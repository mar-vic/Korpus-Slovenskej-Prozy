<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2543187">
       </a>
       I
      </h2>
     </div>
    </div>
   </div>
   <p>
   </p>
   <p>
   </p>
   <p>
    Neďaleko Nového Mesta, v romantickom údolí, leží nepatrná osada X. K severu pozdvihujú
         sa vrchy ovenčené bujnou stromovinou, v doline tečie potôčik a pohybuje mlynské kolesá, a
         tento šumot, zmiešaný s tyk-takom pytľov a mlynských kameňov, činí príjemný dojem na
         cestovateľa. Zo dvoch strán potôčka okúzľuje oči tmavozelená tráva. Podjeseň, keď už aj
         otava zachránená je, tam pasú kravičky zdravé, červenej tváre decká obojého pohlavia. Keď
         slovenská rodinka dobrú kravičku má, jej výživa je zabezpečená.
   </p>
   <p>
    Medzi dolinou a vrchom na úbreží stoja jednoduché, slamou pokryté, ale čisté domčeky.
         Predok domu je na poschodie, zadok na území. A prečo nestavajú byty svoje v doline? Oj, keď
         nebo zahrní a pľušte sa lejú, celá dolina stane sa morom, ktoré by celú osadu zaplavilo.
   </p>
   <p>
    Jedenkaždý domček ohradený je mocnou stromovinou, čerešne, hrušky, jablone, orechy
         zelenajú a červenajú sa rozmanite pomiešané, no slivkovník tvorí osobitný háj. Tu aj tam
         vidíš utešený jaseň, skľúčenú brezu, roztomilú lipu, akoby to anglického rázu záhrada bola.
         No je to krásny vidiek! Škoda, že pôda na zbožie nie je plodnejšia.
   </p>
   <p>
    Na konci osady stojí chatrný domček, pritom ale ozdobený pred menovanou ovocnou
         stromovinou. Ohromného orecha haluze prikrývajú chalupu. Tento strom nie jednu zlatku
         donáša majiteľovi, lež toho roku, následkom pozdných mrazov, nedal ovocia. Pod týmto
         stromom sedí starec, ktorého celá osada „strýčkom“ menuje, vzdor tomu, že nemá žiadnej
         pokrvnosti a je opusteným sťa pustovník, a aj v chalupe tejto len tak z milosti bytuje v
         komore. Človek to postavy vysokej, ale telo vysušené a na tvári hlboké brázdy, znakom toho,
         že to tvár bola plná. Cele šedivé vlasy zradzujú starý vek, lebo veď blýži sa ôsmy kríž,
         znamenajúci desať. Ustavične trasúce sa ruky sú svedkom toho, že tie mohutne pracovali, kým
         vládali. Oči jeho sú bledé, ale kedy-tedy sa aj teraz zaiskria, keď trudovaté srdce sa
         pohne. Zadumaný sedí pod orechom. Nie div! Veď ho ruka Hospodinova hrozne navštívila.
         Lanského roku, následkom morovej rany, cholery, utratil jediného syna aj s nevestou. Tento
         ho s prácou rúk svojich živil, tento mal mu umierajúcemu oči pritisnúť a poslednú
         počestnosť vykonať, — a ten hnije pod zemou aj s vernou svojou manželkou. Málo zostalo po
         synovi, a aj to málo behom jedného roka prešlo, lebo veď starec tým opatril dve po synovi
         pozostalé siroty Ďurka a Janka. Zo zadumanosti vzbudil ho útly štebot dietok.
   </p>
   <p>
    „Starý tatenko, páčte, aké pekné nové šaty som dostal, páčte len, aj Janka zašatili!“
   </p>
   <p>
    Z hlbín srdca vzdychol starec, hlavou striasol a hľadel na dietky, ktoré v novom obleku
         radostne bežali k starému otcovi. Ďurka posadil na pravú nohu, Janka na ľavú, a hlavičky
         privinul k srdcu. Máte nové šaty, myslel on, ale nemáte rodičovské srdce a nebudete mať ani
         starého otca.
   </p>
   <p>
    „Starý tatenko!“ opätoval Ďurko, chlapec to bystrý, asi osemročný, „tak nám riekol ten
         pán, čo nám tieto nové šaty dal, že pôjdeme ďaleko na dolniu zem, kde nám dobre bude. Dajú
         nám chleba, mlieka, ešte aj slaniny do sýtosti!“
   </p>
   <p>
    „Tak je, deti moje, pôjdete ďaleko, kde vrchov a hájov nieto, aby ste hrob vášho otca a
         vašej matky nepoznali, aby ste tú reč, v ktorej sa otčenáš modlievali zabudli a mňa,
         starého otca, nikdy viac nevideli.“
   </p>
   <p>
    „Však aj starý tatenko pôjdu,“ ozval sa Janko, mladší vnuk, šesťročný to chlapec.
   </p>
   <p>
    „Oj nie, deti moje, ja nepôjdem, lebo mňa ani nechcú, ja som už starý cudzej reči naučiť
         sa a nie som spôsobný časom za iných vojenské služby konať, alebo zveľadiť cudziu
         národnosť.“
   </p>
   <p>
    Chlapci začali horko plakať a razom obaja volali:
   </p>
   <p>
    „Keď vy, starý tatenko, nepôjdete, tak nepôjdeme ani my, lebo my vás nenecháme.“
   </p>
   <p>
    Ťažko padlo neplakať starému, lež musel kojiť plačúce deti. Skryte zotrel z očú roniace
         slzy a riekol:
   </p>
   <p>
    „No darmo je, ľúbe deti, ja vás vychovať nemôžem, som starý, robiť už neviem. Nemáme
         žiadneho majetku, žiadnej rodiny a žiadnych priateľov. Vy pôjdete, kde vás panstvo pošle.
         Lež čujte, Ďurko a Janko, už si zachovať môžete moje slová. Vy dvaja nemáte nikoho na tomto
         svete krem mňa, starého otca, a dnes zajtra pôjdem aj ja za vašim otcom do hrobu, a tak
         milujte sa a buďte jeden druhému verní. Ty Ďurko si už väčší a múdrejší, neopusť svojho
         bračeka Janka, a verte, že vás pán Boh požehná.“
   </p>
   <p>
    Nemohol ďalej od žiaľu, požehnal deti a zaviedol ich do obecného domu.
   </p>
   <p>
    Po tieto dni prišiel na dolniu zem mimoriadny vlak. Priniesol on 390 slovenských
         chlapcov, rozdať sa majúcim po maďarských osadách.
   </p>
   <p>
    Bolo to tragické, ale zároveň aj komické, keď tento pluk Slováčikov, budúcich to
         maďarských janičiarov, cestoval. Všetci mali rovnošatu a na prsiach nápis, ktorý sa ako
         menuje, kedy a kde sa narodil. Čongrádska župa, ako číročisto maďarská, mala byť hlavná
         miestnosť, kde siroty rozdané byť mali. Pri jednom nádraží jedna časť dietok, bez ohľadu
         veku, viery, ako ovečky mala byť odovzdaná. Prišiel rad na hore spomenutého Ďurka, lež tak,
         že brat Janko ďalej mal odcestovať. Vznikol hrozný plač. Chytili sa bratia okolo hrdla a
         hlasite zvolali: „My jeden bez druhého nepôjdeme.“ Sprievodníkova prosba ani hrozba
         neprospela. Bratia kŕčovite držali sa v objatí a žalostne volali: „My jeden bez druhého
         nepôjdeme.“ Obecenstvo bolo náramne dojaté. Vzdor tomu, že to boli slovenské deti, nie
         jedna matka slzami kropila predmet v rukách držiaci a nie jeden otec odvrátil tvár a
         utieral z očí slzy. Pohlo aj sprievodníka, a nechal bratov spolu. Úbohé deti, ozaj do akých
         domov sa dostali?
   </p>
   <p>
    Slováci! Učte sa už raz bratskej láske!
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2523026">
       </a>
       II
      </h2>
     </div>
    </div>
   </div>
   <p>
   </p>
   <p>
   </p>
   <p>
    Na hranici Sliezka leží mestečko Č. V knihách tohoto mestečka roku Páne 1873 ruka
         Hospodinova pamätné veci zaznačila, zvlášť ale kniha, do ktorej mŕtvych mená zapisujú sa,
         mohutne sa naplnila. Oj, keby len kniha! Lež i v hrobitove značili kríže, že padali mŕtve
         telá ako snopy pod kosou obratného ženca. A či to tak veliké nešťastie, zvlášť chudobných,
         rozlúčiť sa s týmto svetom, kde s nedostatkom a biedou bojujeme? Veď už v svätých knihách
         čítame: Ó smrti, dobrý je súd tvoj človeku núdznemu a ktorému sila ubýva. Nie je to
         nešťastie pre mŕtveho, ale pre tých, ktorí mŕtveho oplakávajú. Veď keby s otcom a s matkou
         aj dietky vložené boli do tmavého hrobu! Ale to je hrozné, keď nevychované siroty stoja pri
         hrobe, keď s otcom a matkou pochováva sa rodičovská láska. A veru aj hore udaného roku
         nemilosrdne šafárila Morena, zvlášť na Slovensku, a nie jedno úbohé dieťa zostalo bez otca
         a bez matky, aby stalo sa svetským potlkom.
   </p>
   <p>
    V mestečku Č. žila jedna chudobná, ale tovarichárstvom poctive živiaca sa rodina, Janko
         Sever so svojou Betou Oravcovou, s jedným desaťročným synáčkom Jankom a s tromi, ako jazvec
         bystrými dcérami. Biedne sa živili, lebo veľká to úloha, dvom rukám toľko zarobiť, aby
         denne šesť dobre troviacich žalúdkov požiadavkám vyhovené bolo. Pri tom všetkom Janko Sever
         s radosťou a s pokojnou mysľou staral sa o svojeť. Tešil sa lepšej budúcnosti, lebo veď už
         rástol malý Janko a tu aj tu pomáhal svojej matke husy a prasce pásť, suché drevo zbierať,
         malú Zuzku kolísať. Poznať bolo pri chlapcovi, že on to všetko s radosťou robí, lebo neraz,
         keď matka hovorila: „Janko môj, ustal si pod tou ťarchou dreva, nenos toľko naraz,“
         odpovedal on: „Oj, mamka moja, veď by ste tak vy musela nosiť, a veru dosť tej roboty
         máte.“ Na to slzy zarosili matkino oko. Boli to slzy radosti, že jej pán Boh tak dobrého
         syna požehnal.
   </p>
   <p>
    Ach, ale nie dlho trvala tá domáca radosť, lebo jedného rána vybral sa verný muž a dobrý
         otec Janko Sever ku práci, a sotvaže slnko ohrialo pologuľu zeme, pribehli ľudia k Betke
         hovoriac: „Muž tvoj povážlive onemocnel, tá pliaga ho napadla.“ Kým Beta horekujúc k mužovi
         pribehla, nemoc rozmohla sa natoľko, že behom niekoľkých hodín Janko Sever ležal vystretý v
         rakve. Padla jediná podpora a ochrana domu! Úbohá manželka a matka, kedykoľvek pozrela na
         svoje deti, cítila vnútornú bolesť, ktorú len starostlivá matka, pozbavená verného druha
         života, cítiť môže. Šťastná bola v tom, že tá bolesť zmenila sa v slzy a tie slzy vytiekli.
         Keď to malý Janko videl, riekol matke: „neplačte, mamička moja, dobrý Hospodin opatrí vás
         aj nás, a pri tom už aj ja dnes-zajtra budem vám na pomoci.“ A tu slzy velikej žalosti zasa
         zmenili sa v slzy radosti, Janka k sebe privinula, pohladkala mu líčka a srdečne na čelo
         bozkala, hovoriac: „Dobré, dobré, dieťa moje.“
   </p>
   <p>
    Na mestskom dome pod predsedníctvom slúžneho popisujú siroty. Pán notár, aby svojím
         vlasteneckým (?!) citom výraz dal, a veniec zásluh si uvil, vyobrazuje dolnozemský Kanaan.
         Načúvajúci vidia ploty z klobás upletené, počujú ako potokom tečie masť a víno, takže tam
         ľudia ani robiť nepotrebujú, lebo pečené husy priletia na stôl každého človeka.
   </p>
   <p>
    Oj, skončil svoju reč, aké to šťastie pre úbohé siroty, že najmilostivejšia vláda
         postarala sa o ne.
   </p>
   <p>
    Rad radom prichádzali vdovy, potom predstavila sa rodina dietok nemajúcich rodičov, aby
         zapísať dali opustené siroty. Prišiel rad aj na vdovu Jana Severa.
   </p>
   <p>
    „Nože, Beto,“ riekol notár, „vášho Janka vyšleme na Dolniaky.“
   </p>
   <p>
    „Ďakujem za lásku, ale pomocou dobrotivého Boha vychovám ho sama.“
   </p>
   <p>
    „Netárajte, Beto, máte dosť starosti so sebou a s dcérkami, a krem toho, prečo
         nedoprajete chlapcovi dobrobyt? Dostane sa k hospodárovi nemajúcemu dietky, učiní ho
         dedičom a bude pánom.“
   </p>
   <p>
    „Všetko jedno, ja si ho nedám, pod srdcom som ho nosila, za detinstva pestovala, a
         teraz, keď už vyrastá, keď už matke pomáha, aby ho šírim svetom pustila? Oj, to nie!“
   </p>
   <p>
    „Beto! Či nevidíte tu pána slúžneho? Nuž sa vy opovažujete vzdorovať krajinským
         poriadkom! Ani sem, ani tam, to musí byť!“ Chopil pero do ruky a zapísal malého Janka
         Severa. Matka šla domov, oj ale jej cestu značili kropaje sĺz. Poznala ona prísnosť
         notárovu, poznala ona neľudskosť predstavených, ktorí hovorili: Ta, do paroma s tou
         chudobou, nech preriedi sa, veď len ostudu máme s ňou.
   </p>
   <p>
    Keď sa domov navrátila, v ústrety jej bežali deti a Janko s nevinným úsmevom privítal
         matku, ale ten úsmev stretol sa s výrazom vnútornej bolesti, ktorú Beta zatajiť chcela, ale
         nemohla.
   </p>
   <p>
    „Čo vám je, mamka moja! Načo vás volali do mestského domu!“ riekol chlapec.
   </p>
   <p>
    „Oj, zle je, dieťa moje! Zapísali ťa, že musíš ísť na Dolniaky, kde ťa má akýsi bohatý
         človek za svoje vziať.“
   </p>
   <p>
    „Lenže ja nepôjdem, mamko ľúba, ja vás neopustím. Ktože by vám pomáhal? Ktože by mal
         starosť na vaše kačice, húsky? Ktože by vám suchého dreva nanosil? Kto by vám moje
         sestričky, keď z domu odídete, pestoval? Nechcem ja ich bohatstvo, ja sa s mojou sladkou,
         čo aj chudobnou mamkou nerozlúčim!“
   </p>
   <p>
    Radostný, spolu aj bolestivý cit prenikol srdce matkino. Radostný, že tak dobré dieťa
         jej pán Boh požehnal, bolestný, že ak by jej tú dobrotu, ten najdrahší poklad besná
         neľudskosť vyrvala. Objala Janka, k srdcu ho privinula, slzami ho kropila a zvolala: „Nedám
         ťa, dieťa zlaté, nedám ťa, a volím s tebou umrieť, než ťa prepustiť.“
   </p>
   <p>
    Dojímavé to bolo, ako všetky dietky s utrápenou matkou plakali.
   </p>
   <p>
    *
   </p>
   <p>
    Roku Pána 1874 v jeseni, úradníctvo T. stolice veľkú činnosť dokázalo. Akože by nie?
         Jednalo sa o to, aby úbohé siroty, ktoré pravda pred rokom rodičov utratili, zaopatrené
         boli. Ktože by tento šľachetný úmysel neschválil? Istotne založili sirotince, aby každá
         sirota vychovaná bola v svojej viere, národnosti? Oj nie! To by zdĺhavé bolo, lebo budovy
         by nevyschli tak ľahko a sirotám by to zaškodilo. Ľahšie to bolo siroty doprevadiť sťa
         stádo oviec na dolnozemské roviny a tam rozdať ako dobytok, nemajúci hospodára. A ktože
         môže z toho, že výzva, aby sa majetnejší za siroty zaujali, len maďarským obciam doručila?
    <sup>
     [
     <a class="footnote" href="#ftn.id2523298" name="id2523298">
      1
     </a>
     ]
    </sup>
    Krem toho Slováci majú výdavky, ktoré Maďari nepoznajú. Už v škole, kde sa
         maďarčina natíska, musia krem slovenského šľabikára aj maďarský kupovať. Keď sa mu aká-taká
         listina úradne doručí, musí tlmočníkovi platiť. Krem toho, podľa svedectva ministerstva,
         Hornozemci viac dane platia ako Dolnozemci. To snáď je príčina toho, že tie siroty
         odovzdali sa Maďarom, aby časom medzi tých patrili, čo menej dane platia. Činnosť
         spomenutých úradníkov mestečko Č. neobišla. Dovedené boli siroty na obecný dom, rovnošata
         bola naporúdzi, zo šedého súkna nohavice a kabátik, čapica vojenská z tejže farby.
         Oblečenému mladému janičiarovi pripli na prsia kartu, na ktorej napísané bolo patričného
         meno, rodisko a osada, v ktorej prijatý byť má. Meno otca, matky, rok a deň narodenia,
         vieru, v ktorej sa zrodil, nepotrebuje ani časom poznať, je to zbytočné, a tak sa to na
         výves nezaznačilo. Krem toho každé dieťa malo sa znovu zrodiť v samospasiteľskej maďarčine.
         Dosť na tom, že ten, ktorý sirotu prevzal, písomne zaviazal sa:
    <span class="emphasis">
     <em>
      chlapca vo
            vlasteneckom duchu vychovávať
     </em>
    </span>
    .
   </p>
   <p>
    „Tu sú všetky siroty?“ opytuje sa pán slúžny.
   </p>
   <p>
    „Takrečeno všetky,“ znela odpoveď, „len Beta Severová neprišla so svojim synom.“
   </p>
   <p>
    Dráb oznámil, že zdráha sa odovzdať ho, lebo sám chlapec povedal, že on matku neopustí.
   </p>
   <p>
    „To by bolo, aby taká žobrač vzdorovala prísnym rozkazom. Drábi! Razom predstavte nám
         Betu so synom!“ zreval jeden z predstavených.
   </p>
   <p>
    Pôsobilo to nadobyčajné pohnutie, keď drábi priviedli Betu s jej Jankom. Tento kŕčovito
         držal sa svojej matky a volal žalostne: „Neopustím moju sladkú, čo aj chudobnú matku za
         bohatstvo celého sveta. Mamko moja, nedajte ma! Nedajte ma! Ja s vami chcem žiť a mrieť!“
         Matka v hroznej rozčúlenosti privinula do náručia svojho Janka a riekla: „Nedám ťa! Nedám
         ťa! Volíme oba hodiť sa do rieky, aby spolu zahynuli sme.“
   </p>
   <p>
    Tragický tento výstup dojal aj najchladnokrvnejších, takže odstúpili od predsavzatia
         Janka silou odňať.
   </p>
   <p>
    Slováci! Učte sa od malého Janka Severa milovať vašu úbohú, opustenú slovenskú rodinu!
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2523298" name="ftn.id2523298">
        1
       </a>
       ]
      </sup>
      Keď ale siroty došli, pre nedostatok maďarského milosrdenstva niektoré odovzdané
               sú aj Slovákom, napríklad Janko Surovčiak a Franko Jedinák nachádzajú sa v domoch
               statných slovenských mužov. Redakcia Národných novín môže o nich patričným hodnovernú
               a podrobnú správu dať.
     </p>
    </div>
   </div>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2523405">
       </a>
       III
      </h2>
     </div>
    </div>
   </div>
   <p>
   </p>
   <p>
   </p>
   <p>
    Števo Hrdoň bol driečny šuhaj, keď sa po žilinskom jarmoku prechodil, nielen sedliacke
         devy, lež aj vyššieho stavu panny s úľubou hľadeli naňho. Oj, a keď si v šenku
         zahajduchoval, nie jedna deva túžobne čakala, aby ju pojal do tanca. Pekná je to tá krása
         telesná, ale aj škodonosná je nie jednému šuhajovi a nie jednej panenke, keď nie je
         združená s ušľachtilou dušou a nevinným srdcom. Aj Števa Hrdoňa jeho krása učinila hrdým a
         ľahkomyseľným. Bol jediným synom starého svojho sladkého otca, a tak mohol vyhnúť
         vojenskému stavu, ale on zverboval sa, a to za husára. Plakali otec, mati, ale Števovi
         ľúbil sa vojenský dolomán, šabľa a kôň. Pravda, nasýtil sa on lačnou pýchou, a keď si roky
         vyslúžil, navrátil sa do svojej otčiny, ale rodičia jeho spočívali už v Pánu a z nepatrného
         majetku málo neveľa mu zostalo, lebo rodičia na starosť z hotového žili. Števo premýšľal:
         čo si počne? Ale naskytla sa mu príležitosť vstúpiť do stoličnej služby za pandúra. A to
         šťastie, lebo veru kopať nevedel a za žobráka bol mladý a zdravý. Keď už služba bola,
         staral sa o ženu, lež jeho nárokom nevyhovela každá, zvlášť sedliačka. Aj v tom mu pomohol
         Pán Boh. U miestneho pána farára vychovala sa a tam aj slúžila Anka Sirvotka, dobré,
         nevinné a pritom pekné dievča. Zaľúbila sa do Števa a pán farár požehnal ich sňatok,
         Hospodin ale ich manželstvo pekným synáčkom, ktorého dali krstiť Fraňom, ale obyčajne
         volali ho Ferkom. Chlapec rástol telesne, ale aj dary ducha vyvíjali sa v ňom, nie k malej
         rodičovskej radosti. Matka bola citu veľmi útleho a ľúbila dieťa svoje až nadmier. Otec
         tiež miloval malého Ferka a vyprával mu, sotva päť-šesťročnému, svoj vojenský život, kde
         chodil, čo videl, že bol vraj až hen tam v Segedíne. Opísal dolnozemský dobrobyt, kde
         sedliaci majú krajšie kone ako slúžny u nich. Škoda, doložil k tomu, že som tam nezostal.
   </p>
   <p>
    „Dajte si pokoj,“ odvetila Anka, „nie všetko je zlato, čo sa blyští. Či neviete, že i vo
         Viedni ľudia biedni? Oj, počula som neraz od nebožkého pána farára, že veru aj na Dolnej
         zemi biedy nadostač.“
   </p>
   <p>
    Na to Števo vyteremtetoval zopár tak po husársky, aby dal výrazu jeho známosti z reči
         Dolniakov.
   </p>
   <p>
    Dosť na tom, nezostalo to bez vplyvu na malého Ferka. Často sa mu snívalo, že je na
         Dolnej zemi, že sedí na peknom koni. Keď išiel na ulicu, nerád zabával sa so sedliackymi
         deťmi a všemožne hľadal príležitosť pridružiť sa, keď nie k notáriušovým, aspoň k
         učiteľovým deťom. Matka tešila sa tomu, nie z vysokomyselnosti, ale tým dobrým úmyslom, že
         chlapec naučí sa niečomu a s najväčšou obetavosťou a sebazaprením šatila ho pekne, aby v
         škole tým vítanejším bol.
   </p>
   <p>
    Rástlo chlapča, už do jedenásteho roku vkročilo, keď Morena v osobe škaredej cholery
         pustošila v našej milej vlasti. Napadla ona aj najsilnejších, šabľu pri boku a fokoš v ruke
         nosiacich. Padol obeť aj Števo Hrdoň. Nie div! Služba jeho niesla to so sebou navštevovať
         osady, kde cholera najhroznejšie zúrila. Pochovali ho. Anka zostala bez manžela, cítila
         svoje smutné postavenie, ale v Bohu skladala svoje dúfanie a tým sa tešila, že má jednu
         dušu na svete, ku ktorej viaže ju vrelá láska, a tá duša mal byť jej syn. Ferko tiež
         oplakal svojho otca z hlbín srdca, ale pritom ľahkomyseľne choval sa, nevšímajúc si to, že
         je sirotou.
   </p>
   <p>
    *
   </p>
   <p>
    Pekný letný večer to bol, keď Anka, vdova po Hrdoňovi sedela pod oblokom. Slnce zašlo už
         za vrchy, len posledné lúče ožiarili nebo akoby ho pozlátil. Zadumaná hľadela do súmraku,
         akoby tušila, že jej dosť mladej súmrak života nastáva. Konečne, ako zo sna prebudená,
         netrpezlive obzerala sa vše na jednu, vše na druhú stranu. Čakala na svojho synáčka. Veď
         len jemu žila, v ňom sa tešila, v ňom nádej svoju skladala. Chlapec ale, tak sa aspoň
         zdalo, nevšímal si toho, a keď len mohol, uvrzol z domu. Už hodne zotmelo sa, keď prišiel.
   </p>
   <p>
    „Kde chodíš, ľúbe dieťa? Veľmi netrpezlive som ťa čakala.“ Takto láskave trestala
         synáčka, pritom ale lapila ho za ruku a k sebe privinula.
   </p>
   <p>
    „Kde chodím, maminko? Nuž bol som v škole a tam počul som rozličné noviny.“
   </p>
   <p>
    „Aké noviny, zlatý môj?“
   </p>
   <p>
    „Nuž hľa, že páni postarali sa o chudobné siroty, a že pošlú ich ta ďaleko, kde aj
         sedliaci pekné kone majú a biely chlieb jedia. Maminko, aj ja pôjdem.“
   </p>
   <p>
    „Ešte veru čo? A by si ma nechal, jedinú, opustenú?“
   </p>
   <p>
    „No nie, keď stanem sa bohatým, prídem na štyroch koňoch pre vás.“
   </p>
   <p>
    „Nepleť, dieťa moje! Nie je to tak, veď môj kmotor a tvoj krstný otec, pán učiteľ z N.
         poučil ma o všetkom. To, synku, je nie iné, ako zmaďarčiť slovenské decká. A myslíš, že tam
         hneď dostaneš pozemky? Oj, veď aj tam je vzácna zem.“
   </p>
   <p>
    „No, darmo, maminko, ja som už sľúbil pánu notárovi, že pôjdem, a on sľúbil, že postará
         sa o dobré miesto.“
   </p>
   <p>
    Ako ostrý meč vrazilo slovo toto do matkinho srdca. Nevedela, čo má robiť, či nahovárať
         decko, aby mu vybila z hlavy také myšlienky, či ho kárať a či horké slzy žalosti vylievať
         nad nevernosťou svojho jediného a tak vrele milovaného syna? Lež onemela, a že už noc bola
         predo dvermi, uložila syna, aj sama si ľahla, aby odpočinula si. Oj, ale ten tichý,
         občerstvujúci sen neprišiel jej na oči. Myslela, mnoho myslela, a tie nočné myšlienky sú
         vždy živšie, než denné, a do rozčúlenosti privedú premýšľajúceho. Vzdychala, a to
         vzdychnutie bôľu k ľútosti pohlo aj kata. Ale dobre vedela, že keď chlapec privolil, sa to
         aj stane, lebo veď ona bola už pozvaná na obecný dom, lenže o tom Ferkovi neriekla. Konečne
         po polnoci usnula, lež radšej by nebola spala, lebo mala hrozný, hrozný sen. Tam dolu bola
         na Dolnej zemi, a tam videla svojho miláčka Ferka. Prijal ho bol za svoje jeden majetný
         hospodár vo V. H., pohľadu divého a surového. Nakladal s ním sťa s otrokom, všetka jeho
         čeľaď posmechy strojila z neho. Medzi najútlejšie oslovenie patrilo: „Ty, slovenský fagan.“
         Svine musel pásť, bo hospodár mal celé stádo, a tomu kvôli zmiloval sa nad slovenským
         deckom, ktoré by dľa jeho mienky hladom bolo na Horniakoch zomrelo. A keď aká-taká chyba
         stala sa, kocárom,
    <sup>
     [
     <a class="footnote" href="#ftn.id2506444" name="id2506444">
      2
     </a>
     ]
    </sup>
    „karikáš“ zvaným, tak do živého vyčesal úbohú sirotu, že celé týždne mal
         klobásy na tele. Vrhli mu tu i tu kus chleba s kúskom slaniny s tou posmešnou poznámkou:
         Žer, hladný pes, viem, že celá vaša dedina nepoje toľko slaniny, ako ja s mojou čeľaďou.“
         Oj, keď takto videla vo sne svojho milovaného synáčka, horko plakala a Ferko letel jej do
         náručia, hovoriac: „Maminko milá, drahá! Pôjdem nazad k vám, nasýtil som sa dolnozemským
         dobrobytom. Oj, radšej budem každý druhý, tretí deň suchý, čierny chlieb jesť tam hore, ako
         tu ošomranú slaninu. Maminko, zľutujte sa nado mnou, veď títo divosi zabijú ma.“ Vtom
         prebudila sa, ale sen tento hrozne ju dojal, vzdychala a skrúšene prosila Hospodina, aby
         zmiloval sa nad ňou a dal dobré vnuknutie aj chlapcovi.
   </p>
   <p>
    Matka dobre tušila, že keď chlapec vyznal pred notárom svoju chtivosť ísť na Dolniaky so
         sirotami, to aj stane sa. Matke ani na vedomie nedali, keď ho do rovnošaty obliekli, a len
         cez susedov zvedela, že Ferko je už oblečený. Ako levica, keď jej hyena ľvíča napadne,
         bežala, horkýže bežala, letela na obecný dom volajúc: „Ja si moje dieťa nedám!“
   </p>
   <p>
    Všetko darmo, chlapec bol už preznačený. „Ferko, jediné drahé dieťa moje, poď domov,
         zhoď zo seba tie šaty, ja všetko predám a budem pracovať vo dne v noci, aby som ti mohla
         kúpiť ešte krajšie šaty.“
   </p>
   <p>
    Chlapec stál ako hromom uderený, dojali ho slzy materinské, lež z druhej strany nesmel
         slovo dané rušiť a s plačom riekol: „Uspokojte sa, maminko, prídem pre vás, keď zbohatnem.“
         A tým rozhodnutá bola vec. Matka mŕtva padla na zem, puklo jej srdce.
   </p>
   <p>
    <span class="emphasis">
     <em>
      Slováci, tak puká srdce národa, keď vidí nevernosť svojich synov!
     </em>
    </span>
   </p>
   <p>
    *
   </p>
   <p>
    Matku pochovali, Ferko nemohol byť prítomný na pohrebe, lebo transport malých janičiarov
         bol odoslaný a on musel s ním. Prišiel do zeme zasľúbenej. O pár týždňov písal žalostný
         list svojmu krstnému otcovi. Hrozný ten sen matkin uskutočnil sa navlas. Tak stanú sa
         otrokami a predmetom posmechu tí, ktorí za chlieb a slaninu zaprú matku svoju!
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2506444" name="ftn.id2506444">
        2
       </a>
       ]
      </sup>
      <span class="emphasis">
       <em>
        kocar
       </em>
      </span>
      — bič, korbáč
     </p>
    </div>
   </div>
  </div>
 </body>
</html>
