<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2556214">
       </a>
       I
      </h2>
     </div>
    </div>
   </div>
   <p>
   </p>
   <p>
   </p>
   <p>
    Na brehu Maruše leží mestečko N. Pri počiatku tohoto storočia osadili sa v ňom
         jednotliví roľníci, dľa národnosti Slováci, a dľa náboženstva evanjelici augšpurského
         vyznania, takže roku Páne 1812. asi 100 bol počeť duší. Malá táto dcérocirkev všemožne o to
         stála, aby aspoň časom samostatnou cirkvou byť mohla. Dobré chcenie a činenie požehnáva
         ruka Hospodinova, tak to bolo aj s týmto malým zborom Kristovým, lebo roku Páne 1838
         počítajúc 250 duší, kúpil za lacnú cenu dom s priestornou miestnosťou, na ktorej
         modlitebnicu zriadil.
   </p>
   <p>
    Najväčšia túžba veriacich bola farára povolať, čo sa aj uskutočnilo, a prvým farárom
         samostatnej už cirkvi stal sa Michal Ochotný. Byt farský je nie nádherný, ale dosť úhľadný
         a pohodlný, aby v ňom skromne platený evanjelický farár so svou milou rodinou spokojne žiť
         mohol. Pred domom vkusne zriadená záhradka na kvetiny, za ňou modlitebnica, okolo tejto
         záhrada, kde révovina bujne rodí hrozno. Neďaleko modlitebnice buduje sa nový chrám Boží.
   </p>
   <p>
    Keď vkročíme do svetlici, tam postretneme pána Ochotného pri písacom stolíku. Kamkoľvek
         pozrie naše oko, všade vidí hromadu kníh, hromadu hovoríme, lebo učených ľudí slabosť je
         knihy v poriadku nedržať. Prskanie písaceho pera zradzuje, že práca je pri konci, čo
         dokazuje napísané „Amen“. Kázeň bola k nedeli hotová. Vtom otvoria sa dvere a do svetlici
         vkročí, vážne a s úctou, kurátor cirkvi. Pán farár ho vľúdne privíta.
   </p>
   <p>
    „Pán Boh vás priviedol, pane kurátor, čo dobrého ste nám doniesol?“
   </p>
   <p>
    „Viete, dvojctihodnosť,“ odpovedal kurátor, „mali sme svadbu a pri tejto príležitosti
         nezabudli sme na cirkev, prosím oferu zajtrajšieho dňa z kancľa oznámiť.“
   </p>
   <p>
    „Veľmi múdre, pane kurátor, však viete, že milodary na svadbách zozbierané činia značnú
         čiastku cirkevných ročitých dôchodkov, minulého roku nám touto cestou prispelo 400
         zlatých.“
   </p>
   <p>
    „Pri tejto príležitosti by sme tiež viac boli zhromaždili, ale mladý pán Julo Moravský
         takého zmätku narobil, že takmer celá zbierka nazmar vyšla.“
   </p>
   <p>
    „Julo, pána Moravského syn, ktorého som ja vychovával?“
   </p>
   <p>
    „Áno, áno, ten. Keď som ja, sťa starejší svadobníkov k milodarom vyzval, mladý pán Julo,
         ktorý tiež prítomný bol, zvolal: čo na cirkev? Dáme radšej hudcom! Fero, poď sem, tu máš 10
         zlatých. Títo vraj, keď nás žiaľ a starosť morí, rozveselia nás, títo vzbudia v nás city
         slasti a dobrého rozmaru, títo nech ma doprevadia do hrobu tmavého. Ráčte vedieť,
         dvojctihodnosť, ako to býva pri zábavách, tento výstup zmaril zbierku na cirkev.“
   </p>
   <p>
    Počas rozhovoru, keď kukneme do bočnej svetlici, uvidíme tam krásnu a duchaplnú dcéru
         farárovu Marínu, ktorá všetko počula, a tak sa zdá, že nemilo vypočula opis Julaja
         Moravského. Červenosť preletela cez jej tvár, a takto myslela sama v sebe: „Julo Moravský,
         ktorý k nám zachodí, by sa tak neslušne choval, ktorého som za vzor nevinných a zdvorilých
         mladíkov držala?“
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2537267">
       </a>
       II
      </h2>
     </div>
    </div>
   </div>
   <p>
   </p>
   <p>
   </p>
   <p>
    V mestečku N., v tak rečenej „panskej ulici“ vyniká jeden pekný dom, postavil ho Tomáš
         Moravský. Sťa chudobný, ale pilný a dobre vyučený mladík z rodu zemanského, osadil sa v
         meste. Jeho dobré vlastnosti a s pilnosťou spojené schopnosti naskytli mu pole nielen
         úradovania pri stolici, ale aj zbohatnutia. Behom krátkeho času stal sa jedným z
         najvážnejších a najbohatších občanov mesta. Jediného syna Jula dal dobre vychovávať a
         kládol váhu aj na cirkevnosť, toto posledné zverené bolo miestnemu farárovi. Tento dal si
         na tom záležať, ale následkom včasnej smrti otcovskej, neskúsený mladík stal sa skoro
         samostatným a rady Ochotného tiež skoro vyšumely z hlavy a zo srdca mladého pána. Nie div,
         zvlášť v mestečku N., ktorého vzdelaná mládež patrí medzi najnemravnešie na vidieku.
         Slniečko dávno svieti, ale nášho Jula v posteli nachodíme. Bledá tvár, vpadnuté oči,
         zachmúrený pohľad sú neomylní svedkovia, že minulú noc bez sna, a isteže v bezmiernej
         zábave strávil. Vytiera si oči, a tak sa zdá akoby sotva vedel kde je a ako prišiel na to
         miesto. Po chvíli, ako v hmle zjavili sa mu nočné výstupy a udalosti, ale spolu vzbudilo sa
         aj svedomie.
   </p>
   <p>
    „Julo,“ takto myslel sám v sebe, „to nechodíš po dobrých cestách. Bohvie čo si aj tejto
         minulej noci poparatil? No ale nabudúce to nebude tak, dáme sa na pokánie. Ach, tak sa zle
         cítim, hlava ako sito, žalúdok ako peklo. Tak hovoria súdruhovia z mokrej štvrti, že klin
         klinom. Keby len toho hrozného sna nebolo bývalo. Snívalo sa mi, že tá nevinná duša Marína
         postavila sa predo mňa a ukazovákom tak vážne hrozila, že bodaj by ma zem bola prehltla.
         Marína, Marína, keby si ma bola v noci videla! Nie, to nesmie vedieť, lebo ma na večnosť z
         toho svojho srdiečka vytvorí. Pre Boha, človeče, ako si sa mohol natoľko zabudnúť, a tým
         pekelným nápojom natoľko oslopať? Odpusť, drahá duša, to bolo posledný raz. Lež čo, prečo
         by som si nežil? Opätne vyhľadám veselých súdruhov a vínom vytopím ten vnútorný nepokoj sťa
         sysľa… Ale ten sen!… Nie! Dokážem, že som muž a že sa zapriem diablu a utečie. Letím k
         Maríne, tá bude mojím strážcom anjelom, vypýtam ju, spojím sa s ňou na večnosť a neriadnemu
         životu na veky koniec!“
   </p>
   <p>
    Pokiaľ v Julovi dobrý a zlý duch takto bojuje a pokiaľ sa on k svojej milej vystrojí,
         vyhľadajme opäť faru a vo fare tú izbu, kde Marínu nájdeme. Svetlica to malá ale vidná,
         náradie jednoduché, ale tak vkusne usporiadané, že keď človek do izby vkročí, dobre sa
         cíti. Nejdeme všetko podrobne opisovať a rovno zavediem ťa, milý čitateľ, k obloku, pri
         ktorom vidíš malý okrúhly šijací stolík, a pri stole sediacu Marínu, jedinú to dcéru
         miestneho farára. Keby som bol básnikom, opísal by som jej sťa sneh biele plecia, okrúhlosť
         tváre, oči by som jej pripodobnil k hviezdam, kadere k tmavej noci a pery k jahodám, ale
         keď nie som básnikom, jednoducho poznamenám, že Marína bola krása prvej triedy a že v tom
         krásnom tele prebývala šľachetná duša.
   </p>
   <p>
    Na úsvite poliala v záhradke kvety, v izbách poupratala, a keď všetko bolo v poriadku,
         prv sa skrúšene pomodlila a tak ku práci pričinila. Medzi jej prstočkami rýchlo sa
         prevliekala ihlica, hneď s modrým, hneď s červeným, hneď bielym, zeleným hodvábom, lebo
         vyšívala a to hlavničku, na ktorej zjavovali sa utešené kvety, podobné v záhradke kvetúcim.
   </p>
   <p>
    „Kde lieta ten môj rozum,“ hovorí panna polohlasne, „už som zase miesto bielej farby
         červenú navliekla.“
   </p>
   <p>
    „Červená je farba lásky,“ ozval sa Julo.
   </p>
   <p>
    „Vy tu,“ zvolá predesená Marína, „s môjho otcovým privolením?“
   </p>
   <p>
    „Sotva vie pán otec, že som prišiel, slečinko. Smiem vedieť komu budú venované tieto
         krásne kvety?“
   </p>
   <p>
    „Mienime zriadiť žrebohru v prospechu cirkvi, ale vás také veci nezaujímajú,“ odvetila
         Marína.
   </p>
   <p>
    „Uchovaj Boh! Ja vo veľkej úcte mám moju cirkev a náboženstvo.“
   </p>
   <p>
    „Dokázal ste toť nedávno na svadbe.“
   </p>
   <p>
    „Ja… Ja…“
   </p>
   <p>
    „Áno vy,“ riekne prichádzajúci farár. „Veru smutná skúsenosť, že nebožtíka Tomáša
         Moravského syn toho Moravského, ktorý túto cirkev založil, pestoval, toho potomok, tak
         neslušne sa chová proti cirkvi.“
   </p>
   <p>
    „Ráčte odpustiť, dvojctihodný otče, uznám, že som vinnou a otcovské káranie vďačne
         prijímam, ale nech mi je dovolené osvedčiť, že sa to nikdy opakovať nebude. Práve preto som
         prišiel, aby som chybu napravil, ráčte túto obetu na cirkev prijať.“
   </p>
   <p>
    „Ochotného darcu miluje Boh. Jestli ale túto obeť, len preto prinášate, aby ste do môjho
         domu prístupu mali…“
   </p>
   <p>
    „Nie, nie, ctený otče, môj úmysel je ten našľachetnejší a moja odhodlanosť tá
         najpevnejšia.“
   </p>
   <p>
    „Dobre! Prijímam, ale zároveň osvedčujem sa, že dokiaľ sa úplne nepolepšíte, prístup do
         môjho domu mať nebudete.“
   </p>
   <p>
    „Ach, nevytvárajte ma zo zemského raja, odpusťte, dvojctihodný otče! Veď sa tak modlíme:
         a odpusť nám viny naše, ako aj my odpúšťame vinníkom našim.“
   </p>
   <p>
    Marína neprehovorila, ale milosrdne pozerala na otca, akoby sladostne bola povedala:
         Otčíčku, odpusť!
   </p>
   <p>
    A tak sa aj stalo. Dobrého ducha farár veril Julovi a odpustil, a viera tá ho
         nesklamala.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2523132">
       </a>
       III
      </h2>
     </div>
    </div>
   </div>
   <p>
   </p>
   <p>
   </p>
   <p>
    Osudný to bol rok pre cirkev evanjelickú v Uhorsku, rok 1859., zvlášť september 1., v
         ktorom vydaný je cisársko-kráľovský patent a Z., v ktorom vydalo ministerium nariadenie,
         aby ten patent previedol sa. Nebezpečie hrozilo cirkvi nie následkom vydaného patentu, ale
         následkom rozdvojenosti. Brat proti bratovi, spoluveriaci proti spoluveriacemu bojoval s
         velikou rozhorčenosťou, za a proti patentu. Tí, ktorí prijali patent, pre nezriadenosť
         cirkvi to urobili. Medzi tým nie je naša úloha o tomto písať, a len natoľko pripomíname
         túto udalosť, nakoľko do rámca našej rozprávky patrí.
   </p>
   <p>
    Dištriktuálne konventy na odpor sa postavili, podobne jednotlivé senioráty, až konečne
         ministeriálne nariadenia roku Páne 1860., dňa 10. januára, celú záležitosť k rozhodnutiu
         upravilo pre jednotlivé cirkvi. Pán Michal Ochotný, sťa pokoja milujúci človek, veľa nocí
         prežil bez sna, chladnokrvne ponímal on síce každú vec a tak aj túto, ale predsa nevedel sa
         rozhodnúť. Mnoho dobrého vyčítal z toho patentu a často vyznal, že dielo je to výborné.
         Uznal, že potrebné by bolo zriadiť cirkev. Tušil, že pánom nie natoľko dobro cirkvi, ako
         svetská politika leží na srdci. Z druhej strany vážil si samosprávu a cítil, že cirkevnú.
         Obrátil sa o radu k vážnejším spolufarárom ale jední z nich plecom mrdli, druhí s veľkou
         prepiatosťou za, a niektorí proti sa vyslovili. Za dlhý čas nevedel sa rozhodnúť, až
         konečne rozhodol so svojou cirkvou hlasovať proti patentu. Lež kto má v hromade učiniť
         návrh? Koho k tomu použiť? Jestli by sám radil, bral by aj zodpovednosť na seba, možnože aj
         cirkevníci zmýšľali by zle, že snáď má nejaké tajné ciele. Konečne prišiel mu na um Julo
         Moravský. Tak sa stalo, ako myslel. Julovo srdce plesalo radosťou, keď mu pán farár Ochotný
         svoj úmysel zdelil, a úlohu túto prijal na seba udatne.
   </p>
   <p>
    Priblížil sa deň, v ktorom hromada držať sa mala. Dosť sa pohovorilo o tejto otázke v
         mlyniciach aj v kováčskych dielňach, cirkevníci tiež boli rozdvojení. Boli niektorí za
         patent a mnoho si sľubovali od podpory s krajinskej pokladnice, zvlášť že chrám Boží
         stavali. Druhí ale mudrovali takto: keď ukážeme prst, vezmú nám celú ruku. Celá cirkev bola
         zhromaždená, zvedave čakala každá duša farárovu prednášku, ktorý ale nestranne položil
         otázku. Stalo sa utíšenie veliké, až konečne vystúpil Julo Moravský a v dobre premyslenej
         reči vyobrazil stav veci, odvolávajúc sa na samosprávu cirkvi, ten návrh učinil: aby cirkev
         patent neprijala…
   </p>
   <p>
    „Nechceme patent, nechceme patent!“ ozývalo sa zo všetkých strán.
   </p>
   <p>
    „Dobre!“ riekol pán farár Ochotný, „nech bude dľa vôle vašej. Lež bratia v Kristu, na
         jedno vás v tomto veľadôležitom okamžiku dôrazne upozorniť nezameškám. Keď cirkev práva
         svoje háji, musí ochotne aj povinnosti plniť, a keď sami sa riadiť a spravovať chceme,
         musíme aj hmotné obete prinášať a chtive cirkevnú daň platiť, a to nielen miestnej cirkvi,
         lež aj seniorálne a dištriktuálne útraty znášať, školy pestovať, slovom s výhodami aj
         ťarchy prijať. Ostatne ten Všemohúci, požehnaj dielu nášmu teraz aj na veky.“
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2523264">
       </a>
       IV
      </h2>
     </div>
    </div>
   </div>
   <p>
   </p>
   <p>
   </p>
   <p>
    Milý čitateľ, opätne ťa do fary zavediem, a to do izby, v ktorej sme sa s Marínou
         zoznámili. Táto vystrojila sa z domu von, keď jej Julo Moravský v ústrety prišiel, Marína
         prekvapene riekla:
   </p>
   <p>
    „Vy tu? Či neviete, že ženský spolok drží dnes svoje zasadnutie?“
   </p>
   <p>
    „Ach áno, viem, však mňa postretlo to šťastie, že za cirkev zaujaté krasotinky moju
         maličkosť vyvolili za tajomníka. Prv ako by som tam šiel, krídla lásky ma sem doniesli.“
   </p>
   <p>
    „Či poznáte cieľ ženského spolku? Založený bol pre podporu chudobných cirkví, ale v
         najnovšej dobe vzal si za cieľ podporovať Budapeštiansky sirotinec. Dojímavé bolo, čujem
         prvé zasadnutie. Za cirkev a chudobné siroty zaujaté panie, zlaté náramky a drahocenné
         prsteny kládli na stôl, aby ulial sa kalich pre chudobnú cirkev. Menej zámožné vdovy
         prinášali svoje odložené groše, aby vychovávané byť mohli v sirotinci rodičov pozbavené
         dietky. Julko, hrdá som na to, že i my, ženské, môžeme účinkovať k zvelebeniu cirkvi a k
         ulepšeniu smutného stavu sirôt.“
   </p>
   <p>
    „Ale ja by ešte hrdším bol, keby tak krásnu, tak duchaplnú a nadšenú pannu mojou menovať
         mohol.“
   </p>
   <p>
    „Však viete,“ odvetila Marína, „že to jedine od vôle môjho drahého otca závisí.“
   </p>
   <p>
    „U môjho terajšieho tu bytia úloha je cteného pána otca privolenie vyžiadať. Umienil som
         si, že tento dom neopustím prv, ako by nás pán otec požehnal.“
   </p>
   <p>
    Z tohoto rozhovoru dá sa poznať, že Marína a Julo boli uzrozumení, aj pán farár Ochotný
         neodporoval tomu v srdci svojom, lež ako vo všetkom, tak aj v tejto dôležitej veci bol
         váhavým.
   </p>
   <p>
    Vtom otvoria sa dvere a pán farár vkročí do izby s mimoriadne veselou tvárou a riekne:
   </p>
   <p>
    „Smutnú, lež aj radostnú zvesť vám zdeliť môžem, dietky moje. Starý Ján Mrázik usnul v
         Pána. Požiadal ma, aby som mu velebnú sviatosť prislúžil, čo ja ochotne som učinil. Modlil
         sa skrúšene, priznal svoje hriechy. Potom mali sme krátky rozhovor, bol cele pri pamäti,
         dal mi na známosť, že značnú čiastku svojho majetku poručil na cirkev. Rozlúčim sa so
         šľachetným starcom, navrátim sa do bytu môjho, a hľa, hneď prišiel posol, že vraj po mojom
         odchode zvolal: Bože môj, Bože môj! a ducha vypustil. Iste aký život, taká smrť.“
   </p>
   <p>
    „To iste vaše dielo, dvojctihodný otče!“ poznamenal Julo, „vy ste ho na to upozornil,
         aby si takto meno zvečnil.“
   </p>
   <p>
    „Pri tomto prípade sa mýlite. Pravda, je to moja obyčaj nemocných cirkevníkov zreteľ na
         matku cirkev obrátiť, ale tu to nebolo potrebné. Dávno bol to uložil vo svojom srdci a
         požiadal aj mňa o radu, či poručenstvo v peniazoch a či v pozemku nechať má, a ja to
         posledné odporúčal som. A vy, Julo, tu. Nemienite do ženského spolku? Ako počujem, dnes
         dôležité predmety prídu na pretras, ako by sa príspevky rozmnožiť dali. Niektorí odporúčajú
         tanečnú zábavu, ktorá by so žrebohrou spojená bola. Iní sú za koncert, a zase druhí za
         divadelné predstavenie v prospech ženského spolku.“
   </p>
   <p>
    „O všetkom mám vedomosť a isteže v poradách budem brať účasť, ale prv umienil som s
         dvojctihodnosťou niekoľko slov preriecť.“
   </p>
   <p>
    „Aby ste vyskúmal, čo ja za najprospešnejšie držať budem?“
   </p>
   <p>
    „Áno, ale v inej, a to pre mňa dôležitejšej záležitosti. Dvojctihodný otče, iste viete,
         že ja túžim po ruke vašej a mojej Maríny a po vašom otcovskom požehnaní a bez tohoto ja žiť
         nemôžem.“
   </p>
   <p>
    „Milý môj priateľ! Vy túto vec nepovážil ste chladnokrvne a s rozvahou. Vy ste zámožný a
         moja dcéra chudobná, vy poznáte svet a vyšších kruhov život, moja dcéra vychovala sa v
         jednoduchom farskom byte, a tak vašim požiadavkám nevyhovie.“
   </p>
   <p>
    „Oj, ctený otče, bohatá je ona, mne aspoň najbohatšia, lebo v nej je moje blaho skryté.
         Opravdivú spokojnosť nie v palácoch, ale v jednoduchších bytoch nachádzame.“
   </p>
   <p>
    „Vy zabúdate na budúcnosť, keď ruže odkvitnú, keď plameň lásky zhasne…“
   </p>
   <p>
    „Nezabúdam, lebo dúfam, že manželská láska a cit kresťanskej povinnosti budú viazať nás
         a osladzovať dni života. Prosím, detinskou oddanosťou prosím, ráčte nám vaše otcovské
         požehnanie učiniť.“
   </p>
   <p>
    „Ľúby, drahocenný môj otče!“ ozvala sa Marína, „za to mám, Julko je šľachetnejšieho
         ducha, lež aby mňa chcel nešťastnou učiniť.“
   </p>
   <p>
    „Dobre, moja dcéra, každá pieseň má koniec, čakajte a nádejou sa tešte, však dobre vieš,
         že: paciencia jest bylina.“
   </p>
   <p>
    „Nie! Dvojctihodný otče, my čakať nebudeme. Poď sem, Marína, spolu prosme otca, aby nás
         požehnal.“
   </p>
   <p>
    V Ochotného očiach perlili sa slzy, trasúce sa svoje ruky položil na jedného aj druhého
         hlavu, rieknúc:
   </p>
   <p>
    „Čo Boh spojil, tomu by nepožehnal hriešny človek? Staň sa vôľa vaša.“
   </p>
   <p>
    „Nepozostáva iného,“ riekol Julo, „ako čas svätej prísahy a radostnej svadby určiť.“
   </p>
   <p>
    „Nech bude pri posviacke dohotoviť sa majúceho chrámu Božieho, vy prví stáť máte pred
         oltárom.“
   </p>
   <p>
   </p>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2523494">
       </a>
       V
      </h2>
     </div>
    </div>
   </div>
   <p>
   </p>
   <p>
   </p>
   <p>
    Pamätný a radostný deň svitol cirkvi N, deň posväcenia novovystaveného chrámu Božieho.
         Svätyňa to Božia pekná, v cene niekoľko tisíc zlatých. S podivením čítaš toto, milá duša,
         že ako mohla na počet duší tak malá cirkev, toľko tisíc, s vlastným pričinením zhromaždiť?
   </p>
   <p>
    Je to ovocie mnohoročnej vytrvalosti a obetavosti. Použili sa k tomu všemožné
         prostriedky. Na prvom mieste má spomenutá byť základina budovania chrámu. Táto založená
         bola podľa návrhu Ochotného tak, že zámožnejší ráz navždy zložili istý súčet peniazí, iní
         ale, zvlášť chudobnejší, zaviazali sa mesačne prispievať čo aj maličkosťou, a tak
         zhromažďovala sa istina z roka na rok s pridanými k nej úrokami. Školské deti tiež dľa
         možností zbierali mesačne, podobne konfirmandi. Každú jeseň činila sa zosýpka, holbičku,
         dve, tri dali cirkevníci a to pšenice, raži, jačmeňa, ovsa, kukurice, to predávalo sa, keď
         obilie malo cenu. Pri službách Božích vždy vyložená bola piksľa s nápisom: pre základinu
         budovania chrámu Božieho. Stalo sa raz, že jeden veľmož, menom Živora, navštívil
         modlitebnicu a vložil do piksle dve stovky.
   </p>
   <p>
    Na nový rok predávané boli za lacnú cenu tlačené novoročné vinše. Máloktorý z
         cirkevníkov dokonal beh života, aby aspoň niekoľko zlatých nebol k tomuto cieľu poručil.
         Jedným slovom, nebola príležitosť, nebola schôdza, pri krste, na meniny, na svadbe, aby aká
         taká zbierky nebola sa činila a babka k babke nebola sa priložila, lebo len tak mohla malá
         voda veľkú rybu dať. Strediskom všetkého bol pán farár Ochotný, jeho hlavní pomocníci Julo
         Moravský, kurátor cirkvi, učiteľ a celé presbyterium. Tak sa mohlo stáť, že cirkev
         nepoznala nedostatok a postavila svojou vlastnou silou krásny kostol. V deň posvätenia
         chrámu Božieho, zhromaždilo sa mnoho veriacich z vidieku, aj miestni inoveriaci zúčastnili
         sa, nie v malom počte, o ktorých možno povedať, že nasledovali reč Dávida kráľa v žalme
         CXXXIII. 1. verši:
    <span class="emphasis">
     <em>
      „Vy jak dobré a jak utešené, když bratři v jednomyslnosti
            prebývají“
     </em>
    </span>
    , aby sa radovali s radujúcima.
   </p>
   <p>
    Svätých úkonov koruna bol sobáš Moravského s Marínou. To vykonával ho sám otec, pohnutým
         srdcom a dojímavým hlasom držal reč, a dokončil ju požehnaním Simeonovým:
    <span class="emphasis">
     <em>
      „Nyní
            propoustíš služebníka svého, Pane, podle slova svého v pokoji. Nebo viděli oči mé
            spasení tvé.“
     </em>
    </span>
   </p>
   <p>
    Celý tento deň bol dňom radosti. Starci velebili Boha, že dal im dožiť sa tohto
         veľaslávneho dňa, rodičia pokojným srdcom hľadeli na svoje dietky, že budú mať miesto, kde
         sa zhromaždiť, aby sa potvrdzovali vo viere, v láske a v nádeji, dietky s istou hrdosťou
         hľadeli na dom Boží, veď aj ony obetovali groše. Celá cirkev opakovala slová Dávida kráľa:
    <span class="emphasis">
     <em>
      „tentoť jest deň, kterýž učinil Hospodin, protož radujme se, a veselme se v
            něm.“
     </em>
    </span>
   </p>
   <p>
    Keď takto duchovným pokrmom nasýtení boli, nasledovali aj telesné pokrmy. Zámožnejší
         údovia cirkvi postarali sa o to. Julo Moravský obetoval k tomu cieľu najviac, bolo to
         prirodzené, veď on svätil spolu deň svojho blaha, súc spojený s Marínou na večnosť. Dobre
         on vedel, že jeho verenica miesto románov, bibliu a modlitebnú knižku, miesto zemského
         imania, nadzemské blaho prinesie do jeho domu. A v tom sa ani nesklamal, lebo manželka jeho
         stala sa vzorom a príkladom cnostných, šľachetnokresťanských žien. Svojho muža úprimne
         milovala. Nábožnosť a pobožnosť boli jej najkrajšie ozdoby.
   </p>
   <p>
    Že pri tejto príležitosti sa zdravice pripíjajú je vec známa, a že sa z toho najviac
         pána farárovi Ochotnému dostalo, každý za prirodzenú vec držať bude. Nemôžeme mlčaním
         pominúť zdravicu miestneho učiteľa, ktorý pripíjal na zdar novým manželom, menovite
         mladoženíchovi, takto hovoriac:
   </p>
   <p>
    „Za to sa má, že naši svetskí pánovia, len v ten čas zaujímajú sa za cirkev, keď
         politické ciele majú. Pán Julo Moravský je zrejmým príkladom toho, že vlastenectvo s
         cirkevnosťou dá sa krásne spojiť, a keď pravú ruku vlasti venuje, cirkev s ľavou k srdcu
         privinie. Nech otec nebeský, patrón našej cirkvi, aj s jeho kráľmi a ušľachtilosti plnou
         manželkou na mnoho rokov živí.“
   </p>
   <p>
    Pri konci hostiny spozorovať bolo akési tajné šepkanie. Hneď to vysvetlíme. Ako sme už
         spomenuli, v N., pri každej svadbe činili sa zbierky k dobročinným cieľom. A tak tázali sa
         medzi sebou, či sa to aj teraz má zachovať?
   </p>
   <p>
    „Na každý spôsob,“ poznamenal pán Ochotný, „a či snáď len chudobní majú obetovať, a
         majetnejší by sa hanbili dobročinnosť vykonávať?“ Sám vyzval prítomných, a spolu určili
         cieľ, totižto v prospech evanjelického sirotinca v Budapešti, a to tým viac, že tento ústav
         s veľkým nákladom postavil novú, krásnu budovu. Výsledok bol skvelý.
   </p>
   <p>
    Oj, keby mnoho Ochotných bolo, tak by aj malé vody veľké ryby dávali.
   </p>
   <p>
   </p>
  </div>
 </body>
</html>
