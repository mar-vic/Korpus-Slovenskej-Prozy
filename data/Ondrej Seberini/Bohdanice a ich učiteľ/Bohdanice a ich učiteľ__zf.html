<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2537266">
       </a>
       I
      </h2>
     </div>
    </div>
   </div>
   <p>
   </p>
   <p>
   </p>
   <p>
    Veľký obrat nastal v osade Bohdanice zvanej. Na miesto v Kristu Pánu zosnulého zvolili
         nového učiteľa v osobe Janka Rázneho, mladého to muža, ktorý pred krátkym časom skončil
         osem tried v hornovidieckom gymnáziu. Janko Rázny bol syn veľmi chudobných, ale bohabojných
         rodičov, ktorým by nebolo napadlo dať vyučiť malého Janka, a iste by sa bol nádenníkom
         stal, keby miestny pán farár nebol obrátil svoj zreteľ na neho. Tento sa zaujal za
         ostrovtipného mladíka, odviedol ho do vyššej školy, a na jeho odporúčanie podporovali ho
         učbári. Usiloval sa hodným stať sa toho odporúčania. Nielen vo vedách vynikal ale i v
         ráznosti; odhodlanosť a vytrvalosť boli jeho pekné vlastnosti.
   </p>
   <p>
    Náš Janko ani nepomyslel na to, že by mal byť učiteľom, ale Boh vie ako, po skončení
         ôsmych gymnaziálnych tried rozhodol sa vstúpiť na tŕnisté pole národných učiteľov, na
         ktorom sa veľmi zriedka dostáva za podiel veniec uznania a vďaky, ale tým častejšie koruna
         tŕňová, ako aj tomu nebeskému učiteľovi. Možnože pohnútkou toho bola aj chudoba, ale mohlo
         byť, ako sa o tom presvedčíme, i vnútorné vnuknutie. Nepripravoval sa k tomu stavu, ale sťa
         chudobný žiak, vyučoval už v školách dietky, jemu skrze učbárov zverené, a tak nadobudol si
         toľko spôsobnosti, že s prospechom mohol učiť a vstúpiť do radu výtečnejších národných
         učiteľov. Jeho pevný ráz neľakal sa odporov. Čo si previesť umienil, od toho neodstúpil;
         pritom ale bol skromný, vľúdny, ku každému prívetivý, mal v moci reč, hovoril plynule a
         dojímavo. Bol úhľadného vzrastu, peknej tváre, a výrazu tváre veľmi príjemného, takže bol
         milým v ktoromkoľvek kruhu.
   </p>
   <p>
    Tam ho vidíme v školskej hospode. Izbička to malá, rozumie sa nevydláždená. Bolo žeby
         to, aby dláždiť dali aj učiteľov byt! Pri malom, začadenom obloku stál jednoduchý, len
         tesárskou rukou ohobľovaný jedľový stolík, na ten si oprel ruky a na ruky hlavu a tam v
         tichej samotnosti sedel zadumaný. Predstavovali sa mu čierne mračná budúcnosti hneď pri
         začiatku jeho úradovania. Nebral do úvahy hmotný nedostatok, to nemorilo ho; bo veď vedel,
         keď na svoj úrad nastúpil, že učiteľ odkázaný je k chudobe. Iné ho trápilo; to
         opovrhovanie, ktoré zo všetkých strán pocítiť musel, a čo každý človek ťažko znesie, ale
         zvlášť mladý muž, ktorý len pred krátkym časom striasol zo seba školský prach, — ktorý v
         nádejách žil, v skutočnosti ale vidí, ako málo ctená býva učenosť a známosť. Vedel on, že
         ho nečaká slávna budúcnosť, že bude mať boje s predsudkami, že povolanie učiteľa neprináša
         vence uznania a vďaky: to ale nevedel a neveril, že by
    <span class="emphasis">
     <em>
      kriesitelia duchovnieho a
            mravnieho života, pôvodcovia blahonosnejšiej budúcnosti
     </em>
    </span>
    natoľko opovrhovaní
         boli. Premýšľal sám v sebe o tom všetkom, čo sa mu minulého týždňa prihodilo. Mnoho žiakov
         zameškávalo hodiny bez všetkej príčiny, a keď on s najlepším úmyslom poslal dopytovať sa,
         prečo tento, alebo tamten neprišiel v patričnú hodinu, ako ho napadol jeden u prednejších
         hospodárov:
    <span class="emphasis">
     <em>
      „Vy môjmu dieťaťu nedávate jesť, a tak ani nerozkážete s ním; to si
            vyprosím, aby ste do môjho domu posielali, bo ak sa to opätovať bude, ľahko Vám ukážeme
            cestu, ktorou môž dnu a von z obci.“
     </em>
    </span>
    No a tá ženička, ktorá sa mu vrútila do
         školy, a tam v prítomnosti všetkých žiakov ho napadla;
    <span class="emphasis">
     <em>
      „Ako ste smeli potrestať
            moje dieťa, to ja nebudem trpeť. Bite si svoje, a nie moje dieťa.“
     </em>
    </span>
    Čo viac,
         pán richtár sa ráčili uponížiť, a láskave pána učiteľa upomenúť, aby ten nový spôsob učenia
         opustil, bo veď celá obec uráža sa nad tým, že dietky brešú po škole.
    <span class="emphasis">
     <em>
      „Učte vy
            pán rechtor len tak ako nebožký. Ach, bolože to krásne, keď aj po tri roky štebotali:
            b-a ba, C-e ce, D-i di? nie tak ako teraz bbb, ddd, rrr. Len vy to drevené tabuľky dajte
            žiakom do ruky, bo tie nové šľabikáre sú drahé.“
     </em>
    </span>
   </p>
   <p>
    Keď o všetkom tomto rozjímal, vyvynuli sa v srdci jeho bolestné city, a myslel takto:
    <span class="emphasis">
     <em>
      „Človeče, ešte môžeš nastúpiť druhú cestu, svet ti je otvorený, s tvojou
            schopnosťou, usilovnosťou môžeš aj pohodlnejší aj výnosnejší úrad prijať a zastávať.
            Ach, ale nie! Vytrvalosť! Neohroženosť ducha nepozná prekážky, smelým čelom dá sa do
            boja. Chúlostivosť a slabosť ducha nepriviedla nikdy nič šľachetného!“
     </em>
    </span>
   </p>
   <p>
    Vtom ako náš Janko Rázny takto rozmýšľal a pritom sa vrúcou modlitbou posilnil, aby ho
         ten Všemohúci v jeho tak preťažkom diele požehnal, otvoria sa dvere, a jeden živý, asi
         desaťročný chlapec vkročí do izby. Nevinnú veselosť ducha prezrádzala jeho tvár, ale poznať
         bolo, že šuhajček potreboval kazára. Poskakujúc okolo učiteľa, samopašne preriekol:
    <span class="emphasis">
     <em>
      „To povedal môj otec, aby som zavolal rechtora k obedu.“
     </em>
    </span>
    Osoba táto
         nebola neznáma učiteľovi, bo to bol Julo, syn miestneho pozemkára, urodzeného pána Petra
         Vochnického, ktorého učiť a vychovávať mal Janko Rázny. Dobre bude oboznámiť sa s touto
         rodinou. Vysokourodzený pán Peter Vochnický, bol composesorom
    <sup>
     [
     <a class="footnote" href="#ftn.id2572891" name="id2572891">
      1
     </a>
     ]
    </sup>
    v Bohdaniciach; asi 150 jutár zdedil po otcovi. Pravda pred 1848-mým rokom žilo
         sa pohodlnejšie. Zeman nemal žiadnej ťarchy, k tomu sedľač obrábala mu role a dávala
         desiatky. Pán Peter Vochnický navštevoval sťa chlapec školy, ale nie preto, aby sa stal
         učeným mužom, bo veď nechcel byť kňazom alebo pravotárom, ale len preto, aby poznal — akby
         ho pri stolici zvolili za boženíka, — čítať a písať. Pán Peter čo aj niekedy potáral a
         svojim zemanstvom sa pýšil, mal zdravý rozum a dobré srdce. Jeho manželka bola jednoduchá,
         ale tiež dobrého srdca pani, pritom výborná gazdinka. Dochovala mnoho kureniec, husí, kačíc
         a moriek. Chutný biely chlieb vedela napiecť tiež, a keď hostia dorazili, vďačne sa
         obracala, varila, piekla, a to s takou ochotou, ako keď herečka vystúpi na javisko, keď sa
         má hrať k jej prospechu divadelné predstavenie. Ich dcérečka Anula vyrástla v dome
         rodičovskom. Zdravý rozum a dobré srdce zdedila od svojich rodičov. Márnomyslenosť a pýchu
         nepoznala v tej miere, bo miestny farár bol jej učiteľom, a ten veľmi dbal na to, aby
         trvala v jednoduchosti. Anulka už vstúpila do 20-to roku, ale o láske a svetskej
         prefíkanosti málo vedela. O čom nie jeden pochybovať bude, ale však uverí, keď oznámime, že
         Vochnickovci boli úhlavní nepriatelia módam, nebrali podiel v hlukoch a zábavách
         novomódnych a boli cele spokojní, keď sa na Petra zišli u nich hostia a pobavili sa
         starosvetsky, po priateľsky, jednoducho. Pravda, začali to už tušiť, že Anulka nie tak
         ľahko dostane sa pod čepiec, bo mládež nového sveta hľadá peniaze, nie srdce, —
         prefíkanosť, nie dobrotu. No ale mysleli oni: sme chudobní a vydáme ju napokon za vdovca.
         Julo, jediný synáčik, matkin miláčik, a tak dá sa poznať, že je maznáčik. Mal aj toho
         miestny pán farár učiť a vychovávať, ale zdráhal sa prijať to na seba, bál sa rozvierenosti
         chlapcovej, a darmo je, bol už aj človek v rokoch, a vzdor tomu, že ho viazal k
         Vochnickovcom zväzok kmotrovstva, odoprel žiadosti, a tým viac, že novému učiteľovi chcel
         poskytnúť príležitosť. Julovo šťastie, že jeho výchova bola zaverená do rúk Rázneho.
   </p>
   <p>
    Na veži sa prostredný zvon, na znak toho, že slnce vystúpilo na najvyšší stupeň nebeskej
         oblohy a že lačný môže sa chuťou pričiniť k pripravenému stolu. U Vochnických štrngot
         tanierov a cengot pohárov oznamoval, že je poludnie a čochvíľa sadalo sa k stolu. Predné
         miesto zaujala domáca pani, na pravici pán Peter Vochnický, na ľavici miláčik Julko, pri
         ňom Anuľka a na konci stola vykázané miesto pre pána učiteľa. Domáci jedli so striebornými
         lyžicami, Ráznemu sťa učiteľovi ta zbavila aj cínová. Pred pánom sa ligotalo dobré staré
         víno, pánu rechtorovi predložili holbičku drapáka, z ktorého čeľaď píjala.
   </p>
   <p>
    „Nuž amice,“ začal pán Vochnický rozhovor, „asnáď ste secundu dostali, že ste prijali
         túto mizernú učiteľskú stanicu?“
   </p>
   <p>
    „Ach veru nie, vysokourodzený pane, ja som výborne skončil moje štúdia.“
   </p>
   <p>
    „A tak ste bezpochyby nejaký fígeľ vykonali a preto ste museli školu opustiť.“
   </p>
   <p>
    „Práve nie, som síce veselého ducha a ľúbim nevinné zábavy, lež nikdy som neprestúpil
         medze slušnosti a môžem hrdo priznať, že som si vydobil priazeň učbárov.“
   </p>
   <p>
    „Nemožno! Tak iste hrozná chudoba Vás prinútila k tomuto kroku.“
   </p>
   <p>
    „Pravda, bol som chudobným žiakom, ale mojou usilovnosťou som si zarobil statočnú
         výživu, takže by som bol akékoľvek drahé štúdiá zavŕšiť, k tomu mal som dosť priaznivých
         dobrodincov, ktorí by ma boli v mojich snahách podporovali.“
   </p>
   <p>
    „No to je veru divné a sotva poznám podobný príklad, že by schopný a dobre podkovaný
         mladý človek, ak len mu možné bolo, bol sa zadrhol rechtorstvom.“
   </p>
   <p>
    „No tak ja som výnimka, bo ja som odhodlane s tým najlepším úmyslom zvolil si toto
         povolanie, a v tom ma potvrdili aj slová Cicerove, ktorý to poznamenal: že vlasti sotvakto
         činí tak velikú službu, ako ten, kto učí dietky!“
   </p>
   <p>
    „Cicero? To bol všakver latinský spisovateľ? Ľaľa, amice! Nepijete vína? Môžem Vám ho
         odporúčať, v alumnii
    <sup>
     [
     <a class="footnote" href="#ftn.id2523166" name="id2523166">
      2
     </a>
     ]
    </sup>
    ste ho iste nemali.“
   </p>
   <p>
    „Ďakujem, spokojný som s dobrou čerstvou vodičkou.“
   </p>
   <p>
    Anulka počúvala s veľkou pozornosťou tento rozhovor. Pri ponúkaní vína začervenala sa
         jej tvár, hľadela na otcovo aj na Rázneho víno. Cítila ona, že je to urážlivé. A tá lyžica!
         Tá ju mrzela. Premýšľala, čo má robiť, až konečne rozhodla sa, vziať ju potíšku, aby Janko
         nezbadal. Ach, ale zočil on to a pritom tušil, čo ona myslí. Líčka jeho horeli od hanby,
         ale predsa mu dobre padlo, bo to bol prvý prípad v jeho úradovaní, kde videl, že ho ctia, a
         to spanilá panna.
   </p>
   <p>
    Vtom pán Peter preriekol:
   </p>
   <p>
    „Starká moja, mnoho si mi dala tej pečienky, no ale veď to užije pán učiteľ, ktovie,
         kedy sa mu dostane niečo dobrého?“
   </p>
   <p>
    „Ďakujem, mal som dosť.“
   </p>
   <p>
    Na tieto slová sa Anulka celkom začervenela a nevedela v zmätku čo má robiť, akoby
         hľadala čosi, konečne vyšla z izby, na jej šťastie, lebo by bola zradila svoju nevôľu nad
         nešetrným chovaním sa otcovým. Vtom pán Vochnický pokračoval v rozhovore:
   </p>
   <p>
    „No, pán rechtor, len majte starosť na toho môjho šuhaja, aby bolo z neho voľačo. Tak sa
         mi zdá, že v terajšom svete bez známostí a učenosti nepríde človek k ničomu. Aj v latinke
         ho cvičte, bo mienime ho dať do vyšších škôl.“
   </p>
   <p>
    „Na mne chyba nebude a dúfam, že moja usilovnosť nezostane bez zdravého výsledku. Beriem
         si ale voľnosť o to prosiť, aby ste i Vy podporovali výchovu. Bo
    <span class="emphasis">
     <em>
      daromné bude
            všetko moje namáhanie, ak aj domáca výchova, rodičovské naučenie a zvlášť dobrý príklad
            nebudú podporovať moje snahy
     </em>
    </span>
    . Samo učenie nie je ešte výchova, to jest
         tvorenie rázu a šľachetného srdca. Ja mu ukážem cestu, Vy ale mu nedovoľte, aby chodil mimo
         nej. Tak ovšem môžem sľúbiť, že bude z neho človek, a stane sa statočným údom cirkvi a
         užitočným občanom vlasti.
   </p>
   <p>
    S tým sa Rázny do priazne porúčal a pán Vochnický pri všetkej svojej jednoduchosti
         myslel asi takto: Chlap na mieste tento pán rechtor, zdá sa byť dobre podkovaným. No trochu
         je horenos, ale veď ho naučí život a bieda!“ Anulka oblokom hľadela za mladíkom a preriekla
         celkom úprimne mamke: „Matičko! Ten mladý pán učiteľ zdá sa byť driečnym človekom.“
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2572891" name="ftn.id2572891">
        1
       </a>
       ]
      </sup>
      <span class="emphasis">
       <em>
        composesor
       </em>
      </span>
      — spolumajiteľ pôdy
     </p>
    </div>
    <div class="footnote">
     <p>
      <sup>
       [
       <a class="para" href="#id2523166" name="ftn.id2523166">
        2
       </a>
       ]
      </sup>
      <span class="emphasis">
       <em>
        alumnia
       </em>
      </span>
      — študentská stravovňa
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2523272">
       </a>
       II
      </h2>
     </div>
    </div>
   </div>
   <p>
   </p>
   <p>
   </p>
   <p>
    Neďaleko školy stojí jednoduchá, ale úhľadná budova. Tu býva od 25 rokov pán farár
         Michal Pokorný. Z hlbín srdca plynú jeho kázne, prosí, napomína najmohúcnejšou horlivosťou,
         ľud takmer po každej kázni so vzdychnutím povie za ním „amen“ a vyzná: „ach, veru utešene
         kážu ten náš pán farár.“ Ale pán farár darmo očakáva, aby to dobré semä, ktoré on s takou
         ochotnosťou rozsieva, už aj ovocia prinieslo. Konečne prestal čakať a tým sa potešoval, že
         nie je on prvý, ani posledný, ktorý hluchým zvestuje Slovo Božie. „Vitajte u nás, pane“,
         zvolal, keď zazrel do domu jeho prichádzajúceho učiteľa. „Či nemienite utiecť od nás?“
   </p>
   <p>
    „Ach, veru nie, velebný pane, ačpráve je môj osud nie ten najskvelejší, ale úfam sa
         budúcnosti.“
   </p>
   <p>
    „Blahoslavený človek majúci nádej. Vo mne už aj tá vyhasla. Verte, že srdce ľudu tohoto
         je kameň, bo keď by len ľad bolo, by sa už dávno bolo roztopilo.“
   </p>
   <p>
    „Pravda, že ono hrubou škrupinou je zaobalené, ale keby sa predsa našiel spôsob obmäkčiť
         ho!?“
   </p>
   <p>
    „Neverím, pane, neverím. Od 25-tých rokov som sťa hlas volajúceho v púšti. Chrám Boží je
         ošarpaný, škola do hŕby letí, obecný dom vyzerá sťa žobrácka chalupa. Nemáme žiadneho
         spolku. Keď predstavenstvo a ľud k voľačomu vyzývam, mrdnú plecom a vravia ,chudobní sme‘.“
   </p>
   <p>
    „No pravda, chudobný je tento ľud a na tú chudobu odvolávajú sa rodičia i vtedy, keď
         dietky školu meškajú. Lež môžem sa pochváliť, že už pilnejšie ju navštevujú, ako počiatkom
         roku.“
   </p>
   <p>
    „Čo nepoviete, a či by to vskutku tak bolo?“
   </p>
   <p>
    „Áno, velebný pane, napríklad syn Valachov, čo ma tak surove napadol, aby som jeho
         dieťaťu nerozkazoval, najpilnejšie chodí do školy.“
   </p>
   <p>
    „Ale ozaj, ako ste ho k tomu priviedli?“
   </p>
   <p>
    „Veľmi jednoducho. To stalo sa takto: na jeho surové nápady nedal som odvetu, ale cele
         po priateľsky som sa ho spýtal: Vy ste včera v meste boli? Áno, odvetil on. Čože počuť
         nového v meste? Začas preťahoval s odpoveďou, bo veď v ňom všetko jedom kypelo, konečne ale
         obdržal chladnokrvnosť a odpovedal: Nuž to hovoria, že je vojna medzi Prušiakom a
         Francúzom. Nato ja: V tom pravdu majú, ale či viete, čo a kde je to Prusko a Francúzsko?
         Veru ja neviem, bo veď som nechodil do školy, ale kmotrov syn bol vojákom a ten rozpráva,
         že je to hýn tam za Trantáriou. No ten vás ošialil! Len poďte sem, môj milý Valach k tejto
         mape a hneď vám to vysvetlím. Toto je naša krajina, Uhorsko, a tuto naša osada Bohdanice.
         Viďte toto je Prusko a toto tu Francúzsko. Potom som mu podrobne rozprával o jednom, o
         druhom, a konečne doložil: práve o tomto bola reč v dnešnej školskej prednáške a ľúto mi
         je, že váš Ďurko nebol prítomný, znajúc, že ste v meste a že dačoho počujete o vojne, viem
         že by ste s radosťou boli počuli voľačo o tých krajinách od vášho syna. V obave, že je
         chorý, poslal som za ním. Skrotený a zahanbený Valach poďakoval sa mi za priazeň a jeho syn
         od toho času nemeškal do školy.“
   </p>
   <p>
    „Nuž a pravota s Marou Hubovou, je už tá skončená?“
   </p>
   <p>
    „Ach, áno, prišla sa poďakovať za moju prísnosť, aj darík doniesla, hovoriac: Veru ste
         pravdu mali, pán učiteľ, že ten môj Števo dlhé prsty má, bo veď už obkráda aj moju skromnú
         pokladnicu, a tak prosím, ráčte aj potomne prísne s ním nakladať a pri podobnom priestupku
         hodne ho potrestať.“
   </p>
   <p>
    „Tak sa zdá, pane, že vy s prospechom účinkujete, ale predsa jeden z hospodárov, Peter
         Kubo, hromžil na vás, že tým hláskovaním trápite decká. No pravda, ja som ho hodne vyctil,
         čo sa to bude miešať do učenia?“
   </p>
   <p>
    „To mi je nápadné, bo po tieto dni bol u mňa prosiť za odpustenie, že mi bez príčiny
         ublížil, lebo vraj presvedčil sa o dobrote môjho vyučovania. Nuž veď jeho vnuk naučil sa
         behom štvrť roka čítať.“
   </p>
   <p>
    „Blahodarím vám, pane, veru prelomte ľad zatvrdilosti a predsudkov.“
   </p>
   <p>
    „Nechcel by som tomu ešte cele veriť. Zvlášť ale jeden človek veľmi mnoho kazí.“
   </p>
   <p>
    „A kto je to?“
   </p>
   <p>
    „Ktože iný, ako ten spotvorený Ďuro Šuhaj.“
   </p>
   <p>
    „Poznám ho! Ačkoľvek má len sečku pod klobúkom, ten by chcel zmaďarčiť nielen Bohdanice,
         ale aj celú Oravu.“
   </p>
   <p>
    „Predsa ale, velebný pane, jestliže vy ráčite vašou rozsiahlou múdrosťou a mohutnou
         oddanosťou moje snahy podporovať, a vlastne našej snahe na čelo sa postaviť, úfam sa, že
         všetko premôžeme.“
   </p>
   <p>
    Pane, už je u mňa popoludní a veru som už zunoval. No ale predsa, ak uvidím, že vzbudí
         sa ľud tento, môžem vás uistiť, že ani moje blahoželanie nevystane, a že sťa jednoduchý
         nádenník, ani ja nezameškám spolu účinkovať.“
   </p>
   <p>
    „Nie tak, velebný pane, ale dľa vašej hodnosti, buďte vy horlivým Pavlom a ja budem pri
         boku vašom oddaný Timotheus.“
   </p>
   <p>
    Vtom zaklopal ktosi na dvere, a na hlasné
    <span class="emphasis">
     <em>
      „voľno“
     </em>
    </span>
    , predstavil sa
         družba so zváčom. Zaritmovali pekne, že poneváč si Ondro Praslička umienil s Marou
         Kúdeľovou, dľa rozkazu Božieho, do stavu manželského vstúpiť, a poneváč to bez svedkov stáť
         sa nemôže, úctive žiada velebného pána i pána učiteľa, aby si nesťažovali prísť do jeho
         príbytku, tým viac, že „volové a dobytek zbit jest, poďte na svadbu“. Boli časy, keď on
         vďačne meškal s ľudom, ale od jedného času, ako je ľud nie tak úctivý, najmä mládež
         rozvierená, osoby nešetriaca, samopašná, zlorečená a opĺzla, vyhybuje podobným zábavám. Pán
         učiteľ ale, už aj ako mladý človek, šiel za zváčom a družbom na svadbu.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2523510">
       </a>
       III
      </h2>
     </div>
    </div>
   </div>
   <p>
   </p>
   <p>
   </p>
   <p>
    Svadba je u Prasličkov. Ide to tam veselo. Prečo nie? Či ozaj ten z potu tvárí žijúci
         ľud nemá sa rozveseliť? Ba áno! Nevinná zábava občerstvuje telo aj zošľachťuje. Lenže,
         bohužiaľ, často sa dopúšťa vyššia i nižšia vrstva ľudu prostopašnosti a zábava stane sa
         skazou a záhubou. No vieme, ako to bolo u Prasličkov, v izbe v kúte je stôl a za vrch
         stolom sedí starejší sťa predseda a správca svadby. Okolo neho sedia starejší a prednejší
         pri skleniciach v priateľskom rozhovore. Pec je ohradená pokolením faraonovým ťahajúcim
         sláčiky na stroji, o ktorom hádka vraví:
    <span class="emphasis">
     <em>
      Hora hučí, baran bľačí a kôň
            ťahá
     </em>
    </span>
    , to jest na husliach. Barbory mrmľú ako medveť, pikuľa piští sťa
         nemluvniatko a čo hudbe chýba i umelý súzvuk, predsa mrví sa mládež, ani čoby ju za dobrý
         peniaz najal. Najprv chlapi a mládenci sami hajdukujú do kola a pozerajú i napravo i
         naľavo, ktorú by mali vyviesť do tanca. Začne jeden, začne druhý, tretí, a čosikamsi má už
         každý pri boku tanečnicu. „Hej, hoj, mohla svadba nebyť,“ zvolal prvý. „Buďme chlapci
         veselí, ako mucha v kyseli,“ povie druhý. A to tak ide, kýmkoľvek nezamĺknu husle, pikuľa a
         barbory. „Ej, bolože by to, nuž či len takú krátku, Fero? Zahraj ďalej, dám ti groš!“
   </p>
   <p>
    „Nože ešte raz!“ ozývajú sa hlasy a Fero musí znovu znôtiť, až z tanečníkov pot cíckom
         tečie. Tak bolo i u PraslíČkov, keď družba a zváč úctive zaviedli pána učiteľa k vrchnému
         správcovi, k starejšiemu.
   </p>
   <p>
    „Pán Boh vás priviedol, pán učiteľ,“ privítal starejší.
   </p>
   <p>
    „Pán Boh udeľ pokoja a požehnania tomuto domu,“ odvetil Rázny.
   </p>
   <p>
    „Pan Boh uslyš!“ ozvalo sa po celom dome.
   </p>
   <p>
    „Kde ste, chlapci? Hej, družba, zváč!“ zavolal starejší. „Doneste víno aj pálené, pánu
         učiteľovi.“
   </p>
   <p>
    „Ďakujem, pán starejší, nepotrebujem,“ odpovedal pán učiteľ. „Pálené nikdy neužívam a
         víno len po jedle píjam.“
   </p>
   <p>
    „Bolože by to,“ zavolá jeden, „žeby rechtori, kántori a všelijaké tchory nepili.
         Nebožtík pán kmotor, bývalý učiteľ, len vtedy nepil, keď ho nemal. Pán Boh ho osláv a daj
         mu veselé z mŕtvych vstanie, to bol priateľský človek. Bárs kedy zveril školu na mendíka a
         my sme nazerali k Icikovi, že či už nezomrel.“
   </p>
   <p>
    Učiteľ sa správal akoby to nepočul, ale si myslel: No človeče, ty a prišiel do klepca,
         ale drž sa statočne. Sotva stačil odpovedať „ďakujem“ na to veľa „nech sa páči“, až konečne
         starejší urobil poriadok a pána učiteľa k svojmu boku posadil.
   </p>
   <p>
    „Nuž, pán učiteľ, akože ste spokojný s touto našou osadou?“ tak začal starejší vážnejší
         rozhovor, aby iní zamĺkli.
   </p>
   <p>
    „Hovorí sa: pred časom nesúďte! a tak ani ja ešte nechcem vyniesť súd.“
   </p>
   <p>
    „Ak by som vás neurazil, ja by som vám povedal, ako ľud súdi o vás.“
   </p>
   <p>
    „Isteže ma neurazíte, len povedzte, možnože aj ja v mnohom klesám, bo darmo je, ľudia
         sme a k tomu som ešte mladý, neskúsený.“
   </p>
   <p>
    „Nuž prečože by nepovedal, páčite sa ľudu, ak s vaším učením sú rodičia veľmi spokojní,
         len to jedno sa nezdá väčšej čiastke, že ste vraj nie priateľskejší.“
   </p>
   <p>
    „No to mi je ľúto, a to tým viac, že sa snažím ku každému byť prívetivým a úctivým.“
   </p>
   <p>
    „Nie to, pán učiteľ, nie to, ale že sa odťahujete od ľudu, nenavštevujete kršteniny,
         kary, zabíjačky, kde by sme sa pri pohárikoch zabavili. Pán Boh osláv nebožtíka pána
         rechtora, verže sme sa veľaráz chutne nasmiali s ními. Oni to hneď zanôtili, a taký dobrý
         rozum mali, že len tak tie piesne a melódie sypali. Boli sme raz u švagra na Ďura. Bolo
         dobré víno, sklenica šla za sklenicou. No keď sme už boli dobre zanahaní, začne pán
         rechtor: Sem okolo mňa, zaspievajme novú pieseň, a hneď začali:
   </p>
   <p>
   </p>
   <p>
   </p>
   <div class="literallayout">
    <p>
     <span class="emphasis">
      <em>
       Náš Ďord gazda, dobrý gazda,
      </em>
     </span>
     <br/>
     <span class="emphasis">
      <em>
       Dobré vino máva,
      </em>
     </span>
     <br/>
     <span class="emphasis">
      <em>
       Zo starého, tak dobrého
      </em>
     </span>
     <br/>
     <span class="emphasis">
      <em>
       Nech nám hojne dáva.
      </em>
     </span>
     <br/>
    </p>
   </div>
   <p>
   </p>
   <p>
   </p>
   <p>
    No bolože smiechu, do rána sme pri tej nôte pili.“
   </p>
   <p>
    „Odpusťte, pán starejší, učiteľ má omnoho vznešenejšiu úlohu, než zábavy a pijatiky. Ja
         z mojej strany nemám k tomu ani stihu, lebo večer pripravujem sa k tomu, čo na druhý deň
         deťom predkladať mám.“
   </p>
   <p>
    „Ale,“ zavolal divým rykom ten už spomenutý kmotor bývalého učiteľa, „dajte pokoj pánu
         učiteľovi, veď teraz nerobia veledikáciu. Štrngnime si, pán učiteľ, a zaspievajme si
         dajednu z tých našich.“ A začne vypitým hlasom dáku oplzlú pieseň.
   </p>
   <p>
    Janko Rázny sa začervenal sťaby karmažín a šľachetným hnevom oslovil spievajúceho:
   </p>
   <p>
    „Jestli ma takto chcete zabávať, tak sa poďakujem za vašu pohostinnosť a vskutku
         odstránim sa. Ale čo by som aj nebol prítomný, či nevidíte tu v izbe nevinné dietky,
         spanilú mládež; či nepoznáte, že takéto oplzlosti otráviť ich dobré mravy a jedno neslušné
         slovo môže ich na veky nešťastnými urobiť?“
   </p>
   <p>
    Bolo to vystúpenie neočakávané, lebo veď sa im ani nesnívalo, žeby učiteľ tak rázne a
         mravne pokračoval. No niektorí, najmä dospelejší, potom prítomní rodičia hlavou kývali a
         odobrovali. Spevák ale, ako pes, ktorého gazda napadne, mrmlajúc odišiel. Starejší potom
         prosiac učiteľa za odpustenie, povedal:
   </p>
   <p>
    „Neberte, to tak prísne, pane, sme na svadbe, a tu musíme veľa prepáčiť.“
   </p>
   <p>
    „Divím sa vám, pán starejší, že vy to tak naľahko beriete. Či neviete, že čokoľvek
         robíme, všetko ku cti a ku sláve Božej činiť máme. Ani v zábavách nemáme zohyzdiť ľudskosť,
         poškvrňovať srdce, zvlášť ale zlý príklad dávať mládeže a dietkam.“
   </p>
   <p>
    Vtom sa svadobníci, bo práve po tanci bolo, na chvíľku po dvore rozišli a o krátky čas
         všetko hľadelo na oblohu nebeskú. Bol to teplý, tichý večer, hviezdy sa už iskrily od
         blesku, mesiac ale, ktorý sa iba pred chvíľou jasne ligotal, dostával čiernu obrúčku, a to
         vždy a vždy väčšiu. „Ale ľudia, páčte, čo je to?“ „Nuž čože by bolo; zatmenie mesiaca. No
         beda novomanželom! Tak sa zatmie aj ich blaho!“ takto hovorili poverčivé ženičky, a
         rozhovor tento prešiel aj do izby. Všetko hľadelo na Rázneho, ako keby ho očami vyzývali:
         No povedz nám čo to? A čo to má znamenať?
   </p>
   <p>
    „Ľudkovia,“ preriekol konečne, „vidím, že sú medzi vami, ktorí nevedia si vysvetliť
         tento pekný úkaz prírody, a vidím tu prítomných aj niektorých z mojich žiakov, tí vám to
         vysvetlia. Jožko, sem sa, povedzže pekne, čo je to zatmenie mesiaca?“.
   </p>
   <p>
    Bystrý šuhaj plynné vysvetlil, že zem naša koluje okolo slnka a mesiac okolo zeme, a že
         tento dostáva svetlo tiež od slnka. Keď ale naša zem padne medzi slnko a mesiac, tak jej
         tôňa ukazuje sa na mesiaci, a že to je zatmenie mesiaca. Pán učiteľ predložil chlapcovi aj
         viac otázok, napríklad: či z takého zatmenia mesiaca môžu sa vysvetľovať vojna, hlad, mor,
         nešťastie atď. Pravda, Jožko odpovedal, že nie! — Celý svadobný húf stál vôkol Rázneho a s
         podivením načúval vyprávanie chlapcovo. Konečne s obyčajnou svojou nadšenosťou povedal asi
         takto:
   </p>
   <p>
    „Vidíte, moji milí, ako pekne je to, keď aj obecný ľud chápe takéto veci a poznáva aspoň
         z čiastky nevystižiteľnú moc Božiu! A predsa sú takí zaslepení rodičia, ktorí nechcú do
         školy poslať svoje dietky alebo ich neriadne, za pár mesiacov, len tak naoko posielajú.
         Povedzte, či je to nie hriech? Či takí rodičia neusmrcujú ten veliký, nám od Boha daný
         poklad, nesmrteľnú dušu a vznešené dary ducha. Lež na svadbe sme, hore sa mládež do tanca.
         Raduj sa, mládež, v mladosti svojej, ale poctive. Nech ťa obveseľuje srdce tvoje vo dňoch
         mladosti tvojej, a choď po cestách srdca svojho a dľa žiadosti očí svojich, lež vedz, že ťa
         s tým všetkým privedie Boh na súd. Toto hovorí písmo, to nasledujte, môžete sa
         kratochvíliť.“
   </p>
   <p>
    No ale aj dali sa do tanca, dupali nohami, zvŕtali švárne devy, pritom spievali až do
         rána bieleho. Ale celú noc nebolo počuť ohyzdného slova a nebolo vidieť nehanebných
         posunkov. Rázny sa ešte zameškal za chvíľu so staršími v priateľskom rozhovore, konečne
         zaželal všetkým dobrú noc a šiel do svojho bytu na odpočinok. Spal chutne, pritom ale
         snívalo sa mu, že on sám držal svadbu s Anulkou Vochnickou v novovystavanej škole.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2506744">
       </a>
       IV
      </h2>
     </div>
    </div>
   </div>
   <p>
   </p>
   <p>
   </p>
   <p>
    Osada Bohdanice mala jedného osobitného muža v osobe Ďura Šuhaja. Človek to jednoduchý,
         ale ako sa hovorí, s veľkou papuľou. Kdekoľvek sa držala porada, on tam bol prítomný, a
         uchovaj Boh, žeby on nerečnil. Všetko vedel. Aspoň to tak myslel o sebe, že všetko vie.
         Boli časy, že ľud mnoho dal na jeho reči, ale časom spoznali pri ňom, že nie je všetko
         zlato, čo sa blyští. Dobre bude oboznámiť sa s týmto človekom. Bol on rodom roľník, ale
         povedzme si pravdu, smrdela mu robota. Keď jeho bratia potili sa pri kose a motyke, on
         hľadal príčinu, ako utiahnuť sa do chládku.
   </p>
   <p>
    Vhod mu práve vtedy vypuknuvšia vojna poskytla, aby sa stal vojakom. Darilo sa mu
         natoľko, že dostal šaržu strážmajstra. No ktože nosil vyššie nos ako Ďuro Šuhaj? Žiaden! Po
         nešťastnej tej vojne, stal sa náš Šuhaj zase roľníkom, ale dlaň ho svrbela, keď načim bolo
         chytať kosu, tak oddal sa kupčeniu a svoj skromný majetok odovzdal svojmu spoločníkovi.
         Veľkú váhu kládol na maďarčinu, ktorú síce dosť lahodne lámal, ale predsa použil každú
         príležitosť k vystatovaniu sa, že on po maďarsky mondokuje sťa ten Debrecínčan. Táto jeho
         slabosť spôsobila mu vážnosť pred tými pánmi, ktorí veria, aspoň ukazujú sa veriť, že naša
         krajina len tak môže prekvitať, ak sa všetci zmaďarčíme. Pred pánmi, ktorí osvetu a
         vzdelanosť hľadajú len v známosti maďarskej reči a ktorí to zastávajú, aby sa 20, 30 tisíc
         duší v stolici naučilo jedinému jazyku niekoľkým úradníkom kvôli. No kedykoľvek táto strana
         robila pohyby, kedykoľvek k akým takým výhodám prišla, nášmu Ďurovi Šuhajovi otvorilo sa
         pole činnosti. On zastupoval v Bohdaniciach takých „vlastencov“. To slovo „éljen“ trčalo mu
         z úst natoľko, že prihodilo sa mu v kostole, keď pán farár skončil kázeň, že zadumaný Šuhaj
         zvolal hlasité „éljen“, nie k malému smiechu farníkov. Hus do piva viacej rozumie sa, ako
         on do politiky, ale predsa rozhadzoval sa proti Nemcom, Rumunom, Srbom a Slovákom, ktorých
         len „panslávmi“ nazýval.
   </p>
   <p>
    Vzdor tomu, že sa im náhľady nezrovnávali, pán učiteľ vždy vítaný bol u Šuhajov,
         kedykoľvek ich navštívil, bo tento mal dcéru Zuzku, ktorá odšmarila jednoduché roľnícke
         rúcho a v tom sebeklame žila, že ona môže byť aj paňou učiteľkou. Zuzka bola deva úhľadná
         síce, ale darmo je, s rúchom neprivlastní si nikto ducha a rázu. Pri všetkom tom, že sa
         mala okolo Janka, že sa mu s úľubou usmievala, nevedela si ho získať. Predsa ale myslela si
         asi takto: Pan učiteľ je zaľúbený do Vochnických dcéry, ale mu tam zuby naprázdno klepnú, a
         potom? Potom dobrá bude aj Šuhajova Zuzka. Ale sa v tom sklamal, a to veľmi.
   </p>
   <p>
    Bolo to v nedeľu popoludní, keď Janko Rázny zaklopal na dvere. Ozvalo sa nie „voľno“,
         ale „szabad“. Ďuro Šuhaj úctive privítal pána učiteľa, posadil ho na pohovku, a takmer prvé
         jeho slovo bolo:
   </p>
   <p>
    „Zuzka, dones vína a poháre.“
   </p>
   <p>
    Zuzka vkročila do izby, dosť nemotorne, predstavila sa a celou slovenskou výmluvou
         riekla: „alászolgája“. „Pán Boh s nami“, odvetil pán učiteľ. Zuzka začervenala sa a
         čudovala sa tomu, že človek v pánskom obleku pozdravuje sa po slovensky, bo veď podľa
         mienky jej otca, slovenčina je len pre sluhov a pre sprostých sedliakov. Nebola by to
         mlčaním pominula, keby ju tá nádej nebola hatila, že veď môže byť pani učiteľkou. Podľa
         rozkazu otcovho poháre vyumývala, povytierala a spolu s vínom predložila. Domový pán
         nalieval pána učiteľa srdečne ponúkajúc začal rozhovor:
   </p>
   <p>
    „Nuž veru tak, pán učiteľ, naše vlastnecké veci vzali dobrý obrat. Tu bol Jožko,“ — pod
         týmto rozumel bývalého poslanca okresu bohdanického, ktorého on obyčajne len krstným menom
         nazýval, na dosvedčenie toho, že je s ním v priateľskom pomere a že je on aj s pánmi
         zadobre, — „ako hovorím tu bol Jožko a vypravoval, že Nemcom zle idú kolesá, a že o krátky
         čas Maďari obdržia svoje práva.“
   </p>
   <p>
    „Ale snáď nie len Maďari, lež všetci občania Uhorska,“ poznamenal Rázny.
   </p>
   <p>
    Rozpriadol sa medzi nimi politický rozhovor, a bolo by sa pokračovalo i ďalej v tomto
         rozhovore, lež Zuzka Šuhajova viacráz bola vkročila do izby, hneď toto, hneď zase iné
         riadiť. Bolo to náveštie, aby otec a pán učiteľ iný smer dali reči. Ačkoľvek súhlasila s
         otcom, predsa by tak rada bola riekla: Čo vás tam po maďarskom vlastenectve, prerečte vy
         pánu učiteľovi zo života manželského. Šuhaj akoby ju bol porozumel, nalial do pohárov,
         ponúkal a začal:
   </p>
   <p>
    „Pane učiteľu, dajme pokoj politike. Vy zostanete pri svojom a ja tiež pri svojom. Ale,
         prosím, akže by nebolo k ublíženiu, či nemienite vstúpiť do stavu manželského? Veru si želá
         celá obec vidieť vás ženatého.“
   </p>
   <p>
    „To je ťažká otázka, ja neobchodne mienim sa oženiť, ale tak sa mi zdá, že ešte neprišla
         hodina moja.“
   </p>
   <p>
    „To veru! A prečože by nebola prišla?“
   </p>
   <p>
    „U mňa je to ten najdôležitejší krok života, zvlášť v tom ohľade, že s kým zaviazať sľub
         doživotnej vernosti.“
   </p>
   <p>
    „Daj sa mi, Bože! Dievok dosť na svete, keď nie táto, nuž druhá. Môj nebožtík otec
         vypýtal mi ženu, ktorú som ani nepoznal, bo tá, ktorú som si sám vyvolil, vydala sa za
         iného.“
   </p>
   <p>
    „Možno, ale moje náhľady s tým nesúhlasia. Ostatne, pán Šuhaj, dajme i tomuto pokoj, je
         to otázka citlivá.“
   </p>
   <p>
    Šuhaj nedal pokoja, dotierave narádzal hneď jednu, hneď druhú, a Rázny dobre vedel kam
         to smeruje, že mu Zuzku natískajú. A tak zrovna, ale vážne odvetil, že v tejto otázke
         nebude sa s nikým radiť, najmä ale so Šuhajom nie. Bol to olej na oheň. Šuhaj hrozil pomstu
         v srdci svojom, Zuzka, ktorá za dverami načúvala, stála ako obarená, až potom odbehla do
         komory vyplakať sa do dobrej vôle, a Janko Rázny s úctivou poklonou vyšiel z domu.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2506983">
       </a>
       V
      </h2>
     </div>
    </div>
   </div>
   <p>
   </p>
   <p>
   </p>
   <p>
    Nie je sviatok, ani nedeľa, a predsa ľud, obzvlášť malé pokolenie Bohdaníc vo sviatočnom
         odeve sa zjavuje na uliciach. Čo to má znamenať? Nuž veru to má byť školská skúška, ktorú
         Janko Rázny mal skladať so školskou mládežou. Nejdem podrobne opisovať čomu sa učili
         dietky, ale zato mám, že je každý presvedčený o skvelom výsledku. Lebo keď sa spôsobnosť s
         pilnosťou združí, tam sa výučba neomylne dariť musí.
   </p>
   <p>
    Že tomu vskutku tak bolo, o tom vydávali svedectvo radostné slzy v očiach rodičov. Po
         skúške zhromaždilo sa predstavenstvo, aby dľa starodávneho zvyku zasadlo k priateľským
         hodom. Pán farár síce horlil proti tomu, ale predstavenstvo neustúpilo. Pravda, mohlo by sa
         mnoho hovoriť proti takýmto hostinám, bo sú to zbytočné trovy a často poskytujú príležitosť
         k výstupkom. Z druhej strany ale ľud sa pri podobných prípadoch, keď sa dobre použijú, i
         poučí, vzdelá a oduševní, a vyznajme si pravdu, pri takýchto príležitostiach sme obyčajne
         veľkodušnejší. No viďmeže, čo sa tam stalo na tento čas! Prikrytý stôl, akonáhle jedlo naň
         doniesli, nezostal bez stolujúcich. Pán farár Pokorný s pánom kmotrom Vochnickým, sťa s
         miestnym škôldozorcom, zaujali prednie miesta, potom si posadali pekným radom cirkevní a
         obecní hodnostári: richtár, kurátor a prednejší z farníkov. Tam vidíme aj Šuhaja s hodným
         poneváčom, to jest so sadlom, zvonár, kostolník ochotne posluhujú jedlom i vínom. Pri
         takejto príležitosti sú oni veľmi ochotní služobníci. Po krátkej dobe, keď už vínečko ústa
         otvára, vystúpil pán richtár. Fúzy si vykrútil, lyžičkou na tanier uderil, na znak toho, že
         rečniť mieni, a začal takto: „Málo, málo, prosím za slovo! Slávne zhromaždenie! Zostarol
         som sa, mnoho som skúsil, ale musím priznať, čo som dnes videl a počul, to som u nás nikdy
         nevidel a nečul! No darmo je, páni moji, náš pán učiteľ je výborný učiteľ, a my by sme sa
         dokázali nevďačnými, ak by sme to neuznali. Ja ako jednoduchý roľník tak myslím, že v mene
         všetkých môžem mu za jeho ustávanie ďakovať a to mu želať, aby ho ten Všemohúci za veľa
         rokov živiť ráčil!“ „Nech žije, nazdar!“ zaznelo zo všetkých strán. Lež nechže to slniečko
         akokoľvek krásne svieti, predsa tu i tam vznikne obláčok na oblohe, a aj v tej najčistejšej
         pšenici nájdeš kúkoľ. Tak bolo aj tu, bo Ďuro Šuhaj nenahal slova na mieste. V tej nádeji,
         že Vochnický, sťa zeman a pozemkár, taktiež miestny pán farár, ktorý si vo všetkom mierne
         počínal, budú na jeho strane, chytil sa slova a začal:
   </p>
   <p>
    „Nechcem obraziť pána učiteľa, ale veru z tej maďarčiny málo bolo, a my by sme si
         želali, aby naše deti v tejto reči boli zbehlé.“ No bolože hluku a kriku: „Čo chcete s tým?
         Učil ich tomu, čo a ako mu od vrchnosti naložené bolo!“ Dosť na tom, že Šuhajovi začalo
         teplo byť, a keby pán farár nebol horlivcov miernil, kto vie, či by rečník nebol musel s
         dlhým nosom vzdialiť sa. Ale zdravice vzali druhý smer, keď sa spomenulo, ako radi
         navštevujú deti školu, ako sa zveľadil počet žiakov. Len jedno nepripomenuli, čo Rázneho
         srdce tlačilo sťa mlynský kameň. Konečne sám vstal a prehovoril asi takto: „Ctené
         predstavenstvo, milí bratia! Predovšetkým držím za svätú povinnosť vyjaviť, že srdečne
         ďakujem za všeobecné blahoželanie. No aj pán Šuhaj uzná časom, že veru ľudových škôl účel
         nie je a nemá byť odrodilstvo, ale predovšetkým každého jedného vzdelať v tej reči, s
         ktorou sa z Božej milosti zrodil. Lež odpustite že túto príležitosť použijem a všetkých
         pozornosť obrátim na jednu okolnosť. Spytujem sa, čo je táto miestnosť? Hľaďte na tie
         hrady, ktoré sú podopreté, aby celá budova do hromady neupadla, hľaďte na tie diery, ktoré
         oblokom menujeme, hľaďte na tie steny, ktoré by sa zrútili, keby ich vakovka spolu
         nedržala, hľaďte na tento chatrný priestor, kde sto čerstvých a života plných dietok
         stisnúť sa musí! A keď ste všetko toto dobre prezreli či nemusíte to s hanbou uznať, že je
         to vaša škola, do ktorej ten od Boha vám zverený, najvzácnejší poklad, vaše dietky,
         posielate, aby sa cvičili v známosti Božej a v liternom umení? A tak s úctou vyzývam ctené
         predstavenstvo, aby uznalo za svoju najsvätejšiu povinnosť postarať sa o príhodnejšiu
         miestnosť, a to tým viac, že z milosti Boha počet žiakov rozmnožuje sa z roka na rok. Ja
         teda pripíjam novej škole na zdar a činiteľom na slávu!“
   </p>
   <p>
    Dojala prítomných táto reč a kývajúc hlavami prisviedčali. Tu Šuhaj chtiac odobriť
         predošlý posmech, poznamenal, že chudobný je ľud. Ale dobre odvetil pán farár, že kde je
         reč o duchovnom a mravnom, tam hmota spomínať sa nemá, lebo čo je platné človeku, čo by
         všetok svet získal a dušu svoju zatratil? Konečne rozhodol celú vec pán Vochnický,
         hovoriac: „Potrebné drevo ja dám a na takto rok, budeme mať novú školu!“ „Tak je, tak je!“
         ozvalo sa zo všetkých strán a hneď začali sa podpisovať so zdarným výsledkom. Rozhovor
         trval i ďalej, lež Janko Rázny porúčal sa do priazni a ponáhľal sa do Vochnického domu, aby
         mladého pána v určitý čas učiť mohol.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2507150">
       </a>
       VI
      </h2>
     </div>
    </div>
   </div>
   <p>
   </p>
   <p>
   </p>
   <p>
    V dome pána Vochnického nastal veliký obrat. Julo pod rukou Rázneho prospieval nielen
         vekom, ale aj múdrosťou; on bystrý rozum chlapcov pilne vyvíjal, ale pritom aj srdce
         šľachtil. Nie je to dosť len učiť a učiť, zhromažďovať známosti, brúsiť pamäť. Dobrý
         vychovávateľ účinkuje i na mravy, na spôsob zmýšľania a na ráz. To uznali aj u Vochnických,
         že pán učiteľ v tomto smere pokračuje, a to mu vyzískalo nie malú važnosť. Krem toho jeho
         skromné a príjemné chovanie sa, jeho vľúdne a vtipné obcovanie, učinilo ho veľmi obľúbeným.
         Pritom stal sa povestným človekom, bo písal o výchove články duchaplné, ktoré vedecké
         časopisy s radosťou prijímali a verejnosti zdeľovali. Často bol pozvaný k obedu, obvzlášť
         keď dorazili hostia. To naskytlo príležitosť Ráznemu zoznámiť sa s pánmi rozličného stavu,
         ktorí s ním radi obcovali a ním poučení boli, čo a ako by sa konať dalo za zdokonalenie
         ľudových škôl. No pravdaže, on už teraz väčšej požíval vážnosti, ako keď sme ho prvý raz
         videli u Vochnických pri obede. Naposadili ho na koniec stola, ale k boku domácej panej,
         nepoložili k jeho tanieru cínovú lyžičku, lež striebornú, nepredložili mu čeladné víno, ale
         pil s pánom. A keď pán vysokourodzený prišiel do dobrej vôle, tak chtiac-nechtiac musel si
         s ním i štrngať. Slovom, považovali ho za priateľa a člena rodiny. A to veru aj tak má byť
         s dobrým učiteľom, lebo po rodičoch on zasluhuje najväčšej úcty a vážnosti. Jeden
         veľaslávny panovník si veľmi vážil svojho bývalého učiteľa a hovorieval: telesní rodičovia
         dali mi telesný život, ale učiteľ dal mi duchovný a mravný život. Ale, čože Anulka, dcéra
         to pána Vochnického? To sme už povedali, že ona bola prvá, ktorá si vážila Rázneho, ona ho
         ľutovala, keď sa k nemu nešetrne chovali, ona bola riekla matke: „Ten mladý pán učiteľ zdá
         sa byť driečnym človekom.“ Citlivé a šľachetné srdce bieleho pohlavia máva obyčajne súcit k
         nevinne potlačeným a k opovrženým. Jestli by v jej rodičovskom dome nebola bývala svedkom
         toho prvého zneuctenia, možnože by vždy zostala k nemu ľahostajnou, ale vediac pekné
         vlastnosti Rázneho a vidiac to opovrženie, vzbudili sa v jej srdci tie útle tajné city. A
         tá iskra citov sa tým silnejšie rozmáhala, čím ctihodnejší dokázal sa byť mladý učiteľ. Z
         jeho strany ale prirodzené bolo, že i v ňom vznikol súcit. Anulka a Rázny ani sami
         nevedeli, ako zrodil sa v nich ten cit, ktorý láskou menujeme. Jeho každodenná návšteva
         bola olej na oheň. Oba cítili tajnú čarovnú rozkoš, keď jeden druhého videli, keď jeden k
         druhému v blízkosti sa dostali. Ale ani ona, ani on nemali toľko smelosti jeden druhému si
         to vyznať.
   </p>
   <p>
    Ako sme videli, Rázny opustil hody a šiel do Vochnických, aby mladého pána učil. Ale k
         jeho nemalému prekvapeniu Jula nenašiel doma. Pani Vochnická použila príležitosť. V tej
         mienke, že sa verejná skúška drží a že pán učiteľ nepríde, rozkázala zapriahnúť a urobila s
         Julom výlet. Starý pán zostal na pohár vína pri spomenutých hodoch, a tak len sama Anulka
         bola doma. Prekvapení boli obaja. Aj sa tešili tomu, že sú sami, ale aj istá bázeň zaujala
         ich vnútornosti. Čo počať, aký smer dať rozhovoru? Až konečne Anulka začala:
   </p>
   <p>
    „Či ste spokojný s obecenstvom, ktoré prítomné bolo na skúškach?“
   </p>
   <p>
    „Ach, áno, obzvlášť ale vaša prítomnosť, ctená paničko, prekvapila ma!“
   </p>
   <p>
    „A tak milšie by vám bolo bývalo, jestli som ja nie prítomná?
   </p>
   <p>
    „Uchovaj Hospodin! Veď by som si želal, že by ste prítomná boli pri každej prednáške,
         lebo krem toho vždy mi je pred očma vaša postava!“
   </p>
   <p>
    „Ako to ráčite rozumieť? Moja postava!? Tomu ja nerozumiem!“
   </p>
   <p>
    „Ale rozumiem ja, drahocenná paničko! Oj, dávno som si to želal zdeliť vám, paničko, že
         kdekoľvek sa obrátim, všade vidím pravovzor vo vás, že všade mi na mysli taniete!“
   </p>
   <p>
    „Dajte tomu pokoj, pane Rázny, bo vaše slová dotknú sa citov, ktoré za svätejšie držím,
         lež aby som ich zradila!“
   </p>
   <p>
    „Dobre, dajme tomu pokoj! Lež či mi ráčite poskytnúť iskričku nádeje, že o tom môže byť
         ešte medzi nami rozhovor?“
   </p>
   <p>
    „Ach, to len Všemohúci vie!“
   </p>
   <p>
    „Nech mi bude voľno úfať sa, že vy, paničko, pri rozhodnej otázke priaznive ráčite
         hlasovať.“
   </p>
   <p>
    „Boh zná, bo v tejto otázke rodičia rozhodujú!“
   </p>
   <p>
    „Viem. Ale jestli by veľactení páni rodičia nič nemali proti tomu, či zo stránky vašej
         milosti môžem mať nádeje?“
   </p>
   <p>
    „Ach, pane Rázny, verte, že je to veľmi ťažká záhada.“
   </p>
   <p>
    „Uznám! Lež tú rozlúštiť bude mojou úlohou. Ja len žiadam Vaše milosti plné slovo!“
   </p>
   <p>
    „Ja… ja… spolieham sa na Hospodina.“
   </p>
   <p>
    Vtom vstúpil do izby pán Vochnický a priateľsky podal pravicu Ráznemu, cele dôverne
         vypravoval mu, čo uzavrelo sa, že postaviť sa má nová škola, čo a ako zmýšľali o tom
         niektorí, ale jeho rozhodné slovo zapchalo ústa nemúdrym. Po krátkom rozhovore vzdialil sa
         s príslušnou poklonou pán učiteľ. Po jeho odchode prehovoril otec dcérke:
   </p>
   <p>
    „Anulko, ja som ťa v istom rozpaku našiel, keď som do domu prišiel.“
   </p>
   <p>
    „Z čoho to zavierate, milý otče?“
   </p>
   <p>
    „Z čoho? Tvoje oči ohnive hľadeli, tvár sa začervenala. A mne sa všetko tak zdá, že vy
         akýsi tajomný zväzok máte medzi sebou.“
   </p>
   <p>
    „Ach, dnes sme sa po prvý raz zhovárali v samotnosti.“
   </p>
   <p>
    „A čo ti povedal Rázny?“
   </p>
   <p>
    „Že ma vždy pred sebou vidí.“
   </p>
   <p>
    „A ty čo si mu riekla na to?“
   </p>
   <p>
    „Nuž to, že ja tomu nerozumiem.“
   </p>
   <p>
    „A on ako to vysvetlil?“
   </p>
   <p>
    „Neviem, ale tak sa mi zdá, že nehnevá sa na mňa!“
   </p>
   <p>
    „Alebo, že je zaľúbený do teba!?“
   </p>
   <p>
    „Možno, drahý tatinko, ale veru ja ani neviem, čo sme pohovorili.“
   </p>
   <p>
    „Milá dcéro! Toho sa zriecť musíš! Darmo je, ty si zo šľachtického rodu a on je roľníkov
         syn. A čože je jeho postavenie? Biedny učiteľ, nič viac!“
   </p>
   <p>
    „Ale, tatinko, jeho chovanie a vzdelanie je šľachetné.“
   </p>
   <p>
    „To nie je dosť pred obecným ľudom. Tým by si zatônila celý rod a škodila bratovej
         budúcnosti.“
   </p>
   <p>
    Anulka mlčala, vzdor tomu, že jej to nešlo do hlavy, prečo by zemanská dievka nemohla sa
         vydať za nezemana, ale pomyslela si pritom: Staň sa vôľa Božia.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2507417">
       </a>
       VII
      </h2>
     </div>
    </div>
   </div>
   <p>
   </p>
   <p>
   </p>
   <p>
    Hej, huj, veselo! A prečože by sme boli veselo? Nuž a či neviete, bračekovci, že nastala
         sloboda? Nuž choď do krčmy a dajú ti bez grošov piť, choď k Ďurovi Šuhajovi a zaleje ťa
         vínom. Do hroma, a to veru tak! Nastáva voľba krajinských poslancov, nuž napájajú ľudí, aby
         urobili z nich dobrých vlastencov a múdrych občanov. Lež viďme, čo sa robí v Bohdaniciach.
         Nutno nám pripomenúť, že spomenutá obec na toho hlasuvávala, kto najviac piť dával, a že
         vodcom a náčelníkom opojených vždy bol Ďuro Šuhaj. Keď hlavní korteši počtovali kortešov,
         najdôležitejšia otázka bola, či majú dostatok vína a páleného pre
    <span class="emphasis">
     <em>
      pánov
            sedliakov
     </em>
    </span>
    bohdanických, ako ich posmešne nazývali práve tí, ktorým sa dali za
         nosom vodiť. Tak tomu bolo aj na tento čas! Ohromné zástavy vyvesili na všetkých krčmách,
         no rozumie sa aj u Šuhaja s nápisom: „Éljen Korpáši“. Hudci chodili po dedine, pred nimi
         vyskakovali k tomu vyzvaní korheli a kedy-tedy zanôtili kortešskú pieseň:
   </p>
   <p>
   </p>
   <p>
   </p>
   <div class="literallayout">
    <p>
     <span class="emphasis">
      <em>
       „Kukala kukučka na panskom salaši,
      </em>
     </span>
     <br/>
     <span class="emphasis">
      <em>
       Bude nám poslancom pán Jozef Korpáši,
      </em>
     </span>
     <br/>
     <span class="emphasis">
      <em>
       Akože sa volá ten pán ficky-nicky,
      </em>
     </span>
     <br/>
     <span class="emphasis">
      <em>
       Nebude poslancom ten hrdý Vochnický.“
      </em>
     </span>
     <br/>
    </p>
   </div>
   <p>
   </p>
   <p>
   </p>
   <p>
    Lež oj Bože! Aký obrat v Bohdaniciach! Vína, páleného nadostač, ale niet korheľov, ktorí
         keď nemôžu lepšieho urobiť k dobrobytu vlasti a dobrobytu obecného, aspoň napijú sa ako
         dúha. Pán Fičúri, stoličný pisár a na ten čas hlavný korteš zo stránky Korpášiho, napadne
         Šuhaja: Čo je to pane? Či Bohdanice zapreli vieru svojich otcov? Šuhaj dobre tušil, čo je
         príčina všetkého, ale niže svojej hodnosti držal vyznať, že veru iný duch panuje v
         Bohdaniciach.
   </p>
   <p>
    „Prosím pána urodzeného,“ — ináče ho len
    <span class="emphasis">
     <em>
      „barátom“
     </em>
    </span>
    menoval, ale
         cítil, že sa nemôže rozhadzovať následkom nepodareného výsledku, — „prosím úctive, asnáď by
         dobre bolo, zhromaždenie ľudu zadržať, a im vysvetliť, že my chceme dane umenšiť, ľud
         povýšiť, slovom nasľubovať, čo slina na jazyk prinesie. Už potom, či splní sa dačo, či nie,
         to všetko jedno, nech len zvíťazíme.“
   </p>
   <p>
    Pán Fičúri aj k tomu privolil, bo veď aj jeho česť bola na vážku položená. Ostatne česť
         ako česť, ale nádejný úrad! Jestli Korpáši zvíťazí, akože dva krát dva štyri, tak isté je,
         že on bude slúžnym. A prečo nie?! V terajšom svete aj z nedoukov volia slúžnych, nech len
         odprisahá svoj rod a má koľko-toľko známosti v politických fígľach. Myšlienka sa hneď
         uskutočnila. Obecný bubeník za dobrý groš pochodil obec, pod jeho rukou ozývalo sa: bum,
         bum, bum a potom postavil sa vážne a celým hrtanom volal: „Dáva sa na známosť pánom
         hospodárom, že dnes vo veľkej krčme bude rečniť pán Korpáši a sľubovať čo on na krajinskom
         sneme vykoná.“ potom len tak posmešne poznamenal: „Sľuby sa sľubujú, blázni sa radujú.“ Lež
         počul to ľud a smial sa z hlbín srdca poznámke vtipného bubeníka. Pán Fičúri sa medzitým k
         rečneniu pripravoval a vyrozumel od jedného i druhého, zvlášť od krčmára, že veru vplyv na
         ľud má pán učiteľ. Bol on to aj krem toho dopočul, že učiteľ bohdanický je smerodajným, a
         že vyzískal si všeobecnú úctu a oddanosť. No ale, myslel on, veď ja tomu dám!
   </p>
   <p>
    Pokiaľ sa to kľulo, v škole zhromaždil sa ľud, aby sa v prítomnosti Rázneho poradil, ako
         sa má chovať pri nastávajúcich voľbách. Nenastrojil to pán učiteľ, nepovolal on žiadneho,
         ale takrečeno prirodzeným pudom hrnuli sa k nemu šľachetnejší z ľudu, lebo dôvera k nemu
         rástla zo dňa na deň; jeden každý uznal, že on ľudu a pre ľud žije, že on skrz vzdelávanie
         ľudu chce ho povýšiť, chce ho hmotne, duševne a mravne spôsobnejším a hmotnejším učiniť.
         Šťastný to ľud, ktorý pozná svojich duchovných priateľov, lež nielen pozná, ale s celou
         oddanosťou ich nasleduje. Tak to bolo v Bohdaniciach na ten čas, bo ako sme spomenuli,
         zišiel sa ľud v škole, aby si vyznačil cestu, ktorou kráčať bude pri voľbe krajinského
         poslanca.
   </p>
   <p>
    Keď sa takto zišli, povolali pána učiteľa do svojho kruhu a požiadali ho, aby ich poučil
         o veci. Pán Rázny nemeškal medzi nich vstúpiť a preriekol asi takto:
   </p>
   <p>
    „Bratia moji! Teší ma to, že sa poradiť mienite v tejto veľadôležitej záležitosti, lež
         vedzte, že sme v škole, a to v cirkevnej škole, ktorej dozorcom je pán farár, ale aj ináče
         on je našim pastierom, bez jeho vedomia nedržme porady.“
   </p>
   <p>
    „Pravdu máte,“ ozval sa richtár, „veru náš pán zaslúži, aby on bol naším vodcom. Pravda,
         sú už pristarý, ale u starých skúsenosť a dobrá rada.“
   </p>
   <p>
    Povolali teda i pána farára, a on bez meškania zúčastnil sa v porade svojich farníkov.
         Na jeho vyzvanie prevzal slovo učiteľ a rečnil takto:
   </p>
   <p>
    „Nejdem tu vysvetľovať, čo je krajinský snem, predpokladám, že to vedia prítomní,
         podobne aj to, aká to dôležitá vec je voliť krajinského poslanca, bo on rozhoduje nad
         stavom celej krajiny i jednotlivých. On hlasuje za zväčšenie alebo umenšenie dane. On tvorí
         krajinské zákony, on môže dať zákonom smer mravný a nemravný, cirkevný i necirkevný. Ako
         hovorím nechcem šíriť slová, nedopustí to krátkosť času, a tak len stručne pripomeniem
         terajšie položenie politických stránok, menovite ale voľbu, nás najbližšie sa týkajúcu.
         Dvaja páni sú nám odporúčaní, pán Vochnický, synovec to nášho dobre zaslúžilého pána Petra
         Vochnického, a pán Korpáši. Musím vyznať pravdu, že dľa môjho súkromného presvedčenia želal
         by som si muža rázneho, zasadzujúceho sa za pravdu, vieru a vlasť, lebo len taký nosí vo
         svojom srdci blaho obecného ľudu. Kto neverný je Bohu a cirkvi, ten nemôže byť verným
         panovníkovi, vlasti a ľudu, ten len svoj vlastný úžitok hľadá!“
   </p>
   <p>
    „Tak je, pravdu máte,“ zvolal Praslička a nato celý kŕdeľ riekol:
   </p>
   <p>
    „Tak je, pravdu máte.“
   </p>
   <p>
    „Tak je bratia moji,“ pokračoval Rázny, „lež bohužiaľ, my samostatne vystúpiť nemôžeme,
         lebo osihotení stojíme. Nepozostáva nám nič iného, ako pripojiť sa ku spomenutej jednej,
         lebo druhej stránke, aby sme urobili prietrž väčšiemu zlému. Pán Korpáši neučinil dosiaľ
         nič za dobro ľudu, a spolieha sa len na sudy. Rozhadzuje sa, pleští, kričí, sľubuje zlaté
         zámky, aby tým spôsobom prišiel k svojmu cieľu a tak si urobil rebrík k mastnému úradu. No
         pán Vochnický je muž vzdelaný a spravodlive zmýšľa. Ja teda tak myslím, keď už nemôžeme
         voliť muža nám cele oddaného, pripojme sa ku stránke pána Vochnického.“
   </p>
   <p>
    „Súhlasíme s pánom učiteľom,“ priložil pán farár. „Darmo je, vyznať musíme, že veru náš
         pán Vochnický má i zásluhy pri cirkvi a obci, a tým skutkom, akže si jeho synovca vyvolíme
         za poslanca, dokážeme cit vďačnosti a uznalosti. Pravdaže, v každej otázke nemôžeme byť
         spokojní ani s pánom Vochnickým, lež lepší je len lepší. Ešte jedno pripomenúť chcem. Milí
         priatelia! Chráňte sa toho, kto vás napája. Môže pán Korpáši akokoľvek horliť za ľud a za
         všeobecné dobro, akonáhle si chce utvoriť stránku s opojnými nápojmi, jedenkaždý statočný
         muž bude sa ho chrániť ako ohňa, lebo:
   </p>
   <p>
   </p>
   <p>
   </p>
   <div class="literallayout">
    <p>
     <span class="emphasis">
      <em>
       „Beda, bratia, tej kresťanskej duši,
      </em>
     </span>
     <br/>
     <span class="emphasis">
      <em>
       Ktorú opojný nápoj ohluší!“
      </em>
     </span>
     <br/>
    </p>
   </div>
   <p>
   </p>
   <p>
   </p>
   <p>
    „Nazdar! Nech žije náš poslanec pán Vochnický!“
   </p>
   <p>
    „Ale prosím,“ preriekol Valach, „veď bubeník vyzýval hospodárov, aby sa vo veľkej krčme
         zišli, že vraj pán Korpáši majú reč držať, nuž či máme ta ísť, či nie?“
   </p>
   <p>
    „Prečo nie?!“ odpovedal pán učiteľ, „tým sa nezaviažeme hlasovať za neho. Vypočúvajme
         ho, mne sa ale zdá, že on sám sotva bude tam rečniť, bo k tomu nebol skrze voličov vyzvaný,
         a takú dotieravosť nemožno o ňom ani len predpokladať. Pri tom všetkom môžeme sa ta
         dohromady všetci ustanoviť, len o to prosím, chovajme sa mierne a nezavdajme mu príležitosť
         k neporiadkom!“
   </p>
   <p>
    „Poďme, poďme! Pritom nech žije Vochnický!“ znelo zo všetkých strán. Valil sa kŕdeľ
         ľudu, ako čaty do boja, k veľkej krčme.
   </p>
   <p>
    No ale viďme, ako sa pripravovala tá protivná strana. Malý bol počet prívržencov pána
         Fičúra, od ktorého nikdy neodstúpil Ďuro Šuhaj s veľkou fajkou z morskej peny (tajtíčka). I
         tou chcel dokázať, že on u pánov vo veľkej vážnosti stojí. Tu i tu aj po maďarsky
         mondokoval bezo všetkej príčiny, lebo je to vraj reč vzdelaných a bez nej niet vzdelania.
         No človeče, môžeš ty aj vtáčej reči rozumieť, ak sa len na to opieraš, nuž si veľmi ďaleko
         od vzdelanosti. Ver mi bratku, že jednoduchý roľník alebo remeselník môže sa vzdelať len vo
         svojom materinskom jazyku, lebo je to nemožne, aby si inú reč natoľko osvojil, aby v nej s
         lepším prospechom mohol spisy čítať, ako vo svojej vlastnej. Nuž ver Šuhaj obtieral sa o
         pánika, pravda kedy-tedy išiel medzi ľud a nahováral jedného i druhého, aby volali:
    <span class="emphasis">
     <em>
      „éljen Korpáši“
     </em>
    </span>
    . Nešlo to ale, vzdor tomu že Sirbik, Ratko a
         Keňveši celým hrdlom kričali „éljen“.
   </p>
   <p>
    Pán Fičúri medzitým premýšľal o tom, čo bude rečniť. Chodil sem i tam. Vše si fúzy
         vykrúcal, lež len to nešlo, a tak sa mu zdalo, že ver motovidlom strelí. „Potvora ten
         učiteľ.“ mrmlal medzi zubami. „Nemôžem prísť na stopu ničomu. Všetky osoby, čo v zlom chýre
         stoja som uplatnil, a predsa kde nič tu nič, všetko s najväčšou úctou hovorí o ňom. Pravda,
         všetci tvrdia, že je slovenskouhorským vlastencom. Tým ho napadnem! Lež čože to stojí!?
         Krem Šuhaja a Šibala niet v celej obci zradcov!“ Vtom sa hrnul nával ľudu počúvať rečníka.
         „Éljen Korpáši!“ volali v krčme hodujúci. Ale ohlas žiaden, kde nič, tu nič. Hostinský
         vykotúľal jeden vyprázdnený päťokovnák, ktorý mal slúžiť za rečnište. Pán Fičúri pomocou
         Šuhaja a Šibala vyštveral sa na sud a poklonil sa ľudu. Potom ale začal takto:
   </p>
   <p>
    „Bratia, voľnosť milujúci občania! Korím sa,“ a hlavu sklonil, „korím sa pred velebným
         ľudom, lebo slovo ľudu je slovo Božie.“ „Éljen“, zvolala Korpášiho strana. Vtom figliarsky
         bubeník posmešne poznamenal: „Tak je, slovo Božie na sude, pri sude a zo suda.“ Ha, ha, ha,
         bi, hi, hi, znelo zo všetkých strán. Mýlilo to síce rečníka, pri tom všetkom vážnou tvárou
         pokračoval ďalej: „Či na sude, či pri sude, či zo suda, nič to nerobí, prečože by možnejší
         nepočastovali ten úbohý dane platiaci ľud!? V potu tvári dorába svoj chlieb, prečože by sa
         vlahou vína nepokropil? Či porekadlo tiež nevraví: vo víne pravda!“ Tu zase bubeník urobil
         poznámku: „Lenže tá pravda oči kole!“ a opätovalo sa aj: ha, ha, ha! he, he, he! hi, hi,
         hi! „Sem sa bratia okolo tejto zástavy,“ rečnil ďalej pán Fičúri, „a vykríknime jedným
         hlasom: éljen Korpáši!“ Tu i tam ozvalo sa „éljen“, ale tým väčší bol smiech, keď bubeník
         opätne poznamenal: „Či to už pán Korpáši a nie Otruba?“
   </p>
   <p>
    Po utíchnutom smiechu vystúpil jednoduchý muž menom Valach a obrátiac sa k ľudu zavolal:
         „Bračekovci! Ani Korpáši, ani Otruba, zostaneme my pri našom, ktorý zásluhami a
         statočnosťou, a nie peniazom a pijatikou vyzískal si našu dôveru. Na zdar pánu
         Vochnickému.“ Ohromné „na zdar“ ozvalo sa, a s tým rozhodnutá bola otázka.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505273">
       </a>
       VIII
      </h2>
     </div>
    </div>
   </div>
   <p>
   </p>
   <p>
   </p>
   <p>
    U pána Petra Vochnického netrpezlive čakali výsledok, až konečne prišiel pán farár a
         vypravoval, čo sa dialo v škole a vo veľkej krčme, a ubezpečoval patričných, že Bohdanice
         za Vochnického hlasovať budú. „No,“ doložil, „zásluha to Rázneho. Ale aj nie div, je to
         chlap na mieste!“ Starý pán Vochnický kýval hlavou, pani vysokourodzená myslela na to, že
         ho k obedu zavolá a Anulkino srdce plesalo od radosti.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505303">
       </a>
       IX
      </h2>
     </div>
    </div>
   </div>
   <p>
   </p>
   <p>
   </p>
   <p>
    Cestujúci cez Bohdanice zastavujú sa pri kostole a s veľkou zvedavosťou dotazujú sa, čo
         je to za stavba, tá nová, úhľadná budova? Nie je to nič iného, ako nová škola. V krátkom
         čase bola postavaná, bo každý s veľkou radosťou konal svoje povinnosti. Ešte i len
         nevyzvané školské deti nosili a podávali tehly. Mládenci a panny závistlivým okom hľadeli
         na novú školu a hovorili: „Ej, škoda, že my už nemôžeme chodiť do nej.“ „Prečo nie!?“
         odvetil pán učiteľ, „čo aj nie všedenne, ale aspoň v nedeľu popoludní, a ja s radosťou
         budem opakovať všeličo s vami, aby ste to nezabudli, čomu ste sa naučili, a to sa naučili,
         čo ste nepočuli.“
   </p>
   <p>
    Tak sa aj stalo a tým založená bola nedeľná škola pre dospelejšiu mládež, ktorá s veľkou
         ochotnosťou navštevovala nedeľné prednášky. Ako hovoríme, škola bola postavená a pánom
         farárom pri prítomnosti početných údov cirkvi práve vysvätená. Keď tak dalo sa duši čo jej
         patrí, zasadlo sa ku kratučkému obedu. Či by ozaj bez toho nemohlo byť? Ej, veru nie! Tam
         vidíme všetkých tých, ktorých sme videli pri skúškových hodoch, ba i pána slúžneho a pána
         notára, krem Šuhaja, bo ten po voľbách poslanca vzdialil sa z verejného života, tým viac,
         že jeho hospoda padla. To ustavičné kortešovanie a rozhadzovanie sa, hostinkárstvo a
         pijatika, zamorila ho do dlhov tak, že prišiel o všetko.
   </p>
   <p>
    Všeobecná radosť vyobrazovala sa na tvárach, že ten dobrý Hospodin požehnal aj tomuto
         dielu, a jedenkaždý cítil, že to zväčša zásluha Rázneho, ktorý z dom do domu chodil
         oduševňovať a milodary zbierať, bo on bol nielen apoštolom ľudovej výchovy, ale aj
         uskutočniteľom blahodarných snáh a podnikov. Jeho obcovanie bolo putujúce, vyzískal svojej
         škole farára, ktorý pochyboval o zdarnom výsledku, Vochnického, ktorý bol cele ľahostajný k
         podobným veciam, predstavenstvo a obecný ľud, ktorý odvolával sa vždy na svoju chudobu a
         nepamätal na to, že dobrá škola je tá najlepšia istina, ktorá hojné úroky dáva. On s každým
         prívetive hovoril, každého láskave poučil a tak zaujímavo predložil vec, že každý dal
         pravdu jeho rečiam. Keď už prišiel rad na zdravice, povstal miestny pán notár a zavinšoval
         nasledovne:
   </p>
   <p>
    „V tomto novom dome prajem pánu učiteľovi nové zdravie a šťastie a k tomu zdraviu a
         šťastiu ku boku jeho švárnu, dobrú manželku, aby osladzovala jeho dni.“
   </p>
   <p>
    „Na zdar, na zdar!“ vznelo zo všetkých strán. Na to ale pán farár trefne poznamenal: „Ja
         k tým slovám ešte jedno dodám, nech žije pán učiteľ s tou, ktorú si jeho srdce zvolilo.“
   </p>
   <p>
    Pán Vochnický rozumel tej reči, lebo vec mala sa nasledovne. Rázny zdôveril sa pánu
         farárovi a vyžiadal jeho prostredníctvo, vzdor tomu, že tento neradil to, lebo poznal
         zmýšľanie Vochnických, ktorí nechceli odstúpiť od svojho, čoho koniec bol košík. Pravda,
         Vochnický poznamenal, že on proti osobe Rázneho nič nemá, ale proti jeho stavu, a jestliby
         ani to nebral do povahy, ale proti jeho chatrnému platu, ktorý dostatočne nevyživí. Všetko
         namáhanie pána farára bolo daromné, a tak vec nemohla byť skončená sdarným výsledkom. Pri
         tom všetkom Rázny chodil do domu, bo Julo nemohol bez neho byť, tým viac, že každý uznal a
         uznať musel, že šuhajík s veľkým prospechom napreduje vo vedách, v ráznosti a šľachetnosti
         ducha. Anulka, čím viac jej zakazovali aj len pomyslieť na Rázneho, tým viac bola zaľúbená
         do neho. Odpor tvorí odpor, bránená láska väčšmej horí!
   </p>
   <p>
    Po spomenutej zdravici pustil sa Vochnický do hlbokého rozhovoru s pánom farárom,
         ktorého závierka bola táto: „Vysokourodzený pane kmotre! Nečiňte nešťastnou vašu dcéru a
         spolu aj toho mladého človeka, keď sa raz tak ľúbia, požehná ich Hospodin.“
   </p>
   <p>
    „Dobre, dobre, velebný pane, ale stav a dôchodky!“
   </p>
   <p>
    „Neráčte tak prísne brať tú záležitosť. Terajší svet sa honosí osvetou, kde sa už viac
         zemanstvo a urodzený stav neberú tak do povahy. Čo sa platu týka, pravdaže je chatrný, no
         ale Rázny je miláčik ľudu a tento vďačne povýši jeho dôchodky, k tomu aj pán svokor pridá
         niečo, a tak len vyžijú z Božej milosti.“
   </p>
   <p>
    „No pravda, celá stolica už vie o tom, ba i sám pán podžupan, tak Anulkina iná budúcnosť
         je už hatená. A veru už aj ona dozrieva, bo ide rok za rokom. Tak len myslíte, pane kmotre,
         že ich zdáme?!“
   </p>
   <p>
    „Nielenže myslím, ale z celého srdca a z tej duše odporúčam.“
   </p>
   <p>
    „No veď uvidíme, čo povie k tomu moja stará a celá slávna rodina!“
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2504444">
       </a>
       X
      </h2>
     </div>
    </div>
   </div>
   <p>
   </p>
   <p>
   </p>
   <p>
    Ružovými vencami ozdobili chrám Boží a školu spanilá mládež a školské deti. Chrám Boží
         preto, že v ňom skladať mali svätú prísahu lásky a vernosti dve úprimne ľúbiace sa duše a
         školu preto, že vrúcne milovaný a vysokoctený učiteľ zaviesť mal do nej tovarišku života.
         Rázny sa dožil tých najkrásnejších hodín života, lebo viedol ku svätému oltáru mladú
         nevestu, ku ktorej pútala ho čistá nevinná láska. A ktože je to? Nie iná, lež Vochnických
         Anulka. Nezostalo ani jedno oko bez sĺz, keď pán farár, tiež cele pohnutý, z hlbín srdca
         požehnal zväzok. Keď sa navrátili z domu Božieho, tam v škole privítali novomanželov
         náčelníci obce a cirkvi, a hneď tam prehovoril jeden povereník takto: „Veľactený a milovaný
         pane učiteľu! Nechceme byť nevďačnými a neuznalými, a práve preto použijeme túto radostnú
         príležitosť, aby sme i my prispeli malým darom. Pravda, malá voda malú rybku dáva, lež čo
         od nás vystáva, to z úprimného srdca venujeme. Mám česť v známosť uviesť uzavretie našej
         obce, dľa ktorého, do povahy berúc vašu všestrannú učinlivosť, zvlášte na poli výchovy,
         umienili sme si vašu ročitú skrovnú plácu s dvoma sty zlatýma povýšiť. Príjmite vďačne túto
         chatrnú daň uznalosti a šetrnosti.“ Dojalo to Rázneho natoľko, že nevedel citom výrazu dať,
         ale tým viac hovorili tie slzy, ktoré sa z očú jeho ronili.
   </p>
   <p>
    No rozumie sa, že veselo to išlo na svadbe, na ktorej sa takmer celé Bohdanice
         zúčastnili.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2504500">
       </a>
       XI
      </h2>
     </div>
    </div>
   </div>
   <p>
   </p>
   <p>
   </p>
   <p>
    Kým sa v škole veselili, zatiaľ prihodila sa u Šuhajov hrozná udalosť. Jediná dcéra
         Zuzka ležala vystretá na márach, a to následkom samovraždy. Čože pohlo nešťastnú devu k
         činu tak hroznému a hriešnemu? Hneď to vyrozprávame. Ako sme už spomenuli, nebola ona
         vychovaná podľa svojho rodu a stavu. Už v detinstve dal ju otec do židovskej školy, aby sa
         vraj naučila pánbohvie čomu. Pravda, privlastnila si ona čo to z tých rečí, z náboženstva
         nič nevedela, a veru sa ani v dome nezachovávala domáca nábožnosť; a keď do chrámu Božieho
         išla, viac hľadievala závistlive na šaty Anulkine, než na kazateľa. Vyrástla takmer bez
         priateľkýň. Svojho druhu roľnícke devy opovrhla, ale pri tom všetkom tým viac dychtila po
         pánštine. To vieme, že úfala sa stať manželkou Rázneho, ale tento o tom ani počuť nechcel.
         Dom Šuhajov bol otvorený, počnúc od miestneho občianskeho pisára až po Fičúriho každému. No
         tí tak rečení polpáni a nedoukovia žili so Šuhajom v dobrom pomere. Víno sa pilo a švárna
         Zuzka obsluhovala. Kde sa dobre vodí, tam sa rado chodí. Pochlebovalo to Zuzke, keď hneď
         jeden, hneď druhý zo spomenutých pánikov prihovoril sa k nej, rúčku stískal, líčka
         poštipkával, a nepamätala na to, že veru svetári nie vždy s dobrým úmyslom hrkútajú okolo
         dievčeniec.
   </p>
   <p>
    Zvlášte ale pán Fičúri mal sa okolo nej. Ani nemyslel na to, žeby voľakedy jeho ženou
         bola, ale jej všetko nasľuboval, aby ju k svojim nemravným cieľom priviedol. Dosť na tom,
         že Zuzka stala sa nešťastnou. Čo tu robiť? Ako hanbu pred svetom ukryť? Ku komuže sa
         utiekať? Ku Pánu Bohu za milosť a odpuštenie? Ach, veď ona veľmi málo vedela o tom, že keď
         aj padneme, nás na milosť prijíma. Ako hovoríme, o tomto všetkom nevedela, lebo nemala
         viery. A kde viery niet, tam v čas nešťastia nasleduje zúfanie, a zúfanie je prvý krok k
         samovražde. Tak bola aj ona. Preklínajúc zvodcu hodila sa do rieky. Rodičia, vychovávajte
         vaše dietky v bázni Hospodinovej!
   </p>
   <p>
    Horekoval otec, horekovala mati, ale pozde. Oni sa nazdali, že Pán Boh vie ako dobre
         vychovali jedinú dcérku, keď s úľubou spomínali: „Našu Zuzku vychováme pre pána a nie pre
         prostého sedliaka.“ Upozornil ich pán farár na to, že sú na planej ceste. Môže i roľnícka,
         i remeselnícka deva a panna stať sa pannou, keď má schopnosť a dobré mravy. Čisté a veriace
         srdce, skromnosť a stud, pracovitosť a milovanie poriadku je tá najlepšia výchova ženských
         vyššieho a nižšieho stavu.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2504594">
       </a>
       XII
      </h2>
     </div>
    </div>
   </div>
   <p>
   </p>
   <p>
   </p>
   <p>
    Pätnásť rokov tomu, čo Rázny s Anulkou žijú v tom najpríkladnejšom manželstve, a tá
         lehota nezostala bez vplyvu na Bohdanice. Predtým nevidel si v celej dedine úhľadného domu,
         čistý dvor a peknú záhradku, nevidel si dobrý dobytok a statok. Rázneho žiaci vysádzali
         stromy pred domami a v záhradách, šľachtili ovocné stromy, takže celé Bohdanice stali sa
         záhradou. Uprostred obce stála škola. Nové pokolenie pestovalo so skvelejším výsledkom
         hospodárstvo, a behom niekoľkých rokov v tom dobrom chýre stáli Bohdanice, že sa tam
         výtečné obilie rodí a dobrá lichva dochováva. Pritom zo dňa na deň vzrastala nábožnosť a
         mravnosť, takže kázne pána farára dobre účinkovali a semä Slova Božieho prinášalo stý
         úžitok, bo pôda bola pánom učiteľom dobre pripravená. Rázny nie malú váhu kládol na to, aby
         mládež vychovaná bola v smere cirkevnom a mravnom. Navštívmeže tohoto nášho dobre známeho
         priateľa v jeho domácnosti. Vidíme ho v mužskom už veku, ale výraz tváre aj teraz je
         prívetivý a príjemný. Školský dvor v najlepšom poriadku, nenájdeš tam daromnej miestnosti,
         bo utešené stromy sú všade podľa plánu vysadené. Náradie v izbách nie je nádherné, ale
         vkusné, nič zbytočného, ale ani nič nechybuje. Tam vidíš peknú knižnicu, učiteľkin šijací
         stolík, tam pre deti osobitný stôl. Keď do izby vkročíme, nevieme sa prenadívať dosť tej
         príkladnej čistote, tomu veľkému poriadku. Deti pri všetkej čulosti a bystrosti sú čisté,
         poslušné a úctivé. A Anulka akože sa cíti v tom jednoduchom školskom dome a nepatrnom
         učiteľskom stave? Oj, spokojná je ona i pri skromnom dôchodku a šťastná, bo ľúbi a ľúbená
         je. Ľúbená je od svojho manžela, od svojich dietok, od žiakov, od celej obci. Ona akonáhle
         stala sa učiteľkou, zriekla sa nárokov a márnych požiadaviek. Nechodí jej rozum za módou,
         nádherou a pýchou. Spokojná je s tou najskromnejšou jednoduchosťou. Obecného ľudu devy a
         ženičky s najväčšou dôverou prichádzajú k nej s poradou v jednom i druhom, a ona láskave
         prijíma, poučí každú. Oj, nezačuješ jej z úst zlorečenia, nie daromného slova!
   </p>
   <p>
    Popoludní je, a to síce v nedeľu popoludní. Rázny s manželkou pekne spolu sedia v
         srdečnom rozhovore, až ona takto prehovorí:
   </p>
   <p>
    „Janík, či vieš prečo nám je pamätný tento dnešný deň?“
   </p>
   <p>
    „Akože by som nevedel, dnešný deň je výročitý deň nášho blaha, nášho požehnaného
         manželstva.“
   </p>
   <p>
    „Tak je, na ten deň sa vždy s najväčšou radosťou rozpamätám a práve tento deň chcem
         použiť a teda, drahý mužu, poprosiť, ale mi musíš sľúbiť, že to aj splníš.“
   </p>
   <p>
    „Prečo nie! Jestli tvoja prosba bude slušná, tak istá môžeš byť, že sa ona splní.“
   </p>
   <p>
    „Vieš naša najstaršia dcéra vyplnila 12 rokov a neborká ešte nikde nebola. Či by nebolo
         dobre dať ju do ústavu, kde dievčence vychovávajú?“
   </p>
   <p>
    „Rozhodne môžem povedať, že nie! A to nie bez príčiny hovorím. Či vieš, milá moja, že
         tie vychovávajúce ústavy, zvlášť pre dievčence, za málo stoja. Čomu sa tam učia? Najviac
         zovnútorným parádam, tancu, opičiarstvu! Lež keby som aj poznal dobrý ústav, ani tak ju dať
         nemôžem. Akou dôverou môžu rodičia mne zveriť svoje dietky, keď ja svoj vlastný plod
         neviem, alebo nechcem vychovávať?“
   </p>
   <p>
    „Ale predsa, Janík môj, vieš, že terajší svet napreduje a ja ju neviem vo všetkom tak
         cvičiť, ako to teraz ľudia žiadajú!“
   </p>
   <p>
    „No dobre, Anulka moja, nechže bude po tvojom. Počujem, že v Skalici zakladajú slovenský
         ústav pre dievčence, kde v dobrom duchu vychované majú byť. Akonáhle presvedčím sa o tom,
         že to bude ústav dobre zriadený, na základe cirkevnosti a mravnosti založený, kde sa majú
         verné manželky, domácnosť milujúce matky, rozšafné hospodárkyne a svojeť milujúce dcéry
         vychovávať, nebudem odporovať tvojej žiadosti, a zo srdca privolím k tomu, aby naša
         dcérečka zúčastnila sa i vyššej výchovy.“
   </p>
   <p>
    Anula zamĺkla. Ale ani nemohla ďalej hovoriť, lebo vstúpil do izby jeden pätnásťročný
         šuhaj a oznámil pánu učiteľovi, že sa už v peknom počte zišli. Nuž a čože to malo znamenať?
         Janko Rázny k tomu priviedol svojich žiakov, že oni, keď už vychodili v dvanástom roku
         školu a pri hospodárstve svojim rodičom pomáhali, v nedeľu popoludní zišli sa do školy a
         tam začas čítali, písali a počtovali. Zavše im dačo rozprával, aby opätoval to, čomu sa v
         škole naučili. Spočiatku držala to mládež za hanbu, až konečne k tomu tak privykla, že ich
         na stá chodila. A skrze toto veľa účinkoval pán učiteľ. Lebo darmo je, v dospelejšom veku
         lepšie rozumeli všetkému, ako vo veku útlej mladosti. Sotvaže skončil s mladou čeľaďou, už
         sa zhromažďovali dospelejší. Pán učiteľ otvorí jednu kasňu, a čo tu vidíme? Dobre zriadenú
         knižnicu. Všetky ľudové spisy tam nájdeš, ktoré si za lacný groš
    <span class="emphasis">
     <em>
      Čítací
            spolok
     </em>
    </span>
    nakúpil. V založení
    <span class="emphasis">
     <em>
      Čítacieho spolku
     </em>
    </span>
    podporovali
         ho i úrady. I to s veľkým zápasom išlo, kým ľud presvedčil sa, že je osožnejšie čítať
         vzdelavateľné knihy, ako sedieť v krčme a tam prepiť mozoľné groše. Sotvaže rozdal knihy,
         už zas prišli občania a žiadali pána Rázneho, aby prišiel do výboru
    <span class="emphasis">
     <em>
      Vzájomnej
            pomocnice
     </em>
    </span>
    .
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505554">
       </a>
       XIII
      </h2>
     </div>
    </div>
   </div>
   <p>
   </p>
   <p>
   </p>
   <p>
    Nič tak nemrzelo Rázneho, ako krčma a nedostatok poľa k výžive občanov. Komasácii boli
         sa sprotivili občania, nedajúc vtedy nič na dobrú radu pána farára. Následkom toho
         záležitosť komasácie prišla pred súdy a vypadla na ujmu občanov. Ej škoda, že vtedy nebolo
         v Bohdaniciach ešte Rázneho, ktorý by bol podporoval pána farárovu radu k priateľskému
         pokonaniu sa so zemským panstvom! Nebola by obec tak nakrátko prišla s nadelením chotáru a
         nebola by na seba uvalila tú náramnú ťarchu pravotných nákladov.
   </p>
   <p>
    Nuž ale čím väčšia bieda, tým viac korheľov. Mnohí sa dali do pijatiky zo zúfania alebo
         — ako hovorievali — aby si krčme vyrazili z hlavy tie prílišné starosti.
   </p>
   <p>
    Rázny chcel odpomôcť i mravnej i hmotnej tejto potrebe občanov. Prvý zrak obrátil na
         krčmu.
   </p>
   <p>
    Krčmár bol človek líška s veľkou papuľou. Prišiel s batohom na pánsky hostinec a
         prilákal si občanov do krčmy ako muchy na lep. Ačkoľvek naničhodný nápoj, predsa chodil ta
         k nemu starý-mladý piť „na bradu“, takže málokto bol v obci, ktorý by nebol už visel „na
         čiernej doske“. Okrem toho, služobná mládež tiež dala dačo zarobiť. Tak večierkom už
         prichodili paholci na rumplík tej „čečiny“ alebo dievky na pestré stužky, nesúc so sebou
         miesto hotových daktorú holbu zbožia, gazdom ukradnutého. V tej miere klesal majetok
         občanov, v ktorej rástol krčmárov, a divili sa všetci tomu, že Boh tak očividne toho
         krčmára „požehnáva“. Rázny i tomu chudobneniu občanov i tomuto „požehnaniu“ krčmára prietrž
         učinil, navyknúc všetkých na miernosť. Pre starších obstaral zábavu v Čítacom spolku, pre
         mladších v nedeľnej škole. Následok toho bol, že krčmár vysťahoval sa z Bohdaníc a obec
         zakúpila krčmu od pánstva.
   </p>
   <p>
    Medzitým zomrel ich zemský pán, barón Kaliber, zanechajúc jedného potomka. Akonáhle
         tento dedične prevzal otcovizeň, umienil si radšie dať sa na peňažné špekulácie, ako sa
         zaoberať s hospodárstvom. Keď sa o tom dozvedel Rázny, že ten majetok je za 40.000 zlatých
         na predaj, pozhováral sa o tom najprv s pánom farárom a potom povolal do školy daktorých
         prednejších z obci i predložil im: či by nebolo možné buď aby obec odkúpila od nového
         zemského pána ten majetok, buď aby utvorili spolok k jeho zakúpeniu. Mnohým sa to zdalo byť
         tvrdým orechom. Rázny, aby nenáhlil vec, nechal prvú poradu bez uzavretia a nechajúc im 14
         dní na rozváženie, určil inú lehotu k riešeniu tej záležitosti. O 14 dní zišli sa občania
         opäť v škole, ba 30 občanov hlásilo sa už i k „účastinárskemu spolku“ na zakúpenie toho
         majetku. Ale richtár toto prekazil. „Čo to prospeje obci, keď jeden bude hodovať, druhý ale
         hladovať? Nech ten majetok zakúpi obec, a tak nech jeden každý je účastným i ťarchy i
         dobrodenia.“ „Tak je!“ zvolali občania. Rázny, ktorý bol už vopred s pánom farárom tú vec
         dokonale rozmyslel, bol toho náhľadu, aby ten majetok zakúpila
    <span class="emphasis">
     <em>
      Vzájomná
            pomocnica
     </em>
    </span>
    . K vzájomnej pomocnici má prístup každý z občanov, a tak bude mať i
         prístup k zúčastneniu sa na dobrodení zakúpeného majetku. Časom, keď sa majetok, pomocou
         vzájomnej pomocnici vyplatí, môže sa i sám majetok podeliť medzi členov vzájomnej
         pomocnice. „Výborne!“ odpovedali súhlasiaci občania.
   </p>
   <p>
    Majetok zakúpila Vzájomná pomocnica na desaťročné splácanie drieku a osem odstoviek,
         hypotekárnu bezpečnosť poskytlo 20 zámožnejších občanov pánu barónovi.
   </p>
   <p>
    Prvý rok to išlo ťažko a niektorí už i zúfali nad šťastným prevedením tej veľkej
         myšlienky. Avšak rozumný gazda, ktorému vedenie spoločného hospodárstva zverili, uviedol
         zeme i lúky do poriadku a Boh požehnal dosť dobrú úrodu. Hora na seče podelená, tiež dala
         značného dreva na predaj. Z roka na rok ubývalo ťarchy, pribúdalo dôchodku a vždy jasnejšou
         ukazovala sa Bohdaniciam hviezda lepšej budúcnosti.
   </p>
   <p>
    Dnes prišla doba šťastne zakončeného desaťročia. Vyplativší poslednú časť kúpnej sumy a
         ostatné úroky, zasadnúť mal výbor vzájomnej pomocnice k riešeniu otázky: Čo teraz s
         nadobudnutým majetkom? Do tohoto výboru pozvali teda i Rázneho.
   </p>
   <p>
    Poneváč všetci občania boli členmi vzájomnej pomocnice, tým činom stal sa i tou cestou
         nadobudnutý majetok spoločným majetkom občanov bohdanovických. Na tom sa teda uzniesli, aby
         hory zostali obci, zeme a lúky ale aby novým scelkovaním podelené boli medzi občanstvo tak,
         aby každý k predošlej koľkosti svojho majetku dostal i časť z nadobudnutého majetku, v
         pomere účastín, ktoré mal pri vzájomnej pomocnici. Že pri tom ani na kostol a školu, ani na
         pána farára a pána učiteľa nezabudli, zbytočným by bolo pripomínať, lebo dobrej rade týchto
         mali čo ďakovať zlepšenie budúcnosti Bohdaníc.
   </p>
   <p>
    A tak teda i duševne i hmotne kvitla obec Bohdanice pod vedením svojho neúnavného
         učiteľa. Mala všetko, čo dobre zriadená obec mať môže a jej obyvatelia vzmáhali sa
         očividome i majetkom i vzdelanosťou. Dnes patrí už medzi najprednejšie slovenské obce, jej
         obyvatelia sú dobrí uhorskí vlastenci i horliví synovia svojho slovenského národa, a preto
         sú takmer napospol odberateľmi a pilnými čitateľmi slovenských kníh a časopisov a vídame
         ich zväčša aj ako šľachetných podporovateľov najmä gymnázií vo Veľkej Revúcej, v Kláštore
         pod Znievom, v Turčianskom Svätom Martine. Samo sebou rozumie sa, že Bohdanice skvejú sa aj
         medzi zakladateľmi našej milej Matice slovenskej. Na zdar takej obci, a daj Bože vlasti a
         národu čím viac Bohdaníc a čím viac takých učiteľov ako je pán Rázny!
   </p>
   <p>
   </p>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2505779">
       </a>
       XIV
      </h2>
     </div>
    </div>
   </div>
   <p>
   </p>
   <p>
   </p>
   <p>
    Slnce zapadalo a Rázneho milá čeliadka opätne sedela po krátkej, ale k úcte dnešného dňa
         trochu skvostnejšej večeri. Pripomínali si všeličo, keď sa po prvý raz videli, keď Rázny
         prvý raz u Vochnických obedoval a pritom sa chutne rozosmiali. V tom ale čuť bolo, že ktosi
         ide. Dvere sa otvoria a vkročí do izby na ten čas už šedivý starček Michal Pokorný, miestny
         pán farár s niektorými vzdelanejšími obce. Po priateľskom pozdravení a privítaní začal
         vážne a dojímave pán farár takto: „Dnes prehŕňajúc sobášnu matriku, náhodou padlo moje oko
         na to miesto, kde toto poznačené stojí: Sobášení sú Janko Rázny s Anulkou Vochnických.
         Vidím, že práve pätnásť rokov je tomu dnes, čo pred oltárom božím stáli sťa mladoženíci.
         Ej, myslím si, toto zasvätíme a tak povolal som týchto veľactených pánov a prišli sme k
         vám, drahý priateľu, aby sme vám blahoželali a spolu aby výraz dali tomu, čo mi dávno na
         srdci leží, a čo som už dávno chcel zdeliť. Vy, drahý môj braček, ste mi pravou rukou, ste
         ozdoba a chlúba našej cirkve a obce, lebo ste vykonali veliké skutky. Kdekoľvek svoj zreteľ
         obrátim, život, a to vznešený život vidím. Školské deti, dospelejšia mládež, mužovia i
         ženy, áno i starci, od vášho príchodu ako by sa boli prerodili, a to v každom ohľade. Vy
         ste ľud odviedli od krčmy a zaháľky, priviedli k miernosti a k rozmnoženejšiemu
         hospodáreniu. Vy ste ho vzkriesili k tomu, aby sa vzdelával, aby sa pozdvihol hmotne,
         duševne i mravne. Vy ste i mňa, čo som sa už bol zriekol nádeje, pohli k tomu, aby som
         vystúpil na pole činnosti. Vy ste statkárov vzbudili k tomu, aby sa zaujali o výchovu ľudu.
         Váš duch ozýval sa už i v stoličnej dvorane, kde i sami stoliční páni prijali mnohé vaše
         blahonosné nárady a návrhy. Divy ste konali a dokázali ste, že i ten nepatrný, i ten
         chudobný, zneuctený a opovržený učiteľ, kde pozná svoju úlohu a pritom statočne vytrvá pri
         ľude a za ľud, veľa priveľa, všetko môže previesť. Vy ste mňa, — ako pamätám — oslovili,
         aby som ja bol Pavlom a vy Timoteom. Živ vás Boh s vašou milou manželkou i vašimi drahými
         dietkami! Živ vás Boh! Ja už len s tým šľachetným starčekom Simeonom hovorím: Prepusť
         služobníka svojho, Pane, v pokoji, lebo videli oči moje spasenie, ktoré si pripravil pred
         obličajom všetkých ľudí!“
   </p>
   <p>
    Pán učiteľ, hlboko dojatý slovami velebného starca, odpovedal so známou svojou
         skromnosťou: „Velebný pane, srdečne vám ďakujem za vašu vysoko i váženú návštevu, a na vaše
         blahoželanie nemám inej odvety, leda tú: konal som s Božou pomocou to, čo som povinný
         cirkvi, vlasti a národu!“
   </p>
   <p>
    „Sláva vám!“ zaznelo z úst prítomných občanov.
   </p>
  </div>
 </body>
</html>
