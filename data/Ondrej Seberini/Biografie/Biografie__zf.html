<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2563297">
       </a>
       Ďorď Ambruš
      </h2>
     </div>
    </div>
   </div>
   <p>
   </p>
   <p>
   </p>
   <p>
    Keď bohatý veľmož dokoná beh života, ktorý žiadnu inú zásluhu nemal, len že veliké
         statky zdedil po otcovi; keď Pán Boh povolá k sebe slávneho hrdinu, ktorý na bojišti sa
         vyznačil; keď vytečú hodiny povestných diplomatov, hercov, umelcov a tak ďalej, to
         vytrubuje sa vo všetkých novinách: ale keď Pán života aj smrti povolá z tejto časnosti do
         večnosti jednoduché roľnícke rúcho nosiaceho muža, čo akokoľvek vynikal v svojom odbore,
         minie pamiatka jeho ako stín. (
    <span class="emphasis">
     <em>
      Pravdu máte a „N. Hl.“ i ochotný je plniť túto
            povinnosť. My i z vlastnej skúsenosti dobre známe, že v radoch ľudu nášho nachodia sa
            mužovia, ktorí zaiste zasluhujú, aby ich účinkovanie a život i rovesníkom v známosť
            uvedený, i potomkom za dobrý príklad zachovaný bol. A to robiť ako je povolaný, tak i
            ochotný je „N. Hl.“ Svätá pravda je, že
     </em>
    </span>
   </p>
   <p>
   </p>
   <p>
   </p>
   <div class="literallayout">
    <p>
     <span class="emphasis">
      <em>
       „Často tichá pastúchova chyžka,
      </em>
     </span>
     <br/>
     <span class="emphasis">
      <em>
       Viacej môže za vlasť delati,
      </em>
     </span>
     <br/>
     <span class="emphasis">
      <em>
       Nežli tábor, z nehož válčil Žižka.“
      </em>
     </span>
     <br/>
    </p>
   </div>
   <p>
   </p>
   <p>
   </p>
   <p>
    <span class="emphasis">
     <em>
      Len o to prosíme, aby sme v tomto ohľade zvlášte zvonku podporovaní boli,
            každý zaiste uzná, že nám nemožno ani všetkých osobne znať, ani účinkovanie pozornosťou
            sprevádzať všetkých delníkov a pracovníkov na národa roli dedičnej!
     </em>
    </span>
    - pozn.
         red. „N. HL.“)
   </p>
   <p>
    Keď roku Pána 1803, Slovenský Nadlak, na brehu Maruše v Čanádskej župe zakladali, prišli
         s novými obyvateľmi dvaja bratia Dorď a Martin Ambruš, synovia jedného chudobného brdkára
    <sup>
     [
     <a class="footnote" href="#ftn.id2522934" name="id2522934">
      1
     </a>
     ]
    </sup>
    zo Španopoľa v gemerskej stolici. Všetko toho čo sebou priniesli, bolo málo, a
         aj to málo bez ceny. Predsa ale oni priniesli so sebou jeden drahý poklad, pravda len u
         nich drahocenný, totižto triročného synáčka menom Ďurka, ktorý sa v Slovenskom Komlóši r.
         P. 1800, dňa 11. apríla narodil. Dvaja bratia mali toho syna, a ten syn mal dvoch pestúnov,
         dvoch otcov, Ďorďa dľa tela a Martina dľa ducha. Obaja útle milovali malého Ďurka a cvičili
         ho v bázni Hospodinovej, takže dieťa prospievalo nielen vekom, ale i múdrosťou a milosťou
         aj u ľudí.
   </p>
   <p>
    Pán Boh pomáhal tým bohabojným a usilovným bratom na hospode, bo v krátkom čase orali s
         12 volmi, a keď prvú brázdu vyorali, povolali aj malého Ďurka, pokľakali na kolená a
         ďakovali Hospodinu, že až potiaľ pomáhal im a učinil sľub, že viac volov nekúpia, aby do
         pýchy neupadli, a často spomínali, že viac si ani nežiadajú. Lež Pánboh požehnal tým bratom
         aj synovi, lebo vychovali z neho muža ctného, šľachetného, horlivého cirkevníka, statočného
         občana, dobročinného ľudomila, príkladného hospodára, útleho čeľadného otca a povedomého
         rodoľuba, takže rozniesla sa o ňom povesť aj po susedných obciach a pamiatka jeho žiť bude
         v Nadlaku za mnoho rokov, z pokolenia na pokolenie.
   </p>
   <p>
    A tak nebude od veci oboznámiť sa s ním, a síce jak s
    <span class="emphasis">
     <em>
      čeľadným
            otcom
     </em>
    </span>
    . On a dom jeho, ako Jozue slúžili Hospodinu. Ten opravdive kresťanský
         staroveký duch prebýval v jeho dome, modlitby a chválospevy ozývali sa v ňom. Písmo sväté a
         náboženského smeru knihy ľúbil a čítal. Dietky, vnukov a čeliadku v tomto smere spravoval.
         V jeho dome nebolo čuť ničomné a oplzlé reči, zlorečenia a preklínania, hrešenia a látia.
         Bohorúhavého sluhu netrpel, ale hneď vyplatil a prepustil ho zo služby. Keď jednal sluhov,
         prvá otázka bola: piješ pálené? ak nie dám ti o 5 zl. viac.
   </p>
   <p>
    Pritom bol pracovitý, usilovný, čistotu a poriadok milujúci. Nikdy nezaháľal, nikdy
         ničomne čas netrávil. Krčmy, kaviarne nenávidel, miesto toho, keď telesne nepracoval, vzal
         do rúk poučné knihy a tie boli jeho zábavou. Sťa starec pestoval záhradu a vinicu. Jeho
         milovanie poriadku stalo sa porekadlom:
    <span class="emphasis">
     <em>
      „tak je v poriadku ako Ambrušove
            šúľky“
     </em>
    </span>
    .
   </p>
   <p>
    Bol on útlym manželom, dobrým ale prísnym otcom. S veľkou starostlivosťou vychovával
         svoje dietky, dal ich cvičiť tak v známosti Božskej, ako aj v liternom umení. Roku 1848 sám
         šiel sťa vlasti obranca do boja, aby jeho starší syn doma zostál, bo vraj: synu, ja som žil
         už na svete, a ty ešte nie, radšej nech padne, ak padnúť má, starší ako mladý. Mladšieho
         syna s veľkou obeťou vymenil od vojenského stavu. Poprial mu Pánboh tej radosti vidieť
         staršieho syna
    <span class="emphasis">
     <em>
      Jana
     </em>
    </span>
    , ako všeobecne cteného, ktorého dôvera
         spolucirkevníkov v roku 1870 zvolila za kurátora cirkvi, v roku 1873 za pokladníka
         „vzájomnej pomocnice“, ktoré povolanie horlive a svedomite koná a dúfame, konať bude za
         viac rokov. Poprial mu Pánboh tej radosti s tým povedomím dokonať v Pánu, že aj mladší jeho
         syn
    <span class="emphasis">
     <em>
      Ďuro
     </em>
    </span>
    , horlivý to národovec, bude nasledovať šľachetné šľapaje
         šľachetného otca.
   </p>
   <p>
    Zvečnelý Ďorď Ambruš, ako
    <span class="emphasis">
     <em>
      občan a vlastenec
     </em>
    </span>
    držal sa hesla: pokoj
         poriadok a poddanosť, dľa toho: každému, čo ste povinní dávajte. Bol milovníkom slobody a
         nie svevôli. Veľmi ho tešilo, keď časoduch jarmo dežmy a poddanstva stroskotal, ale pritom
         bol úhlavným nepriateľom každej bezzákonnosti a bezúzdnosti. Jedenkrát ho občanské
         predstavenstvo nevinne odsúdilo a peňažite pokutovalo, ale on trpel a časom odplatil sa
         tomu istému richtárovi za zlé dobrým. Tento sa chytil za nos a peňažitú pokutu mu navrátil.
   </p>
   <p>
    Bol on príkladným vlastencom, pravda nie slovom, ale skutkom. Nie pri hlučných voľbách
         vyslancov, kde sa je a pije, kde sa ničomné kriky provodzujú, ale pri plnení zákona, pri
         poddanosti k predstavenstvu, pri platení dane a konaní povinností. Bol on neohrozeným
         ctiteľom cisára u kráľa, takže, keď takmer celý svet vzbúril sa proti zemepánovi, on jemu
         verný zostal.
   </p>
   <p>
    Pritom, keď ho dôvera spoluobčanov na čelo mesta sťa richtára postavila, spravoval obec,
         10.000 duší počítajúcu, verne, veľmi prísne, ale pritom spravodlive. A keď prísnosť zákona
         požiadala ho, aby ako vlasti obranca tiahol do boja, čo to aj proti jeho zásadám bolo,
         neodporoval, vzal do ruky zbroj a postavil sa do radu bojovníkov. Za to máme, že plnenie
         zákona a svojich povinností, je to najkrásnejšie vlastenectvo.
   </p>
   <p>
    Zvečnelý Ďorď Ambruš bol pritom
    <span class="emphasis">
     <em>
      bezpríkladným cirkevníkom
     </em>
    </span>
    . Od tej
         doby ako Bohumilá Nadlacká evanjelická cirkev začala napredovať a do kvetu prichádzať,
         všade vidno stopy jeho účinkovania. V rade presbyterov nielen sedával, ale svojou
         výmluvnosťou, blahonosné snahy mohutne podporoval. Dvakrát zastával úrad cirkevného
         kurátora a vždy zanechal za sebou pamiatku. Jeho vplyvom obnovený je aj kľuč dane, na
         spravodlivej zásade, komu viac dané, od toho viac žiadané, to jest podľa imania. On bol na
         čele horlivých cirkevníkov, ktorí dvoch kňazov mať chceli, a aj to previedli. On obetoval
         sa navštevovať z domu do domu neochotných cirkevníkov, a to nie exekvovať, ale Božím slovom
         prebudzovať a napomínať. Bol on ten spravodlivý muž, ktorý ako verejne, tak aj súkromne
         šľachetné snahy podporoval a zastával. Nešetril priazeň, lebo nepriazeň, chválu lebo hanu
         obecného ľudu, ale šetril výchovu, vzdelanie a osvetu ľudu. Pri schôdzkach ľudu viedol
         predok, pri hostinách sa modlil, pri svadbách bol najobľúbenejším starejším, pri mŕtvych
         zrušil ten neslušný obyčaj kartovať sa, aby bdiaci nespali a uviedol domácu nábožnosť,
         prečitoval rozličného druhu prevyškovania. Krem toho vytknuté a zlomené údy tela s
         prospechom hojil, takže dom jeho bol lekárňa, šťastne liečil lychvu a starého Ďura Ambruša
         poznalo a ctilo bez rozdielu stavu a náboženstva, nielen celé mesto, lež i celý vidiek, a
         považovali ho za starozákonného patriarchu.
   </p>
   <p>
    Konečne nutno pripomenúť jeho
    <span class="emphasis">
     <em>
      rodoľubstvo
     </em>
    </span>
    . Na Dolnej zemi vôbec
         nešetrili tú výpoveď písma svätého:
    <span class="emphasis">
     <em>
      „Od Hospodina je reč jazyka.“
     </em>
    </span>
    On
         bol prvým povedomým národovcom medzi obecným ľudom na tomto vidieku. On milovanie tej reči,
         ktorú sme materinským mliekom do seba vsali, držal za tak prirodzené, ako milovať a ctiť
         otca a matku, a tú vieru, v ktorej sme sa zrodili. Čo by sme poviedali o tom, ktorý by
         zaprel vieru otcov svojich? Istotne to, že je podlý, že je zradca krve, tak je podlý a
         zradca krve, kto sa odrodí a potupuje tú mluvu, v ktorej sa mu sladká matka prvýraz
         prihovárala, v ktorej sa prvý otčenáš modlil, ktorá jemu od Hospodina určená je. Kto je
         neverný svojmu rodu, ten nie je žiadnemu verný, ani samému Pánu Bohu, tomu nič nie je
         sväté, a všetko považuje sťa prostriedok k dosaženiu hmotných, alebo Boh zná akých cieľov.
         Zvečnelý Ďorď Ambruš bol povedomým a horlivým rodoľubom a národovcom. Neokrašľoval sa
         cudzím pierom a chlúbil sa svojou ľúbozvučnou materčinou. Zasadzoval sa za svoju národnosť,
         podporoval slovenskú spisbu, pomocou st. Jána Kutlíka vydal knihu, rozširoval spisy
         rozličné, v jeho dome založená je slovenská knižnica. V tomto smere vychovával svojich
         synov, od ktorých očakávame, aby pokračovali na tej ceste, ktorú ich veľactený otec
         prekliesnil. Posledné jeho vystúpenie bolo roku 1872, pri voľbe mestského notára. S veľkou
         oduševnosťou konal všetko možné za národnieho kandidáta a jeho zásluha je, že táto strana
         víťazstvo obdržala.
   </p>
   <p>
    A jestliže na Nadlaku, čomu sa aj nádejáme, všetken ľud príde k národnému povedomiu, tak
         istotne dom zvečnelého bude Betlehemom rodoľubstva.
   </p>
   <p>
    Zvečnelý vstúpil do stavu manželského roku 1819 a pojal za manželku poctivú pannu
    <span class="emphasis">
     <em>
      Zuzanu Cerovský
     </em>
    </span>
    , s ktorou 12 roov žil v láske a v svornosti, od
         tejto manželky pozostáva syn
    <span class="emphasis">
     <em>
      Ján
     </em>
    </span>
    . Roku 1831 následkom cholery utratil
         manželku, aj spomenutých pestúnov a otcov. Po druhýraz pojal za manželku
    <span class="emphasis">
     <em>
      Ilonu
            Vladár
     </em>
    </span>
    , s ktorou žil 42 roky, s touto splodili syna Ďorďa. Vdovcom bol od 11.
         septembra r. 1873. Usnul tiše v Kristu Ježiši dňa 14. januára r. 1874 večer o 8. hodine,
         následkom konečného zoslabnutia. Vyplnil 73 rokov a 9 mesiacov a 3 dni. Pokoj prachu jeho!
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2522934" name="ftn.id2522934">
        1
       </a>
       ]
      </sup>
      <span class="emphasis">
       <em>
        brdkár
       </em>
      </span>
      — brdár, kto robí brdá, korytá; chudobný človek,
               bedár
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2523252">
       </a>
       Sládkovič a Petőfi v Štiavnici
      </h2>
     </div>
    </div>
   </div>
   <p>
   </p>
   <p>
   </p>
   <p>
    Niektoré pešťbudínske noviny pripomenuli Sládkoviča a Petőfiho sťa Lenauových
         spolužiakov na štiavnickom evanjelickom lýceu, a tak rečeno vyzývajú súvekých, aby poučili
         obecenstvo o tom pomere, v ktorom títo výteční básnici
    <sup>
     [
     <a class="footnote" href="#ftn.id2523276" name="id2523276">
      2
     </a>
     ]
    </sup>
    v tom veku žili.
   </p>
   <p>
    Dolu podpísaný práve na ten čas bol nielen žiakom tejže školy, lež s Petőfim žil už aj
         sťa zemko v užšom zväzku známosti a tak za povinnosť si pokladá zverejniť svoje, tejto
         záležitosti sa týkajúce vedomosti.
   </p>
   <p>
    Petőfi narodil sa roku 1823 dňa 1. januára a Sládkovič 1820 dňa 30. marca. Boli oni v
         jednom a v tom istom školskom roku 1838/39 v Štiavnici s tým rozdielom, že tento už v ôsmej
         a tamten v piatej triede. Že by ale Lenau, ktorý sa 1802 dňa 15. augusta narodil a v
         spomenutom roku sťa 36-ročný muž bol býval spolužiakom, je viere nepodobné, takmer nemožné,
         a to tým viac, že on na ten čas v Amerike bol.
   </p>
   <p>
    Tuším toho omylu prameň. Jeden výtečný slovenský mladík, ktorý so Sládkovičom už aj čo
         jeho rodák v priateľskom pomere žil, študoval v Štiavnici menom Launer. Tento celou silou
         bojoval za českoslovenčinu. Roku 1849 začal vydávať slovenský časopis v smere
         revolucionárnom, z ktorého ale len dve čísla vyšli, konečne sťa sarvašský elementárny
         učiteľ beh dokonal v Pánu roku 1850. Bezpochyby tohoto meno pomútilo priateľa hore udanej
         správy.
   </p>
   <p>
    Isté je, že Sládkovič a Petőfi v jednom a v tom istom roku študovali v Štiavnici, ale či
         znali jeden druhého, či boli jeden s druhým v akom-takom pomere, ba čo viac, či len jeden
         jediný rozhovor mali medzi sebou sú otázky, na ktoré s istotou odvetiť môžeme, že sotva. Už
         sám ten rozdiel medzi vekom a triedami ich mohutne lúčil. K tomu keď pridáme tú národnú
         rozčúlenosť, ktorá na ten čas medzi žiakmi panovala, tak že jeden druhého ani
         nepozdravovali, tvrdiť môžem, že Sládkovič Petőfiho ani nepoznal. Konečne ich ráz, ich
         prirodzenosť a vlastnosti tak boli protivné, že sa ani myslieť nedá na to, aby oni boli sa
         zblížili, tým menej spriatelili.
   </p>
   <p>
    Sládkovič unujúc biedu, stal sa učiteľom, a po niekoľko mesiacoch navrátil sa do
         Štiavnice, práve v ten čas, keď Petőfi tiež len niekoľko mesiacov trval v tomže meste.
         Možnože už aj tento krátky čas verejného úradovania mal vplyv na jeho solídnosť a mužskosť.
         Počínal si vážne, mal svoj kruh vyvolených, s ktorými účinkoval na vzbudení národného
         povedomia. Zriadil na lýceu spevokol, a to slovenský, ktorého on bol správcom. Vynikal v
         básnictve, takže pri daných príležitostiach on bol učbármi poverený slovenské básne
         vypracovať a rečniť.
   </p>
   <p>
    Nuž a Petőfi? To bol tá najdetinskejšia ľahkomyselnosť a pošetilosť. Najvážnejšie
         záležitosti a udalosti ľúbil smiechom a vtipom prijímať, a na smiech obrátiť. Zaoberal sa
         myšlienkou stať sa výtečným hercom, vzdor tomu, že nemal vlohy na rečnenie, ani pohyb jeho
         tela nebol spôsobný k divadelnému predstaveniu.
   </p>
   <p>
    Práve na ten čas dorazili boli do Štiavnice herci a Petőfi stal sa najpilnejším
         navštevovateľom divadla. Lež sťa chudobný žiak nemal k tomu dostatočné prostriedky, a tak
         predával jedno aj druhé. Hospodár, u ktorého bol ubytovaný, komorský hajdúk, menom
         Prosperíni, človek to života, zvlášť v pití výstupného, mnohé úštipy trpel od Petőfiho.
         Myslel si, uderila hodina pomsty, odpísal otcovi, že syn jeho mrhá všetko, mešká školu.
         Otec rozhnevaný, syna konečne odstrčil. Nepozostávalo iného, ako Štiavnicu opustiť a vybrať
         sa bez určitého smeru, cieľu, pustiť sa do šíreho sveta, čo sa aj skutočne stalo. Lež
         nemajúc na cestu groša, navštívil katolíckeho farára, osvedčil sa, že chce prestúpiť a
         berie sa na cestu k vacovskému biskupovi. Spomenutý farár dal mu ako chudobnému študentovi
         dvojzlatník v striebre.
   </p>
   <p>
    Tajiť sa nedá, že Petőfi sťa žiak piatej triedy vynikal v básnictve. Na školských
         štylistických hodinách čítal báseň, učbár B. pochyboval, že by on bol pôvodcom diela.
         Petőfi drsnate odvetil: ak pochybujete, zavrite ma samotného do izby a z predloženého
         predmetu napíšem báseň.
   </p>
   <p>
    Pri všetkej ľahkomyseľnosti študoval maďarských a nemeckých básnikov, pri tom Berangéra
         do nemčiny preloženého a za vzorku sebe zvoleného. V maďarskom spolku bol činný a jeho
         básne obdivovali sme. Vzdor tomu ani učbári ani spolužiaci netušili, že v tom istom roku
         najvýtečnejší slovenský a maďarský básnik bol študentom štiavnického evanjelického lýcea, a
         istotne ani sami títo mladíci neverili, že ich mená ovenčené budú vencom nesmrteľnosti.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2523276" name="ftn.id2523276">
        2
       </a>
       ]
      </sup>
      Sládkovič-Braxatoris slovenský, Petőfi-Petrovič maďarský a Lenau-Niembsch nemecký
               básnik (pozn. autora).
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2523460">
       </a>
       Sládkovičov otec, Ondrej Braxatoris
      </h2>
     </div>
    </div>
   </div>
   <p>
   </p>
   <p>
   </p>
   <p>
    Keď vidíš utešený strom, ktorého koruna prevyšuje iné stromy, tak že v oblakoch, kde sa
         strely a hromy tvoria, zmáča sa, a obdivuješ jeho haluzy, na ktorých ozýva sa ľubozvučný
         hlas vtáčí, patríš na jeho peň, ktorý často vzdoroval hrozným orkánom: neomylne obrátiš
         zreteľ svoj aj na koreň, z ktorého vznikol ten velikán.
   </p>
   <p>
    Takou vyvýšenou korunou je náš Sládkovič v hore národnej spisby, takým prerážajúcim
         pevcom je on v kruhu národných básnikov. A tak za to mám, že na mieste je oboznámiť sa s
         jeho koreňom a pôvodom. Práve preto ochotne zdeľujeme krátky životopis Sládkovičovho otca,
         starého Ondreja Braxatorisa, a to tým ochotnejšie, že spomenutý muž tiež básnil a so
         slovenskou spisbou milerád sa zaoberal.
   </p>
   <p>
    Prameň z ktorého podatky čerpáme, je ním samým napísaný životopis pod názvom
    <span class="emphasis">
     <em>
      Životopis, aneb vypsání běhu života Ondřeje Braxatorise, od r. 1804. dne 16.
            máje v sv. král. městě Krupině národních škol učitele a cirkve aug. ev. choru
            správce
     </em>
    </span>
    .
   </p>
   <p>
    Ondrej Braxatoris narodil sa 1782. dňa 2. decembra v Garansegu, obec to v Zvolenskej
         župe pri Hrone ležiaca, z otca Jána Braxatorisa kožušníka a z matky Marie Groszmann rodom z
         Radvane. Ako triročný chlapec utratil otca, ktorý následkom suchotín dokonal beh v Pánu.
         Matka vdova vydala sa za Mateja Kojnoka z Poltáru, na ten čas v dvore Ďorďa Gécyho de
         Garansék kuchára. Tento pestúň otcovský vychovával malého Ondreja.
   </p>
   <p>
    Keď prišla doba, aby cvičil sa v liternom umení, zaujal sa chlapca Ondreja Braxatorisa,
         cirkve evanjelickej Mičínskej kňaz. Tu sa začal učiť čítaniu a písaniu pod učiteľmi Adamom
         Chalupkom, a za ním Ondrejom Ďurišom. Od roku 1793. do 1795. vo vlasti svojej v Garansegu,
         vedením výborného učiteľa Samuela Lániho, založil základ, nielen v počiatkoch latinskej
         reči, ale aj v muzike, menovite v znione. Roku 1795. bol odoslaný do Bystrice k Bohomírovi
         Kochovi k ďalšiemu učeniu v Gramatike, v nasledujúcom ale roku, jeho otčim preložený bol za
         námestníka (išpána) Gécovského panstva do Lazan Hontskej osady, a tak aj mladý Ondrej
         presťahoval sa do bližšej štiavnickej školy, tam za jeden rok pod správou Samuela
         Sladkayho, a ďalej v syntaxi pod Samuelom Foglerom bral prospech v liternom umení.
   </p>
   <p>
    Aby včasne aj reč maďarskú osvojiť si mohol, roku 1799 do Miškovca bol zavedený, kde pri
         stole Paula Rysa, evanjelického kňaza, zostával, študoval na kolégiu helvetského vyznania
         pod Samuelom Naďom de Dálnok, na organe učil sa od Ondreja Hajaša. V nasledujúcom roku
         vrátil sa do Štiavnice k vysokoučenému a široko ďaleko zvelebovanému Michalovi Járčimu do
         retoriky a u neho bezmála štyri roky bral pokrok v známosti vyšších tried. Pritom v muzike
         nielenže sám cvičil sa, lež v súkromných hodinách vyučoval svojich spoludruhov pri organoch
         nábožného spevu.
   </p>
   <p>
    Práve v tú dobu, keď mienil do vyšších škôl presťahovať sa, obdržal povolanie za učiteľa
         národných hlavných miešaných škôl a spolu k evanjelickej cirkvi za organistu, do
         kráľovského mesta Krupiny, na miesto Mateja Sartorisa. Nie málo váhal či to pozvanie prijať
         má, lebo nie, až konečne rozhodol sa radšej byť učiteľom v meste, ako kňazom v nepatrnej
         dedinke, tým viac, že tam naskytlo sa mu pole činnosti. Pozvanie prijal a Methodike sa za
         dva týždne, podľa vyššieho nariadenia v Kremnici pripravoval tak, že učiteľskú skúšku s
         pochvalou zložil. Do roku 1811 učil prvú triedu, potom dostal sa do druhej vyšším
         potvrdením, a tu už do roku 1845 zdarne a s prospechom účinkoval.
   </p>
   <p>
    Vzdor skromným dôchodkom staral sa o budúcnosť a nadobudol si dom a grunty a preto
         pozvanie do iných cirkví neprijal, aké bolo roku 1809 do Pliešoviec a roku 1825 do
         Štiavnice za organistu a spolu sa učbára gramatiky pri tamojšom gymnáziu, na miesto
         zosnulého Samuela Sladkayho. Roku 1816 dňa 19. marca, utratil v Lazanoch 52 ročnú vrele
         milovanú matku. Žiaľom a vekom skľúčeného, zraku pozbaveného otčima prijal k sebe pod
         opateru, ktorého potom dňa 2. júna 1820 do matky zeme odprevadil.
   </p>
   <p>
    Sám vyznáva, že ho v celom živote mimoriadna škodná a žalostná prípadnosť nepostretla,
         krem toho, že roku 1824 dňa 27. júla o hroznom ohni, v ktorom takmer celá Krupina popolom
         ľahla, mal škody do 550 zlatých, keď krem mnoho pohorených vecí, aj jeho vlastný, práve na
         ten čas kúpený dom zhorel a veľkým nákladom ho obnoviť a pokryť musel a tým hodnú čiastku
         od 21 rokov z ušpórenej istiny stratil. Ešte väčšia porážka bola, ze jeho pilným študovaním
         oslabený zrak následkom ohňa mnoho trpel, že roku 1826 v jeho ľavom oku zjavila sa
         vnútorná, tak rečená šedivá povlaka, ktorú ale Ján Braun lekár v Rábe 1827. dňa 2. decembra
         zdarne operoval, takže pomocou zväčšujúceho skla čítať a písať mohol.
   </p>
   <p>
    Čo sa týka manželstva a dietok, v menovanom rukopise toto nachádzame. Do stavu
         manželského vstúpil roku Páne 1805 s pannou Teréziou z otca Pavla Bartholomeidesa, cirkvi
         evanjelickej kráľovčanskej dobre zaslúžilého učiteľa (ktorý usnul v Pánu 1824.) a z matky
         Terézii rodenej Gašparík. V zdarnom tomto manželstve má 13 dietok, z ktorých Matej, Johanna
         a Pavel umreli v útlom veku. Najstarší syn Karol narodil sa roku 1806 dňa 18. októbra, Ján
         roku 1808 dňa 15. mája, Amália roku 1811 dňa 22. augusta, Karolína roku 1813 dňa 6. júla,
         Terézia roku 1815 dňa 15. júla, Daniel roku 1817 dňa 2. júla, Andrej roku 1820 dňa 30.
         marca, Jozef roku 1824, Peter roku 1826, Ján roku 1830 dňa 25. novembra.
   </p>
   <p>
    Karol, najstarší syn, roku 1829, po šťastnom v Jene skončenom kurze teologickom, v
         nedeľu XXII. po Sv. Trojici bol v nemeckej evanjelickej berženskej cirkvi za riadneho kňaza
         uvedený, odkiaľ roku 1836, v nedeľu II. po Sv. Trojici do tesárskej slovenskej cirkvi
         prišiel. Ako cirkevní slovenský spisovateľ známy. Starší syn menom Ján vyučil sa kupectvu v
         Bystrici, dňa ale 1. januára roku 1829 ako kupecký pomocník z Budína od Antona Auera dal sa
         dobrovoľne za vojaka. Bol palatinálskym husárom, ale následkom nešťastného pádu z koňa, v
         Miškovci roku 1830 dňa 11. mája v nemocnici dokonal. Amália vydala sa za Samuela Bobčeka,
         ktorý stal sa svokra svojho v úrade nástupcom. Daniel, za to mám, že ako zememerač žije až
         doteraz. Jozef, o ktorom tvrdí otec, že bol schopný, tichý a milý synáček, umrel v horúčke
         roku 1835 dňa 8. septembra. Peter bol učbárom na nireďházkej učiteľskej preparandii, lež
         ako nešťastný pomätenec stal sa samovrahom. Najmladší syn Ján vyučil sa kupectvu, potom
         stal sa učiteľom vo Vukovej pri Temešváre, odtiaľ prešiel za notára do Albertu a opäť do
         Pitvaroša v Čongrádskej župe. Následkom neduhu zriekol sa úradu a na ten čas, ako notársky
         pomocník pôsobí v Šajtíne, v rumunskej to dedine pri Nadlaku.
   </p>
   <p>
    Vernú a úprimnú svoju manželku utratil následkom prsnej vodnatieľky roku 1832 dňa 19.
         augusta. Zatým dňa 7. januára roku Páne 1833 pojal za manželku pannu Elisabetu, dcéru
         dedického evanjelického kňaza Ďorďa Kellnera, ktorý v 74. roku ako 46-ročný verný služobník
         Pána usnul dňa 22. marca roku 1835. Z tohoto druhého manželstva narodili sa Jozef Fraňo dňa
         26. novembra roku 1834, ktorý po 9-mesačnej suchej nemoci tohože roku 18. júna umrel,
         Zuzana dňa 11. mája 1845 umrevšia narodila sa roku 1836 dňa 6. septembra a konečne Mária
         Magdaléna roku 1838 dňa 30. mája.
   </p>
   <p>
    Krem učiteľského povolania, zaoberal sa Ondrej Braxatoris aj so slovenskou spisbou,
         napísal
    <span class="emphasis">
     <em>
      Letopisy Krupinské
     </em>
    </span>
    , ktoré na svoje útraty roku 1810 dal
         vytlačiť. Zostali po ňom v rukopisoch:
   </p>
   <p>
    1.
    <span class="emphasis">
     <em>
      O chybách a způsobu napravení mestských i vesnických škol,
     </em>
    </span>
   </p>
   <p>
    2.
    <span class="emphasis">
     <em>
      Původ Slovanů,
     </em>
    </span>
   </p>
   <p>
    3.
    <span class="emphasis">
     <em>
      Obyčeje Slovenského selského lidu v Banskom okolí,
     </em>
    </span>
   </p>
   <p>
    4.
    <span class="emphasis">
     <em>
      Túžba Slavinyna,
     </em>
    </span>
   </p>
   <p>
    5.
    <span class="emphasis">
     <em>
      Zlomky Důvtipných propovedení,
     </em>
    </span>
   </p>
   <p>
    6.
    <span class="emphasis">
     <em>
      Syllabikár,
     </em>
    </span>
   </p>
   <p>
    7.
    <span class="emphasis">
     <em>
      Bellakasterův vespolek se projímajíci způsob vyučování dítek,
     </em>
    </span>
   </p>
   <p>
    8.
    <span class="emphasis">
     <em>
      Učitel dítek.
     </em>
    </span>
   </p>
   <p>
    Krem toho rozličného obsahu básne, dielom pôvodné, dielom preložené.
   </p>
   <p>
    Rukopisy tieto zväčša odovzdal
    <span class="emphasis">
     <em>
      Učené společnosti literatury Slovanské banského
            okolí
     </em>
    </span>
    , ktorej od roku 1811 aj sám údom bol.
   </p>
   <p>
    O svojich spisoch poznamenáva, že pre nepriaznivosť času v literatúre slovenskej a pre
         iné domáce náklady nemohol ich vytlačiť dať. Konečne, dňa 14. novembra roku Páne 1845 večer
         o hodine 8. v 63. roku života svojho usnul v Pánu. Strávil pri školách a chóre
         evanjelických cirkví 41 rokov a 6 mesiacov. Pod rukopisom hore spomenutým nachodíme dva
         nasledujúce latinské verše, ktoré bezpochyby voľaktorý z jeho synov, možnože práve Andrej,
         napísal:
   </p>
   <p>
   </p>
   <p>
   </p>
   <div class="literallayout">
    <p>
     Propria gens vivat! Vivet in illa pater
     <br/>
     Bis quinque gnatos genuit hic, sexque puellas.
     <br/>
    </p>
   </div>
   <p>
   </p>
   <p>
   </p>
   <p>
    Týmto by dokončený bol životopis, lež nemožno nám ešte jedno nepripomenúť. Nemali sme
         česť, muža osláveného osobne poznať a práve preto je celý tento životopis jednoduchá
         kostra, predsa ale mali sme príležitosť v bližšom pomere stáť s jeho švagrom, zaslúžilým to
         niekedy nadlackým učiteľom a verným svojho rodu synom Pavlom Bartholomeidesom, z úst
         ktorého počuli sme, že Ondrej Braxatoris bol výtečným organistom a cirkevných, zvlášť
         pohrebných, príležitostných piesní násníkom. Pamätihodné je, že aj k svojmu vlastnému
         pohrebu zložil pieseň, ktorú tu pripájame:
   </p>
   <p>
    <span class="emphasis">
     <em>
      1. Dost již v svete! Úrad učitelský Můj dokonáva. V tomto lete S všemi
            obtížnostmi, Duše se oddáva Bohu, po rozličném ustávaní, Telo jde jíž k hrobu k
            spočívání. Dost již v svete!
     </em>
    </span>
   </p>
   <p>
    <span class="emphasis">
     <em>
      2. Dost sem učil, Jazyk reči zprošten, Telo pak své syly. Dítky cvičil Dost sem
            svau známosti, k prospešnému cýli: Semnau známost jejich neumíra I když můj duch od ních
            se ubírá. Dost sem učil!
     </em>
    </span>
   </p>
   <p>
    <span class="emphasis">
     <em>
      3. Dost již prácy, Pres tak mnoha léta V povolání bylo Místo plácy. Telo se v
            prach klade, By se promenilo V krásném nebi v jiné oslávené, Zde jest syly, audů,
            pozbavené: Dost jíž prácy!
     </em>
    </span>
   </p>
   <p>
    <span class="emphasis">
     <em>
      4. Dost jíž boje, Proti hríchum sveta, Neprízni závisti. Každý svoje Cítí mdloby
            pády, Čím se svičí v ctnosti. Pokoje zde není žádného, Rána smútku trefuje i ctného:
            Dost jíž boje!
     </em>
    </span>
   </p>
   <p>
    <span class="emphasis">
     <em>
      5. Dost jíž strachu! V zdejší nestálosti V rozličné príhode. V tomto prachu,
            Víchrem baureného. V ohnech zkáze škode: Jistejší jest tam los nebeštanů, Nežli se tu
            vidí z meštanů: Dost jíž strachu!
     </em>
    </span>
   </p>
   <p>
    <span class="emphasis">
     <em>
      6. Dost starosti! Péči rodičovské o tak mnohé dítky, Počeť klásti za milau jdu
            Matku — Vy pak z srdce kvítky S težkau starosti zde vychované, Šetrite vždy Vůle Páne.
            Dost jíž starosti!
     </em>
    </span>
   </p>
   <p>
    <span class="emphasis">
     <em>
      7. Dost jíž schrány! Pro vás dítky milé, K stavu Budaucnosti Z mnohé strany. By
            ste opuštené Nebyly v auzkosti, Jíž si k vyživení pomaheyte, Však že nestaly jest svet
            to znejte: Dost jíž schrány!
     </em>
    </span>
   </p>
   <p>
    <span class="emphasis">
     <em>
      8. Dost jíž lkání, V slzách, srdce ranách, V smrti rozlaučení. Dost jíž hrání, V
            zboru pri vrancnosti, Nábožném zpívání; Skrahlé prsti nemohau se hýbať, Zašel duch jíž v
            nebe Boha vzývat: Dost jíž lkání!
     </em>
    </span>
   </p>
   <p>
    <span class="emphasis">
     <em>
      9. Dost, dost všého! Milé cirkvi vále — Díky všechnem dávám. Úrad mého V meste
            povolání, Pri smrti mé skladám: Nech prácy muže bedlivého Nahradí jíž dílo, díla mého:
            Dost, dost všého.
     </em>
    </span>
   </p>
   <p>
   </p>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2504535">
       </a>
       Gustáv Adolf Szeberínyi
      </h2>
     </div>
    </div>
   </div>
   <p>
   </p>
   <p>
    <sup>
     [
     <a class="footnote" href="#ftn.id2504546" name="id2504546">
      3
     </a>
     ]
    </sup>
   </p>
   <p>
   </p>
   <p>
    Ťažkou úlohou by bolo písať životopis tohoto muža do časopisu politického, zvlášť
         národného, lebo zjavili by sa veľké protivy v spôsobe jeho zmýšľania, písania a činenia a
         zdalo by sa ním, že oslavujeme muža plného nedôsledností.
   </p>
   <p>
    Ale v liste cirkevnoluteránskom má slušné miesto nielen sťa výtečný a vzorný služobník
         Pána, ale i sťa vľúdny a pritom prísny, obozretný a pritom dôstojný a nadovšetko
         vysokoučený a vzdelaný správca, biskup a arcipastier.
   </p>
   <p>
    Nasledoval príklad Pavla apoštola, ktorý píše o sebe:
    <span class="emphasis">
     <em>
      „Učiňen sem Židum jako
            Žid, abych Židy získal; těm kteříž pod zákonem jsou, jako bych pod zákonem byl abych ty,
            kteříž pod zákonem jsou, získal. Těm, kteří jsou bez zákona, jako bych bez zákona byl,
            abych získal ty, kteříž jsou bez zákona. Učiněn sem mdlým jako mdlý, abych mdlé získal.
            Všechněm všecko sem učiněn, abych vždy některé k spasení přivedl. A toť činím pro
            evanjelium, nehledajte v tom svého úžitku, ale mnohých, aby spaseni byli.“
     </em>
    </span>
   </p>
   <p>
    Narodil sa v Kochanovciach, v stolici trenčianskej, dňa 8. októbra roku Páne 1816 z otca
         Jána Seberínyho, na ten čas farára tamojšej, pozdejšej bánskoštiavnickej cirkvi, a spolu
         vysokováženého superintendenta okolia banského a matky Estery Podhradskej, dcéry
         presláveného niekedy kňaza senického. Práve v ten čas jeho otec bol v Prešporku na
         inštalácii novozvoleného superintendenta Kováč-Martiniho. Keď počul zvesť o narodení
         synáčka, zvolal žartovne:
    <span class="emphasis">
     <em>
      „Natus superintendens“
     </em>
    </span>
    ,
    <sup>
     [
     <a class="footnote" href="#ftn.id2504685" name="id2504685">
      4
     </a>
     ]
    </sup>
    následkom čoho oslovovali ho jeho učbári, zvlašť Bolemann:
    <span class="emphasis">
     <em>
      „Reverendissime!“
     </em>
    </span>
   </p>
   <p>
    Roku 1819 presťahoval sa s otcom do Banskej Štiavnice a tam počal sa učiť v nemeckej
         elementárnej škole, v deviatom už roku v latinskej, donátom zvanej. Tu, ako i vo všetkých
         triedach gymnaziálnych prednášalo sa všetko v latinčine; v tej písali sa cvičby a
         štylistické úlohy. On sám zmienil sa o tomto takto:
    <span class="emphasis">
     <em>
      Nevedel som, aspoň tak ako by
            sa požadovalo, ani jednej živej reči; málo nemecky a slovensky; no najsprávnejšie
            latinsky, aspoň s akým-takým povedomím gramatikálnym. O maďarčine v školách ani slova;
            ale aby ani v tej cele nezaostal, otec posielal ho cez prázdniny školské ku kalvínskemu
            farárovi do Sečova v stolici tekovskej
     </em>
    </span>
    .
   </p>
   <p>
    <span class="emphasis">
     <em>
      Lež i tu ani slova o mluvnici. Celá známosť reči maďarskej záležala v tom, že
            naučil som sa prakticky jedno-druhé hovoriť.
     </em>
    </span>
   </p>
   <p>
    Vôbec o vtedajších stredných školách sám poznamenal toto:
    <span class="emphasis">
     <em>
      Vskutku, keď
            pomyslím na tie naše školy, vyznať musím, že boli biedne a krem pamäti sotvačo cvičili;
            rozum, myseľ vzbudzovať, rozvíjať boli cele nespôsobné; i reči učili sme sa bez všetkého
            gramatikálneho základu. Napríklad v 6. a 7. triede cvičil nás cez mimoriadne hodiny v
            reči maďarskej Pavel Homokay, ktorý ako vychovávateľ mladého baróna Štefana Oronáyho
            založil bol „Magyar társaság“. Ale čo tu? Samý nedostatok. Písali sme rozličné úlohy,
            zvlášť verše; tie sme prečitovali a posudzovali (?); pravda nemali sme ani pochopu o
            mluvnici maďarskej. Homokay vydal pod názvom „Koszorú“ dosť tlstý zošit, v ktorom
            zverejnil i moju básničku „Ku potôčku“. Tým pýšil som sa, mysliac, že i ja stanem sa
            básnikom
     </em>
    </span>
    .
   </p>
   <p>
    Bolemann, toho času povestný učbár, doliehal zvlášť na to, aby z latinských klasikov,
         menovite z Ovídia, Horácia, Cornelia a Cicera značnejšie a výtečnejšie výpovede vypisovali
         a týždenne jemu doručili. Činil to i Seberíni s veľkou pilnosťou, ale ako sám uznáva, s
         malým prospechom, lebo dialo sa to nepovedome, mechanicky a tým sa vývin rozumu necvičil.
   </p>
   <p>
    Matematiku a geometriu prednášal,aspoň prednášať mal Royko, ale šlo to veľmi slabo.
         Namiesto učeného predmetu prečitoval z nemeckého časopisu
    <span class="emphasis">
     <em>
      Ofner-Pester-Zeitung
     </em>
    </span>
    denné udalosti, a tým zabával poslucháčov. To
         jedno uznať sa musí, že pomer medzi učbármi a žiactvom bol ako medzi otcom a dietkami, a
         neprišlo tamtým ani na um týchto pánmi nazývať. Bežným oslovením bolo: „Tu charissime“.
   </p>
   <p>
    Ako podľa vtedajšieho názvu treťoročný filozof alebo primán, obdržiac Roth-Telekianum,
         presťahoval sa do Požoňa a tam pod Martinyim a Gregušom, ktorý s Heglom polemizoval, učil
         sa málo, pod Groszom ale, ktorý prednášal estetiku a psychológiu, ešte menej. Greguš
         mimoriadne prednášal Aretologiu, ale poneváč pre neznalosť reči gréckej ani len názov toho
         predmetu nerozumel, nechápal ani vedu a tak nemohol sa oduševniť za ňu.
   </p>
   <p>
    Keď rozpomenul sa na tie tri v Požoni strávené roky, vyznal s bôľnym srdcom, že sa tam
         máločomu naučil, vo vedách a vedomostiach malý pokrok učinil. Ale istým priaznivým
         okolnostiam mohol veľa ďakovať: jedno to, že za dva roky býval na jednej hospode s Jánom
         Breznyikom a s Mel. Gedulym; druhé to, že Scheverlaym odporučený dostal sa za učiteľa do
         jedného z prvších domov požoňských, totižto k dietkam mestského radného, pána Večeryho.
         Zverené mu boli dve dcéry a jeden výtečný prvotriednik. Učiac tieto dietky presvedčil sa,
         že pôvodne sám má sa prv učiť a vzdelať, aspoň na jednotlivé hodiny pripraviť. Pričinil sa
         ku práci, cvičil sa v krasopise a pravopise; zadovážil si nemeckú a latinskú mluvnicu, k
         tomu potrebné slovníky a tak rečeno tým nadobudol si pravidelné vedomosti v reči nemeckej a
         latinskej. Popísal nesčíselný počet písaniek, aby ho v krasopise neprevyšovali jeho žiak a
         žiačky.
   </p>
   <p>
    S teologickými vedami zaneprázdňoval sa málo. Len natoľko, že vykázané pensa naučil sa
         spamäti, rozumie sa v latinčine; tým ochotnejšie a pilnejšie zaoberal sa so svojim do smrti
         verným priateľom Breznyikom, francúzskou, nemeckou a maďarskou mluvnicou a spisbou.
         Zameškával aj verejné prednášky školské a súkromne učil za mzdu na piáne. Učbári to trpeli
         bez všetkého napomínania a trestu.
   </p>
   <p>
    Opustiac roku 1837 Požoň, cez zimu meškal u švagra Adrianyiho vo Windschachte a jeho
         synáčka Viliama vyučoval v počiatkoch literného umenia. Nastávajúceho roku, v mesiaci máji,
         spolu s druhými vybral sa do Nemecka s tým úmyslom, že navštívi Jenu, kde jeho blahej
         pamäti otec dva roky študoval a kde pred niekoľkými rokmi dom, v ktorom býval, poznačil
         tabuľkou. Ale pas dostal výlučne do Berlína. Napriek tomu šiel hneď poštou, hneď pešo do
         Jeny, a tam za dva roky najväčšou pilnosťou oddal sa vedám teologickým, aby nahradil čo
         zameškal.
   </p>
   <p>
    Počas školských prázdnin cestoval po Nemecku a to pešo. Navštívil Göttigen, Eisenach,
         Wartburg, Schulpfort, Weisenfels, taktiež vysoké školy v Halle a Berlíne. Naplnený dojmom
         veľkoleposti nemeckého evanjelictva, navrátil sa na jar roku 1840 do Štiavnice s tým
         úmyslom, že sa stane alebo nemeckým farárom alebo učbárom, lebo cítil slabosť v slovenčine
         a dôveroval nemčine a latinčine. Ale človek mieni a Pán Boh mení. Na odporúčanie Szekácsovo
         obdržal pozvanie za vychovávateľa do domu šľachtickej rodiny Bohušovskej na Világoši v
         stolici aradskej. Tu od rodiny veľmi obľúbený, nielenže pol treťa roka trval, ale bol
         náchylný prijať ponuku slávnej rodiny, aby zaviazal sa vychovať dvoch mladších synov, krem
         ročitej 400 zl. mzdy a celého zaopatrenia s 10.000 zlatovou odmenou.
   </p>
   <p>
    Práve toho času dostal pozvanie za kaplána do Čaby a to od Brozmanna, tamojšieho farára.
         Kázal teda na Čabe a bol od cirkvi jednohlasne zvolený. Na Világoši, počas prázdnin,
         zaoberal a cvičil sa v slovenčine, pôvodne v bibličtine. Prosil otca o radu. Ale ten ani
         jedno ani druhé neodporúčal a žiadal, aby sa domu rodičovského navrátil, lebo že jeho
         žiadosť je, aby vstúpil do služby cirkevnej. Tak stalo sa, že roku 1842 v decembri prišiel
         domov a nasledujúceho roku v januári vysvätený bol za kaplána k boku milovaného a cteného
         otca svojho.
   </p>
   <p>
    Za krátky čas pomáhal otcovi, lebo už tohože roku v mesiaci júni obdržal pozvanie do
         uprázdnenej cirkvi kostolno-moravskej v stolici hontianskej.
   </p>
   <p>
    Tu, kde niekedy povestní mužovia Hruškovic a Tablic blahodarne účinkovali na roli
         dedičnej viery a národnosti, zažil behom desiatich rokov najpríjemnejšie dni života.
         Vyzískal si priazeň tamojších zemských pánov Zmeskala, Semberyho, podobne vdovy grófa
         Steinleine, ktorá v Semorovcach mala vlastnú kaplnku, kde kedy-tedy vykonával služby božské
         v reči nemeckej. Pritom cirkevníci jeho boli mu cele oddaní. Tu vstúpil aj do stavu
         manželského a pojal si za tovarišku života Maximilianu Dlháni, sirotu po farárovi niekedy
         čuvarskom. Seniorát hontiansky poctil ho úradom seniorálneho notára.
   </p>
   <p>
    Búrlivé časy rokov 1848 — 49 prežil v pokoji, poneváč Moravce od hradských ciest
         vzdialené v milej dolinke na strane ležia a nie sú vystavené pochodom vojenským. Pri tom
         všetkom raz tiahol s hontianskými gardistami sťa vojenský kňaz, ozbrojený šabľou a
         pištoľami, po Vacov. V Moravciach zaoberal sa zvlášť osvojením si správnej reči slovenskej
         tým spôsobom, že naučil sa spamäti kázne otcove doslovne. Stalo sa, že otec navštívil syna
         a pobavil sa aj cez nedeľu u neho. Po službách Božích starý pán vyjavil spokojnosť a
         pochválil nielen prednášku, lež aj prácu, sloh a správnosť reči. Syn riekne otcovi:
         „Neráčite poznať prácu?“ „Nie,“ znela odpoveď. Syn vyznal, že je to kázeň otcova. Návšteva
         opätovala sa tým spôsobom po rokoch. Po službách Božích táže sa otec: „I to je moja práca?“
         „Nie,“ odvetil syn, „to je moja vlastná.“ „Dobre, synu, dohonil si ma.“
   </p>
   <p>
    Roku 1853, v mesiaci januári, obdržal pozvanie za riadneho farára do Čaby, v békešskej
         stolici, na miesto Daniela Brozmanna, ktorý šľakom ranený vstúpil do odpočinku. Na slávnosť
         zoslania Ducha svätého rozžehnal sa so svojou malou, ale jemu cele oddanou cirkvou, a to so
         slzami. Koncom mája prišiel s manželkou, s dvoma synmi a s jednou dcérečkou do najväčšieho
         Sionu evanjelického v Uhorsku, aby pracoval na vinici Pána. V prvej nedeli po svätej
         Trojici, Štefanom Plačkom, sarvašským dobre zaslúžilým farárom a bratstva békešského na ten
         čas seniorom, bol do cirkvi slávnostne uvedený.
   </p>
   <p>
    Stav toho veľkého zboru bol v ten čas dosť smutný, Ján Haan, muž to učený a dobrého
         srdca, bol čo 74-ročný starec už vekom skľúčený, krem toho nesmiernym racionalizmom
         presiaknutý a naproti cirkvi nadmieru ľahostajný. Väčšiu časť života strávil v hľadaní
         stroja, perpetuum mobile zvaného. Druhý farár Daniel Brozmann povrchne vzdelaný, ktorého
         zásluha bol príjemný spev a výmluvnosť jazyka, bol váhavý, nečinný, a ako už podotknuté
         bolo, šľakom ranený. Služby Božie vykonávali a duchovnú správu riadili neskúsení pomocníci,
         cirkevnú však správu viedol inšpektor, panský to úradník, človek neveriaci a nemravného
         života. Chrámy Božie a zvlášť menší bol cele ošarpaný, sedadlá starosvetské, bez všetkého
         vkusu. Fary biedne, s troma nepatrnými izbami, pokryté trstinou, bez všetkej pohodlnosti.
         Tisíce a tisíce dietok školských nemalo miesta v školách, ktorých bolo dohromady deväť,
         takže 300 — 400 žiakov padlo na jednu školu. Cirkevná daň bola nepatrná, nie podľa majetku,
         ale na osoby vyhodená, skrze kurátora na nárez (rováš) vyberaná. Slovom, bola cirkev
         zanedbaná a nezriadená, a kto pozná terajší stav toho veľkolepého a mohutného zboru
         krížového, neveril by, že to všetko povstalo za 30 do 40 rokov. V opísaných pomeroch
         vstúpil do služby cirkvi bohumilej čabianskej muž malej telesnej postavy, hlasu slabého,
         ale ducha silného a vôle nezlomenej. A to bol muž, ktorého životopis tu podávame, Gustáv
         Szeberényi.
   </p>
   <p>
    Doba bola priaznivá. Pod panovaním rakúskeho absolutizmu synovia sveta utiahli sa z poľa
         verejného života, nepopudzovali ľud proti jeho duchovným vodcom a správcom; pod všeobecným
         tlakom umĺkli politické a národnostné stránky, a mužov čo aj rôzneho zmýšľania spájal
         záujem cirkvi. Obecný ľud, zvlášť dolnozemský, stál v tom čase na vrchole hmotného
         dobrobytu, lebo roky boli úrodné, dane malé a zbožie malo i veľkú cenu i prajný odbyt.
         Tieto okolnosti použil mladý farár. Prvé jeho dielo bolo premeniť daňový kľúč na základe
         svätého evanjelia: Od každého pak, komuť jest mnoho dano, mnoho bude požádáno. Výsledok
         toho bol nad očakávanie priaznivý. Cirkev postavila hneď v prvých rokoch nielen skvostnú
         faru, lež aj jednu novú školu. Krem toho v hojnejších rokoch cirkevníci na jeho naliehanie
         prijali mimoriadnu daň, za každou viechou 1 zlatý, a tak bolo možné obnoviť a ozdobiť v
         cene 12.000 zlatých oba chrámy, vybudovať druhú faru, tretí dom Boží vo Viniciach a
         zveľadiť počet škôl.
   </p>
   <p>
    Pri verejných službách Božích, zvlášť vo veľkom chráme, panoval veliký neporiadok.
         Mládež mužského pohlavia, na vyššom chóre miesto zaujímajúca, chovala sa neslušne,
         prevádzala pohoršujúci rozhovor; áno, stalo sa, že poniektorý zapálili si fajku. Tomu
         všetkému prekazil tak, že keď kolega kázal, on sám osobne šiel na chór a mládež napomínal,
         káral a trestal. Panny, ktoré po kútoch kostola sedávali a tam sa neslušne chovali,
         prinútil zaujať stredište chrámu Božieho, kde stáli pod dozorstvom dospelejších. Od toho
         času trvá pri službách Božích príkladná tichosť.
   </p>
   <p>
    Za niekoľko rokov Szeberényi stal sa na Čabe obľúbeným, jemu zverili pokladnicu
         seniorálnu. Práve v ten čas zakladal sa vdovsko-sirotský ústav a on stal sa jeho prvým
         pokladníkom a spolu horlivým pestúnom. Prevzal 60 zl. r. č. základinu a po deviatich rokoch
         odovzdal svojmu nástupcovi 12.000 zl. r. č.
   </p>
   <p>
    V akej miere rástla jeho popularita doma pri cirkvi, v senioráte, v dištrikte a na poli
         celého evanjelictva, nielen v Uhorsku, ale aj za hranicou, čo dokazuje vyznamenanie
         viedenskej fakulty teologickej, keď ho poctila doktorátom honoris causa; v tej miere závisť
         a nenávisť rozsievala semeno osočovania, upodozrievania a denunciácie.
   </p>
   <p>
    K tomu jedna udalosť stala sa, ktorá zapríčinila mnoho nepríjemností. Bolo to v bojoch
         patentálnych, že v Nyiregyháze vznikol veľký spor medzi farárom Ladislavom Jesenským a
         niektorými cirkevníkmi. Vec prišla až na miestodržiteľstvo. Vláda vyslala orošházskeho
         farára a patentálneho administrátora Karla Torkosa, aby vyskúmal a vyrovnal záležitosť.
         Tento za dobré uznal neprijať poverenie a uvaliť na nebožtíka. Szeberínyi vybral sa do
         Nyiregyháze. Tu vítalo ho predstavenstvo a panstvo slávnostne v nádeji, že všetko pôjde po
         ich vôli. Vyhlásený bol valný konvent, chrám Boží naplnil sa húfom velikým. Szeberínyi
         vyzval cirkevníkov, že tí, ktorí sú spokojní s Jesenským a jeho ďalšie úradovanie žiadajú,
         aby vystúpili z kostola. Ľudstvo hrnulo sa z chrámu a zostalo v ňom iba niekoľko pánov a
         remeselníkov. Na vyzvanie navrátil sa zástup do kostola a vynesený bol výrok, že žaloby
         proti Jesenskému sú bezzákladné a jeho kňazské účinkovanie je zdravé, čo dokazuje dôvera
         cirkevníkov. Pravda, pri odchode k železnici Szeberínyiho neodprevadilo panstvo, kypelo
         pomstou, ale vláda prípisom schválila jeho nestranné a svedomité pokračovanie. Lež čo sa
         stalo? Jesenský nemal v cirkvi pokoja a zriekol sa úradu. Opustiac Nyiregyházu vystúpil na
         Čabe a navštívil Szeberínyiho, mienivší u neho prenocovať. Rozniesla sa o tom po meste
         povesť, a pozde večer zberba obhŕkla faru a skalami povybíjala všetky obloky. Jedna tehla
         zaobalená papierom, na ktorom napísané stálo: „nak fene zie Jeszenszkyho“, preletela
         bezprostredne popri synáčkovi, na tento čas už nástupcovi nebožtíka. Riaditeľ toho
         nehanebného činu bol stoličný slúžny a vodca páchateľov mladý človek, ktorého dobrodincom
         bol Szeberínyi, a ktorý pozdejšie, pravda so žiaľom, oľutoval svoj škaredý skutok.
   </p>
   <p>
    Troje vytýkali Szeberényimu: že patrí ku slovenskej národnostnej strane a tak že je
         panslávom, že náchylný bol prijať patent a tak že je patentalistom a konečne, že nie je
         priateľom inšpektorátu, nasledovne že je hierarchom.
   </p>
   <p>
    Pravdaže hneď ako na Čabu prišiel, mnohí sa urážali, že dom jeho bol slovenský a že
         dietky jeho hovorili len v materčine. Ako zmýšľal v národnostnej otázke roku 1863, nech
         svedčia jeho vlastné slová:
    <span class="emphasis">
     <em>
      „Úplne súhlasím s Tvojim náhľadom, že netreba liať do
            ohňa oleja. To povedomie mám, že som pravidlo zachovával, ale aj tú skúsenosť, že sa
            miernosť i od jednej i od druhej stránky neútlosť dostáva za podiel. Nequio nimis,
            neprestúpili sme snáď ani jeden, ak len natoľko nie, že sme na zveľadenie predsa len
            cudzej rodiny stav vynaložili, na vlastnú za roky a roky ani krajciara, že sme sa cudzím
            rečiam za roky učili, literatúru pozorne sprevádzali, — kdežto sme vlastnej reči ani len
            abecedu analyzovať sa nedomysleli, no či nie je tak? Na ktorej strane, že sme sa toho
            nimis pridržiavali?“
     </em>
    </span>
    Tajiť sa nedá, že muž, ktorého tu životopis zdeľujeme,
         rodu svojmu bol verný a priaznivý, krv svoju v akýchkoľvek pomeroch priznal a nezaprel,
         literatúru slovenskú podporovať odporúčal, našských teológov sa zaujímal a v prvom svojom
         biskupskom obežníku prihovoril sa v reči slovenskej.
   </p>
   <p>
    Ale skoro presvedčil sa, že bude-li pokračovať v smere čo aj nie národnom, ale aspoň v
         rovnoprávnom a spravodlivom, neudrží sa v úrade biskupskom. Hneď ako zvolený bol za
         arcipastiera, rada peštianskych pánov za dobré uznala na to doliehať, aby b. Fr.
         Podmaniczky, ktorý zdal sa im byť priliberálnym, zriekol sa úradu dištriktuálneho
         inšpektora a prepustil miesto b. Ant. Radvanskému, sťa vyprobovanému vlastencovi, zvlášť v
         prenasledovaní panslávov. Minister kultu Trefort dal mu pocítiť, že nachodí u neho málo
         priazne a dôvery. Ním poverený, aby vyšetril záležitosť farárov z panslavizmu obžalovaných
         a dal ich potrestať, — nevyhovel žiadosti jeho, keďže dokázal, že žaloba bola bezzákladná a
         z osobnej zášti vznikla. Trefort písomne dal výrazu svojej nespokojnosti a hrozil sa tým,
         že budúcne v podobných prípadoch poverí s vyšetrovaním iný, spoľahlivejší orgán.
         Nedôverovali mu pri skúšaní kandidátov teológie a naručené bolo inšpektorovi, aby v jeho
         prítomnosti skladali sa skúšky!
   </p>
   <p>
    Mimo toho maďarská žurnalistika napádala ho zo všetkých strán. Nepozostávalo mu iného,
         ako alebo zrieknuť sa sťa nemožnému biskupstva, alebo pripodobniť sa svetu a spojiť sa s
         časoduchom. Zvolil si toho posledné. V tejto veci píše v dôvernom liste takto:
    <span class="emphasis">
     <em>
      „Pred tebou otvorene vyznám, že dávno som hľadal príležitosť odhodlane k
            jednej alebo k druhej stránke pripojiť sa. No áno, a to čo konám, je len zjavná reč a
            svedectvo, ktoré som vynútene mal vydať: že ja ani predtým ani teraz neprislúcham k
            stránke Hurbana a tých, ktorí s ním len teórie kážu, sami perorujú, ale za sebou nemajú
            ani za hrsť tých, v mene ktorých šermujú! Ani veci, ani sebe a svojim priateľom osožným
            byť nemôcť, preto, že pod práporom tým, ktorých jednotlivci vstýčili, a ktorých mosty za
            nimi dávno sú spálené, v takej situácii môže človek v Hlubokom živoriť, ale žiť nie a
            nie! Ja politickú úlohu jedine tomuto štátu a tým jeho faktorom za oprávnenú uznávam,
            ktorí k tomu schopní sú buď históriou ktorá je za nimi, buď hmotou a spôsobnosťou,
            ktorou vládnu. Ale preto vždy bol som a chcem zostať: amicus personae, inimicus rei! Keď
            vidím, že moje mlčanie verejná mienka zaznáva, keď nebolo týždňa, v ktorom by ma noviny
            neboli napádali z upodozrievania zo solidarity, keď mi i minister, iste len na základe
            denunciácii z ohľadu na Vás odvetil, že moje objasnenie záležitosti: mindem alapot
            nélkülöz, a azontúl más közeghez kell fordúlnom;
      <sup>
       [
       <a class="footnote" href="#ftn.id2505449" name="id2505449">
        5
       </a>
       ]
      </sup>
      keď som skúsil, že Geduly v Prešporku v očiach pánov tým zakrýva: ,Hia, de
            minök az én embereim! hisz tudjuk, hogy Nagyságodnak mily nehéz helyzete van‘,
      <sup>
       [
       <a class="footnote" href="#ftn.id2505470" name="id2505470">
        6
       </a>
       ]
      </sup>
      keď skúsil som, že cirkvi môjho dištriktu k Czékusovi a ku Karsaymu v dôvere
            obracajú sa, keď som na svoje uši počul, že Tvoji, predtým najvernejší priatelia
            vyslovili sa: ,Barátom vólt, de nem sajnálnám felakasztatni, mert panszláv lett‘,
      <sup>
       [
       <a class="footnote" href="#ftn.id2505496" name="id2505496">
        7
       </a>
       ]
      </sup>
      keď som skúsil, že v Báčke, vo Zvolene dvaja traja sú Archimedesove punkty:
            všetko som videl,
      <span class="bold">
       <strong>
        len národ som nevidel!
       </strong>
      </span>
      Od Kubína po
            Starú Pazovú 300 ľudí proti tisícim a tisícim. Ja ľúbim svoj ľud a reč svoju a v tom sa
            nedám nikým zmýliť. Ale to, čo Hurban a consortes chcú, to jest paritu, bez potrebných
            momentov i duchovných i hmotných, previesť sa nedá. Že vraj milióny nás je. Ale kde? Čo
            ja mám idealizovať, čo nie je? Vezmi do povahy, že ani jednej cirkvi niet, v ktorej by
            nepreviedol aký taký pánik protivu toho, čo kňaz alebo učiteľ má za právo a pravdu. K.
            zažalovali jeho vlastní ľudia, že nedovolí učiť maďarčine v školách. U nás už dve
            maďarské školy sú preplnené a dnes zajtra budú učiť vo všetkých viac maďarsky než
            slovensky. Gymnázium je číro maďarské a nikto sa ho nedotkne; ak by slovenské bolo,
            nebolo by učenca v ňom. To sú fakty! Predsa riekne kto, že je tu 24.000 Slovákov a veru
            ináče hmotne tak dobre stojacich ako ktorýkoľvek ľud na svete. V Báčke sú Nemci majetní
            a obľúbení. V reči, v mravoch Nemci, ale opatrní ako hady, v ich školách, ako načim,
            produkujú: Hazádnak Rendületlenül a Isten áld meg a magyart!
      <sup>
       [
       <a class="footnote" href="#ftn.id2505552" name="id2505552">
        8
       </a>
       ]
      </sup>
      Ale zato majú pokoj a vytískajú z majetku a obydlia najprv Srbov a potom
            Slovákov. Majú milionárov Auglerov (Szemzo). V Lome vyvolili Zocha v prítomnosti
            konseniora. Sotvaže bolo po voľbách precítili sa niektorí, že zvolili pansláva a na
            druhý deň tých istých 70 voličov Zochových podpísalo prosbopis, aby voľby boli zrušené a
            povýšili Ostermanovi o 100 zl. vokátor. — Na generálneho notára sa sťažujú, že neverne
            viedol protokol a pri autentifikácii neprehovoril ani slova. V samom Liptove povedie
            inšpektor čo chce. Tí najvýtečnejší Slováci nie sú vstave doma niečo vykonať, a ja sa v
            banskom okolí mám sa o nich opierať? Slovom, ja nechcem byť pictus masculus. Radvanskému
            neľúbi sa, že ja v národnostnom ohľade opatrne pokračujem, lebo mojim vystupovaním on
            tratí na dôležitosti sťa ten: a ki ellensúlyozni hivatott a pansláv superintendenst.
      <sup>
       [
       <a class="footnote" href="#ftn.id2505597" name="id2505597">
        9
       </a>
       ]
      </sup>
      Teda nie diplomatizovanie bolo, čo ma pohlo k enunciáciám, ale záujem náš
            vlastný spoločný. Dávno ma predvolávali dôverní priatelia: ,Ty si nútený popudiť proti
            sebe Hurbana‘. Nuž zvolil som si matriky. A akože sa táto vec má? Tak, že dosiaľ aspoň v
            120 slovenských cirkvách i bez mojej nárady matriky viedli a vedú sa
            maďarsky.
     </em>
    </span>
   </p>
   <p>
    <span class="emphasis">
     <em>
      Tí, ktorých by sa boľastne bolo mohlo dotknúť, to boli vlastne Nemci, ktorí
            všade, ešte len aj za Dunajom nemecky vedú matriky. A čo títo? Ako sa chovali? Z Báčky
            písali mi Nemci, že vďačne budú pozatým viesť maďarsky.
     </em>
    </span>
   </p>
   <p>
    <span class="emphasis">
     <em>
      Dosť na tom, či vieš čo Mojžiša, vodcu ľudu Izraelského, robí velikým? To, že za
            40 rokov vedel čakať! Slavizmus aspoň dvaráz tak dlho čakať musí, keď v zápas postaví sa
            germánskemu živlu. Ale my, tak rečení Slováci, nikdy nie sme povolaní môcť utvoriť národ
            konfederačný, ani samostatný. Odkázaní na dom, čeľaď a cirkev, s Maďarom vospolok, lebo
            históriou za tisícročia spojení sme, s ním môžeme začas žiť a budeme žiť. Ale keď príde
            plnosť času, tak sa stratí tá rodina malá, ako stratili sa mnohé iné.
     </em>
    </span>
   </p>
   <p>
    <span class="emphasis">
     <em>
      Tu praesens cura, Deo committe futura! Salus ecclesiae predovšetkým!“
     </em>
    </span>
   </p>
   <p>
    Na sklonku života svojho, roku 1890, dňa 23. februára v tej istej veci sťa závete svojom
         písal nasledovne:
    <span class="emphasis">
     <em>
      „Nebol som a nie som kontranacionalistom, čím som bol od
            mnohých nepriateľským duchom naplnených náružive obviňovaný, lebo vždy váhu kládol som a
            kladiem na zbožnosť a vieryplnosť, na vážnu a v cirkvi účinlivosť kto to koná, tým
            službu koná aj vlasti. Svätejšia je predo mnou a vážnejšia vec: opravdivá láska k vlasti
            a cirkvi, než nenávisť a prenasledovanie, a s tými súhlasím, ktorí vyznávajú: per
            diversitatem linguarom fidel unitas.
      <sup>
       [
       <a class="footnote" href="#ftn.id2505703" name="id2505703">
        10
       </a>
       ]
      </sup>
      To je najhlavnejšie. Za to mám, že šovinizmus nedá sa zrovnať so zásadami
            kresťanstva, lebo Boh nie je prijímateľom osôb, ale v každom národe, kto sa ho bojí a
            činí spravodlivosť, príjemný je jemu. Vzájomná šetrnosť a láska sú naše povinnosti.
            Suaviter in modo, graviter in re,
      <sup>
       [
       <a class="footnote" href="#ftn.id2505725" name="id2505725">
        11
       </a>
       ]
      </sup>
      bolo a je mojím heslom. Náklonnosť moja bola a je vo všetkom na koľko možné
            sprostredkovať, možno že aj v tom nezachovávam správne medze, ale darmo je, vždy boli mi
            na pamäti slová apoštola: v mnohom klesáme všetci. Práve preto vymlúvam a ctím
            dobromyselnosť a presvedčenie a zdráham sa prenasledovať ohňom a železom.
     </em>
    </span>
   </p>
   <p>
    Vytýkali mu ako sme hore udali, že bol patentistom. Tým bol, lebo on sám písal:
    <span class="emphasis">
     <em>
      „Ja som za patent, aby sme už raz na pravom základe stáli a mali exekutívu,
            pravda ja v mojej cirkvi nič konať nemôžem, lebo tu páni z Pešti informovaní rozhodujú a
            ich víťazstvo je isté.“
     </em>
    </span>
   </p>
   <p>
    Vytýkali mu, že bol hierarchom, zvlášť nepriateľom inšpektorov. Pravda, začasto sťažoval
         sa nad tým, že kňazstvo dáva sa pod moc dozorcov a neháji svoje práva.
    <span class="emphasis">
     <em>
      „V našej
            cirkvi“
     </em>
    </span>
    , píše,
    <span class="emphasis">
     <em>
      „biskupskú moc prevádzajú dozorcovia a kňazstvo
            vedie zástoj biednych alumnistov.“
     </em>
    </span>
    V jednom liste pripomína:
    <span class="emphasis">
     <em>
      „Škoda
            sa nám dohadovať s inšpektorom. Kňaz nech koná svoje kňazské povinnosti a inšpektor nech
            spravuje hmotné záležitosti cirkvi, vedie počty, dozerá na budovy; viem, že nevydrží do
            roka. Lebo čo? Práva v mene cirkvi požíva dozorca, pracuje a ťarchy znáša kňaz, a
            tamtoho je česť a sláva. Zaujatosť za cirkev pri našich pánoch, jestli kto, tak prajem a
            žiadam ja, ale spravovať cirkev dvaja nemôžu“.
     </em>
    </span>
   </p>
   <p>
    Najťažšie znášal poníženosť hodnosti biskupskej, keď dištrikt vymenoval protidozorstvo
         pri skúškach kandidátov teológie, a sťažoval sa zvlášť na prítomných seniorov, že ani jeden
         jediný nepozdvihol hlas na obranu biskupského práva.
   </p>
   <p>
    Ale pokračovať budeme v jeho životopise.
   </p>
   <p>
    Roku 1867, po smrti Daniela Haviara, bol väčšinou hlasov zvolený za seniora békešského
         seniorátu, čo opätovalo sa roku 1871. Na ten čas zastupoval aj úrad dištriktuálneho a
         pozdejšie aj generálneho notára. Ako senior predsedal často na skúškach sarvašského
         gymnázia a učiteľskej preparandie. Stalo sa, že pri jednej skúške preparandistov, poneváč v
         reči slovenskej takmer žiadnej známosti nemali, otcovsky napomínal ich, aby ako budúci
         učitelia cirkví slovenských cvičili sa aj v tejto reči. Povesť rozniesla sa po meste, že
         senior Szeberínyi odporúčal mladíkom panslavizmus. Stalo sa vzbúrenie veliké, a čvarga
         svetárska usporiadala v noci svojmu duchovnému pohlavárovi tak rečenú mačacinu. Pravda,
         zmýlili byt a poctili ňou ambrozského farára miesto seniora.
   </p>
   <p>
    Ako senior mal zvlášť so sarvašskou cirkvou mnohé nepríjemnosti. Pri meste vzniklé
         roztržitosti prenesené boli do cirkvi a vypukli hrozným prúdom pri voľbe farára. Na čele
         odporcov stál miestny inšpektor cirkvi. Voľby boli vypísané, kandidácia správne prevedená;
         v určenú nedeľu dostavil sa senior a žiadal po vykonaných službách Božích vykonať voľby.
         Tomu na odpor postavil sa inšpektor a s protestom opustil chrám Boží. Ľudu množstvo veliké
         šlo za ním. Senior Szeberínyi neprišiel do rozpakov. Inšpektora hneď na mieste vyhlásil za
         pozbaveného úradu, s malým, v kostole zostalým húfom previedol voľby a tým učinil rôzniciam
         koniec. Biskup Sekács jeho pokračovanie schválil a odobril. Vôbec požíval velikú dôveru
         tohto cirkevného hodnostára. Pri riešení základných dôležitejších otázok jeho mienku
         vypočul a často aj prijal.
   </p>
   <p>
    Roku 1872, dňa 1. januára arcipastier dr. Jozef Sekács zriekol sa dobrovoľne úradu
         biskupského. Všeobecne malo sa za to, že Gustav Szeberínyi čo aj nie jednohlasne, ale
         väčšinou hlasov bude zvolený pri prvom hlasovaní. Lež protivníci, nielen jeho osoby, ak
         všetkého toho, čo dobre mieni s bohumilým ľudom slovenským, učinili tak mohutnú akciu proti
         nemu, že jediným hlasom premohol protikandidáta Sámuela Sárkánya, teraz v jeho úrade
         nástupcu. Bola to prvá nie voľba ale borba biskupská, prevedená upodozrievaním, osočovaním,
         dovolenou a nedovolenou kortešačkou. Takmer všetky maďarské časopisy sa postavili proti
         nemu, proklamácie, pamflety kolovali po cirkvách a jednotlivcoch; niektorí a to bohužiaľ
         duchovného stavu streštenci pobehali senioráty a chodili z cirkvi do cirkvi, aby vraj na
         pansláva nehlasovali. Pred dištriktuálnym konventom držala poradu jedna i druhá strana;
         Szeberínyiho, aby hájila oprávnenosť väčšiny jedného hlasu; Sárkányova, aby podvrátila
         správnosť volieb. Konečne miernejší a spravodlivejší svetskí páni pripojili sa k tamtým, a
         dňa 1. októbra bol Szeberínyi slávnostne doktorom Jozefom Sekácsom uvedený do úradu, v
         ktorom bezmála 18 rokov s príkladnou pilnosťou účinkoval.
   </p>
   <p>
    Kanonickú vizitáciu previedol vo všetkých cirkvách, 137 kandidátov vysvätil. Každoročne
         predsedal do dvoch gymnáziách pri maturitných skúškach. Nové chrámy posvätil: v Segedíne,
         na ktorý on sám niekoľko tisíc zl. zhromaždil, v Pitvaroši, V Šalgotarjáne, v Oršove a
         Novom Sade. V Mramoraku slávnostne položil základ nového kostola. Troch generálnych
         dozorcov b. Gabriela Prónaya, Eduarda Zsedényiho a b. Antona Radvanszkého vyprevadil k
         večnému pokoju, poslednému na pohrebe v Banskej Bystrici povedal reč maďarskú a nemeckú.
   </p>
   <p>
    Podľa denníkov, v šiestich zväzkoch pozostalých, každoročne prijal a písal, a to
         vlastnoručne 2.000 listov. Takmer nepochopiteľné! To stať sa mohlo len tak, že od rána do
         pôzdneho večera sedával pri písacom stolíku.
   </p>
   <p>
    Nezabudnuteľným stal sa pri dištrikte tým, že štiavnické gymnázium ako dedičstvo po
         otcovi a bratovi na srdci nosil a jeho budúcnosť zabezpečil, keďže mu značnú štátnu podporu
         vysprostredkoval. Mimo toho postavil si krásny pomník založeným a ním otcovsky pestovaným
         ústavom vdovsko-sirotským, ktorý prevzal so 4.000 zl. základinou, a behom niekoľkých rokov
         povýšil pomocou priateľa Jána Brenyika na 80.000 zl.
   </p>
   <p>
    Najskvelejšie jeho účinkovanie bolo doma, v jeho cirkvi. Papier nepostačil by popísať
         všetky jeho diela. Pripomenieme zvlášť troje. Miestne podgymnázium založiť bola nie ľahká
         úloha, a to tým viac, že prevažná časť cirkevníkov nevedela sa nikdy spriateliť s touto
         školou. Ten dobrý ľud, ktorý s dôverou a oddanosťou prijímal návrhy svojho vodcu, v otázke
         gymnázia vždy odporoval, takže len mravný nátlak a jeho neústupnosť vedela to gymnázium
         udržať.
   </p>
   <p>
    Roku 1863, keď Dolnú zem ruka Hospodinova navštívila neúrodou spojenou biedou,
         nedostatkom a hladom, Szeberínyi počínal si zmužile. Celé noci strávil bez sna, vidiac
         biedu, ktorá morila ľud na žírnych rovinách žijúcich a privyknuvší k dobrobytu. Dva razy
         bol vo Viedni prosiť o pomoc u jeho Jasnosti. Celé týždne sedel na mestskom dome, viedol,
         riadil a spravoval verejné kuchyne. Vyše 7.000 zl. prijal v milodaroch, z cudzozemska, z
         Brusselu, zo Švajčiarska a tými šafáril. Vo svojom vlastnom dome za viac týždňov choval
         denne 20-30 biednych a lačných.
   </p>
   <p>
    Roku 1888 hrozilo veľké nebezpečenstvo mestu; bolo obkľúčené povodňou. Len jedným
         jediným spôsobom mohlo byť zachránené, totižto pustením vody do susedného chotáru. Ale k
         tomu privoliť nechcel minister premávky, tým menej, že by voda na čas zaplavila aj dráhu
         železničnú. Minister bavil sa na nádraží. Na čele mestských poslancov stál biskup
         Szeberínyi a prosil ministra, aby zhliadol na smutný stav mesta a dovolil prekopať hať, aby
         voda tiekla svojou cestou. Ale minister spurne odpovedal, odmrštiac prosbu, a zmizol do
         salónu na vlaku železničnom. Biskup nebral vec na žart a šiel bystrým krokom za ním do
         salónu a tam dôrazne opätoval žiadosť mesta Čaby, hovoriac: „Keď vaša exelencia nespomôže
         mestu, ja dám zvoniť na poplach a budem držať reč ľudu, aby zobral čo môže, lebo že tu
         necháme naše bydlo a pôjdeme si hľadať novú vlasť.“ Prekvapený minister odpovedal:
   </p>
   <p>
    „Dôstojný pane, ráčite veľmi rozčúlene hovoriť.“
   </p>
   <p>
    „Nie,“ znela odpoveď, „môj vek a môj biskupský úrad nedopustia, aby som podľahol
         rozčúlenosti.“
   </p>
   <p>
    Toto zmužilé vystúpenie prospelo, minister privolil vodu spustiť do susedného chotáru,
         povodeň zaplavila nielen dráhu železničnú, ale aj pozemky biskupove, ale mesto Čaba zostalo
         zachránené.
   </p>
   <p>
    Roku 1878, na pamiatku 25-ročného na Čabe úradovania, vyznačený bol Jeho Jasnosťou
         titulom kráľovského radcu, a toho istého roku zvolený bol väčšinou 85 hlasov, proti gr.
         Albertovi Apponyimu, za snemovného poslanca. Pri nasledujúcich voľbách opätne ponúkli mu
         mandát, ale ho neprijal. Ako poslanec verejne vystúpil len jeden jediný raz proti
         stereotypnému návrhu Irányiho v otázke neobmedzenej slobody náboženstva. Na dobu svojho
         poslanectva rozpomínal sa vždy s radosťou; tešil sa dôvere a oddanosti cirkevníkov, ktorí
         ako hrad prepevný stáli na jeho strane a nedali sa sklátiť prosbám, sľubom, hrozbám a
         uplácaniu.
   </p>
   <p>
    Dni strávené v Budapešti pokladal za najpríjemnejšie z celého svojho života. Z druhej
         strany zárodok svojho telesného neduhu pripisoval tejto dobe. Veľké zamestnanie v cirkvi, v
         úrade biskupskom, potom častejšie, aby času získal, v noci sem i tam železnicou cestovanie,
         možnože aj v spoločnosti spoluposlancov voľnejšie žitie zapríčinili závrat hlavy, ktorý
         trval viac mesiacov a prestal len konečným zrieknutím sa kávy a vína.
   </p>
   <p>
    Nakoľko bol ctený a vážený od svojich cirkevníkov, dokázalo sa po jeho smrti.
         Presbytérium uzavrelo usporiadať pohreb na cirkevné útraty. Nával ľudu zhromaždil sa ku
         poslednej počestnosti. Chrám Boží, v ktorom 10.000 duší má miesta, nebol dostatočný, aspoň
         4-5.000 hláv ostalo okolo kostola. Ale najskvelejšiu svoju úctu, lásku a uznanie dokázala
         cirkev pri voľbe nástupcu. Poniektorí, zvlášť takzvaní páni, konali všetko možné, aby jeho
         a ľudu miláčik Ludvik neobdržal miesto otcovo.
   </p>
   <p>
    Ale ten dobrosrdečný ľud slovenský, tak rečeno bez vodcu, nedal sa zmýliť a slávnostne
         zvolil si ohromnou väčšinou syna za svojho duchovného pastiera.
   </p>
   <p>
    Szeberínyi účinkoval i na poli spisby. V rokoch 1856 — 1859 vydával Hornyanszky nemecký
         cirkevný časopis
    <span class="emphasis">
     <em>
      Protestantische Jahrbücher
     </em>
    </span>
    , a tu stretávame sa s nie
         jedným Szeberínyiho rukou písaným článkom. Z pozdravenia dr. Jozefa Szekáča roku 1867 vydal
         obnovenú
    <span class="emphasis">
     <em>
      Agendu
     </em>
    </span>
    Hamaliarovu, podobne
    <span class="emphasis">
     <em>
      Vyučování konfirmandů
            dra Jana Szeberínyiho, ev. superintendenta
     </em>
    </span>
    . Dielo toto päťkrát bolo vydané s
         prídavkami Gustava Szeberínyiho. Taktiež
    <span class="emphasis">
     <em>
      Ruční agenda ku vzdělání cirkví
            evanjelických dle augšp. vyznání pohřební a jiné některé svaté výkony i s přídavkami v
            maďarské a německé osnově
     </em>
    </span>
    bolo dva razy vydané. On bol redaktorom a
         vydavateľom šlabikára a čítaniek v miestnej cirkvi užívaných. Konečne na svetlo vyšli na
         žiadosť cirkevníkov niektoré nedeľné a príležitostné reči a kázne, podobne naručením
         generálneho konventu
    <span class="emphasis">
     <em>
      Zsinati elomunkálatok
     </em>
    </span>
    .
   </p>
   <p>
    Nebožtík bol malej telesnej postavy, chudý a často ťažkými nemocami navštívený. Na
         zapálenie pľúc trpel štyri razy, a len jeho prísnej miernosti a striezlivosti pripisovať
         možno, že pri tak obrovskej účinlivosti, k tomu tak mnohých nespravodlivých tajných a
         zjavných nápadoch popriala mu milosť Božia dosť dlhý vek. Napriek všetkej opatrnosti, aby
         nezdal sa byť protivníkom prúdu v cirkvi luteránskej teraz panujúceho, nemohol vyhnúť sa
         upodozrievaniu, lebo veď každému bude v čerstvej pamäti útok proti nemu v dištriktuálnom,
         pod jeho predsedníctvom odbavovanom, predostatnom konvente z osobnej zášti a pomsty
         učinený, že vraj Zsedényianum udelil panslávskemu učiteľovi. Túto bolestnú ranu zahojilo
         len tiché jeho v Pánu usnutie.
   </p>
   <p>
    Bol muž učený a vysoko vzdelaný, ostrovtipný. V najzamotanejších otázkach neprišiel do
         zmetku a trafil na strunu. V obcovaní buď vo vyšších kruhoch, buď s obecným ľudom príjemný
         a obľúbený spoločník a pri každej príležitosti smer rozhovoru upravoval na
         cirkevnoevanjelické záležitosti. Miloval zvláštnym spôsobom spoludruhov svojich, farárov
         evanjelických, tešil sa z úprimného srdca, keď ho navštívili, keď sa mohol s nimi
         pozhovárať dôverne.
   </p>
   <p>
    Rečník bol dojímavý, jeho kázne nezachvátili, nerozpaľovali a neoduševňovali, ale predsa
         hovoril od srdca k srdcu. V Segedíne držal krátku, jednoduchú pozdravujúcu reč Jeho
         Veličenstvu pánu kráľovi, ale tak melodickým hlasom, že z očí Jeho Jasnosti vynútil slzy.
         Jeho srdce kypelo láskou, najhlavnejším protivníkom svojim odpúšťal úprimne. Pomsta mu bola
         neznáma, protiveň odplácal dobrom.
   </p>
   <p>
    Neočakávaná smrť biskupov Gedulyho a zvlášť telesne silného Czékuša dojala ho nápadne,
         takže akoby bol tušil blízku hodinu smrti, dňa 23. februára roku 1890 napísal svoj stručný,
         skromný, a nie vysoko o sebe zmýšľajúci životopis, ktorý uzaviera takto:
    <span class="emphasis">
     <em>
      „46
            rokov tomu, čo stojím v službe Pána ako farár, a 18 liet, čo slúžim ako superintendent.
            Ako mnoho času a príležitosti k činu! A ovocie? Aké chatrné! Na chtivosti, snažnosti a
            účinlivosti nechýbalo, ale na spôsobnosti ovšem. Verím, že ma preto dobrosrdeční
            priatelia neposúdia, ktorých Pán Boh nech tak požehná, ako im ja prajem!“
     </em>
    </span>
   </p>
   <p>
    V mesiaci máji, už neduživý, vybral sa do Miškolca k inštalácii biskupa Zelenku. Na
         železnici v prvotriedovom vozni cestoval s jedným vojenským dôstojníkom, ktorý otvoril
         oblok napriek tomu, že čas bol chladný. Szeberínyi ostýchal sa osloviť spolucestovateľa, že
         mu je to nepríhodné. A tu prechladol.
   </p>
   <p>
    Z Miškolca šiel do Budapešti, a tu niekoľko dní bavil sa v úradných prácach. Prijdúc
         domov, nemoc jeho rozmohla sa. Podľa úpravy lekárskej navštívil koncom júla kúpele Marilla.
         Ale necítil sa tu dobre a žiadal navrátiť sa do svojej domoviny. To sa i stalo. Avšak na
         tretí deň, 19. augusta, ráno o 4. hodine, doslovne usnul ticho.
   </p>
   <p>
    21. augusta popoludní slávnostne bol pochovaný. Pohrebnú reč držal peštiansky senior
         Daniel Bachát, biskup Zelenka v maďarskej reči od oltára vyobrazil zvečnelého zásluhy, a
         arcipastier Baltík prekrásnou modlitbou korunoval poslednú počestnosť. Nad hrobom honťanský
         senior Viliam Händl povedal v maďarčine nepodarenú aspoň nie kresťanskú, a nie na mieste
         odobierku. Konečne békešský senior Adam Áchim dal mu v slovenčine posledné požehnanie.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2504546" name="ftn.id2504546">
        3
       </a>
       ]
      </sup>
      Rod Szeberínyovcov pochádza z Poľska. Počiatkom minulého storočia, následkom
               prenasledovania pre vieru, vysťahovali a osadili sa vo Veľkej Vsi v oravskej stolici.
               Pôvodné ich meno bolo Seberín. Blahej pamäti superintendent dr. Ján Seberínyi ako
               žiak pridal
      <span class="emphasis">
       <em>
        I
       </em>
      </span>
      a podpisoval sa Seberíni. Slovenské
      <span class="emphasis">
       <em>
        S
       </em>
      </span>
      vyslovovali Nemci sťa
      <span class="emphasis">
       <em>
        z
       </em>
      </span>
      a Maďari ako
      <span class="emphasis">
       <em>
        š
       </em>
      </span>
      : to pohlo ho k tomu, že ku
      <span class="emphasis">
       <em>
        S
       </em>
      </span>
      priložil
               malé
      <span class="emphasis">
       <em>
        z
       </em>
      </span>
      . Pozdejšie písal na konci nie
      <span class="emphasis">
       <em>
        i
       </em>
      </span>
      ale
      <span class="emphasis">
       <em>
        y
       </em>
      </span>
      a konečne za
      <span class="emphasis">
       <em>
        y
       </em>
      </span>
      aj
      <span class="emphasis">
       <em>
        i
       </em>
      </span>
      . Tretiu samohlásku
      <span class="emphasis">
       <em>
        i
       </em>
      </span>
      zmenil na
      <span class="emphasis">
       <em>
        é
       </em>
      </span>
      Ludvik Szeberényi, slovensko-maďarský farár požoňský a od
               toho času takmer celé pokolenie užíva podobný podpis.
     </p>
    </div>
    <div class="footnote">
     <p>
      <sup>
       [
       <a class="para" href="#id2504685" name="ftn.id2504685">
        4
       </a>
       ]
      </sup>
      <span class="emphasis">
       <em>
        Natus superintendens
       </em>
      </span>
      (lat.) — zrodený superintendent
     </p>
    </div>
    <div class="footnote">
     <p>
      <sup>
       [
       <a class="para" href="#id2505449" name="ftn.id2505449">
        5
       </a>
       ]
      </sup>
      <span class="emphasis">
       <em>
        mindem alapot nélkülöz, a azontúl más közeghez kell
                     fordúlnom
       </em>
      </span>
      (maď.) — nemá to žiaden základ, takže sa musím obrátiť na
                  inú inštanciu
     </p>
    </div>
    <div class="footnote">
     <p>
      <sup>
       [
       <a class="para" href="#id2505470" name="ftn.id2505470">
        6
       </a>
       ]
      </sup>
      <span class="emphasis">
       <em>
        de minők az én embereim! hisz tudyuk, hogy nagyságodnak mihy nehéz
                     helyzete van
       </em>
      </span>
      (maď.) — pozri, akí sú moji ľudia! Predsa však vieme,
                  že aké ťažkosti má vaša výsosť!
     </p>
    </div>
    <div class="footnote">
     <p>
      <sup>
       [
       <a class="para" href="#id2505496" name="ftn.id2505496">
        7
       </a>
       ]
      </sup>
      <span class="emphasis">
       <em>
        Barátom volt, ale nem sajnálnám falakasztatmi, mertpanszláv
                     lett
       </em>
      </span>
      (maď.) — Bol mi priateľom, ale nešanoval by som ho obesiť, lebo
                  sa stal panslávom
     </p>
    </div>
    <div class="footnote">
     <p>
      <sup>
       [
       <a class="para" href="#id2505552" name="ftn.id2505552">
        8
       </a>
       ]
      </sup>
      <span class="emphasis">
       <em>
        Hazádnok rendülethenul a Isten áld meg a magyart
       </em>
      </span>
      (maď.) —
                  Buď vlasti svojej mimoriadne obetavý a Pánboh požehnaj Maďarov
     </p>
    </div>
    <div class="footnote">
     <p>
      <sup>
       [
       <a class="para" href="#id2505597" name="ftn.id2505597">
        9
       </a>
       ]
      </sup>
      <span class="emphasis">
       <em>
        a ki ellensúlyozni hivatott a panszláv superintendenst
       </em>
      </span>
      (maď.) — ako je predurčený zariadiť úrad je panslávským superintendentom
     </p>
    </div>
    <div class="footnote">
     <p>
      <sup>
       [
       <a class="para" href="#id2505703" name="ftn.id2505703">
        10
       </a>
       ]
      </sup>
      <span class="emphasis">
       <em>
        per diversitatem linguarum fidei unitas
       </em>
      </span>
      (lat.) —
                  rozličnosťou rečí jednotní vierou
     </p>
    </div>
    <div class="footnote">
     <p>
      <sup>
       [
       <a class="para" href="#id2505725" name="ftn.id2505725">
        11
       </a>
       ]
      </sup>
      <span class="emphasis">
       <em>
        suaviter in modo, graviter in re
       </em>
      </span>
      (lat.) — navonok vľúdne,
                  v podstate silou
     </p>
    </div>
   </div>
  </div>
 </body>
</html>
