<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e120">
       </a>
       I
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Každému sa tak zdalo, že kaštieľ Filipa Oravského s odporom sa zatvoril pred prievratom.
         V každom dome malého mesta, ktoré sa rozprestieralo na pol hodiny cesty od kaštieľa, na
         celom okolí, kde len vedeli o rodine Oravského, všetci tak mysleli.
   </p>
   <p>
    Na kaštieli ani pri najprísnejšom rozkaze sa nezjavila slovenská zástava. Mestská
         urodzená spoločnosť darmo čakala, že i toho roku sa otvoria hosťovské izby kaštieľa veselým
         zábavám. Celá rodina sa utiahla. Len na nevyhnutné povinné návštevy sa obmedzili. A tieto
         znaky každý pokladal za maďarský vlastenecký žiaľ a smútok a čiastočný odpor proti novému
         krajinskému stavu.
   </p>
   <p>
    A preto, že v kaštieli zanikly veselé zábavy, zbledly a tichšie plynuly i všedné dni.
         Pokornejšie a tichšie premávali sa v ňom obyvatelia. Ako historickú udalosť vzali v známosť
         štátny prievrat, ale neprehovorili ani zaň, ani proti nemu. Ako by sa boli bojazlive
         vyhýbali národnostnej otázke. Ako by sa boli obávali toho, že dejinná krajinská premena
         nevzbudila v nich všetkých rovnaké city. A úprimné priznanie zakalilo by medzi nimi súlad a
         zatriaslo by základmi starého kaštieľa.
   </p>
   <p>
    Tak sa míňaly dni v kaštieli až do konca júna.
   </p>
   <p>
    *
   </p>
   <p>
    Bol horúci júlový deň.
   </p>
   <p>
    Obloky pracovne starého Oravského boly otvorené do korán. Cez ne jasne sa belaselo nebo.
         Jasné slnečné lúče vnikaly do stredu izby.
   </p>
   <p>
    Filip Oravský pohodlne sedel v kresle. Len čo sa vrátil domov s poľa, kde dozeral na
         žencov. Na úpeku sa rozhorúčil a teraz mu bolo príjemne v chládku izby.
   </p>
   <p>
    Razom sa strhol. Oči sa mu naširoko otvorily a skoro naľakane uprely na hradskú.
   </p>
   <p>
    Po hradskej prešiel koňmo jeho syn v spoločnosti československého dôstojníka, srdečne a
         priateľsky sa s ním shovárajúc.
   </p>
   <p>
    Tento zjav skoro strašne pôsobil na otca. Od prievratu v trápnej neurčitosti svíjala sa
         mu duša. Nemohol, ale ani nechcel sa rozhodnúť. Právo na rozhodnutie dal synovi. A jednako,
         keď chovanie synovo prezradilo, ako sa rozhodol, skoro sa zľakol. Nie preto, ako by bol
         proti jeho vôli. Ba v hĺbke duše si to tak žiadal. Ale štátna a národná premena takú veľkú
         obeť vyžadovala od neho, že prosté poddanie sa synovo nemohlo by ho uspokojiť. Cítil, že
         len tak by sa rozplynuly všetky jeho pochybnosti a navrátila sa mu duševná rovnováha, keby
         požiadavky nových časov nenaštrbily jeho starých výsad.
   </p>
   <p>
    Jazdci už zmizli, a on ešte vždy strnule hľadel na miesto, kde ich zbadal. V očiach
         usadil sa mu smútok. Ale pomaly utíšila sa mu duša v rozpomienkach, ktoré vyvolávajú
         rozhodné chvíle.
   </p>
   <p>
    Bol potomkom starej zemianskej rodiny. Ale urodzenosť rodiny bola čiastočne zabudnutá.
         Ešte jeho praotec rozmrhal majetok. Filip sa už narodil iba ako syn stoličného úradníka. A
         jednako ostalo v ňom čosi zemianskeho, čo potomci ešte i vtedy pocítia, keď sa už dávno
         rozplynul starý majetok: láska a pridržiavanie sa rodnej zeme a kaštieľa. Dedia to v krvi s
         povedomím zemianskeho pôvodu. A kamkoľvek ich zanesie osud, najlepšie sa cítia na svojej
         vlastnej pôde.
   </p>
   <p>
    Tá zdedená vlastnosť prinútila i jeho po skončení štúdií nezaujať úrad. Mohol to urobiť,
         lebo si vzal za ženu bohatú devu meštianskeho pôvodu. A že starootcovský majetok nemohli
         zpät odkúpiť, vysťahovali sa z chudobnej Oravy na juho-východ Slovenska, aby úrodné pláne
         zmnohonásobily ich majetok a zaistily potomkom imanie, zemianstvo a moc.
   </p>
   <p>
    Mali kaštieľ i majetok. Ale okolité bohatšie a poprednejšie zemianstvo neprijalo ich do
         svojich kruhov. Žena jeho je len meštianskeho pôvodu. On len vtiahol do zemianskeho
         kaštieľa, ale sa nenarodil tam. Veľmi ošúchaný a hrdzavý bol jeho starootcovský erb. I
         museli sa uspokojiť spoločnosťou zemänov, ktorí už prišli o kaštiele a na úradníckej dráhe
         hľadali svoje živobytie, a spoločnosťou úradníctva meštianskeho pôvodu.
   </p>
   <p>
    Medzi tými mali prednosť. Slováci pyšne sa odvolávali na ich oravský pôvod. Maďari im to
         odpustili, lebo sa slušne chovali oproti nim. Ale jednako nemohli sa zdržať, aby im
         príležitostne nedali pocítiť, že sú len bohatí prisťahovalci, z ctibažnosti votrevší sa
         medzi nich, a v závisti vyvyšovali sa svojou prednosťou.
   </p>
   <p>
    Bohužiaľ, zemäni majú i vlastnosť, že pridržiavajú sa národa, ktorý im dáva zemianstvo a
         uznáva ich výsady. Preto i Oravský prijal maďarského ducha do svojho domu, i svoje deti v
         ňom vychovával. Do krvi ho teda urážali, keď mu dávali cítiť, že je len odrodilec. On to
         ticho trpel a posilňoval a potešoval sa tým, že jeho vnukov už nebudú tak urážať. Do tých
         čias zabudnú na ich oravský pôvod a ich starootcovský erb skvele sa bude ligotať. Jeho vnuk
         bude sa môcť oženiť s dcérou najpoprednejšej zemianskej rodiny v okolí, a tak príde do
         poriadku všetko.
   </p>
   <p>
    Toto ho viedlo celým jeho životom. Ani na chvíľočku sa nesklátil, pokiaľ sa nezjavily
         prvé československé pluky. Keď videl viať slovenské zástavy a v podobe československého
         vojska, povznesený na stupeň svobodných národov, vtiahol slovenský národ do ich mesta,
         spadla s neho maska maďarského zemäna a víťazoslávnym jasotom naplnilo sa srdce do krvi
         urazeného a poníženého oravského Slováka.
   </p>
   <p>
    Táto chvíľa mu dala plné zadosťučinenie. A pripravoval sa na príležitosť, keď sa bude
         môcť postaviť proti svojim znevažovateľom.
   </p>
   <p>
    Ale len sa pripravoval na to…
   </p>
   <p>
    Zmena neuspokojila sa s tým, aby bola len prosto zmenila maďarské pomenovanie za
         slovenské. I obete vyžadovala. Nový štát utvorili ako demokratickú republiku a neprevzali,
         neuznali v ňom zemianstva. A on, keď vzplanul v ňom prvý zápal národný, nepríjemne sa cítil
         bez zemianskeho nimbusu. Žiadal si ho zpät. A starý zemän dal sa do ťažkého boja so
         znovuzrodeným Slovákom.
   </p>
   <p>
    K tomu sa pripojila ešte okolnosť, ktorá ho prinútila mlčať. Veľkú zodpovednosť cítil
         oproti svojmu synovi. Cítil, že nesmie násilím útočiť na jeho srdce. Nesmie mu dať
         príležitosti, aby mu vyhodil na oči, že vychoval z neho Maďara, zemäna, a teraz požaduje,
         aby bez akéhokoľvek priechodu stal sa Slovákom, mešťanom. Cítil, že rozhodovať nad ich
         národnostnou a spoločenskou budúcnosťou len syn má právo. Lebo budúcnosť bude jeho…
   </p>
   <p>
    Od toho času čakal utrápený, aké stanovisko vyvolá u syna štátny, národný a spoločenský
         prievrat. Či bude sa vedieť zariadiť v nových pomeroch tak, aby sa navrátily pokoj a
         blaženosť do starého zemianskeho kaštieľa?
   </p>
   <p>
    Vrele si žiadal, aby sa tak stalo, ale nedúfal v túto možnosť…
   </p>
   <p>
    Bolo počuť konský dupot. Ervin Oravský sa vrátil domov.
   </p>
   <p>
    Starý Oravský sa spamätal. Hlboko si vzdychol. Rukou si prešiel po čele. A razom sa ho
         zmocnila spokojnosť pred blížiacimi sa neodvratnými udalosťami osudu.
   </p>
   <p>
    Chvíľu čakal, kým sa syn preoblečie. Potom vstal a išiel ho vyhľadať. Idúcky počul, že
         sa shovára s matkou v rodinnej izbe. Vošiel.
   </p>
   <p>
    Hovoriaci, keď ho zazreli, umĺkli, ako by ich bol pristihol v zakázanom rozhovore.
         Oravská sedela na diváni. Rýchle zdvihla noviny, ktoré za rozhovoru spustila na lono, a
         začala čítať. Ervin stál pri obloku a mlčky díval sa do parku.
   </p>
   <p>
    Oravský si sadol a čakal.
   </p>
   <p>
    Razom Ervin prstmi nervózne začal klopať na okennú dosku a ticho si spieval slovenskú
         pieseň, ktorú počul po prvý raz v meste od československého vojska.
   </p>
   <p>
    Starému Oravskému blyslo v očiach. Ale zachoval svoju pokojnosť.
   </p>
   <p>
    Oravská, keď začula pieseň, zodvihla hlavu a tu na manžela, tu na syna hľadela. Noviny
         spustila na lono a rozpačite začala ich húžvať.
   </p>
   <p>
    Razom Ervin prestal spievať. Chvíľku bola trápna tichosť. Potom Ervin sa obrátil a
         rozhodne prikročil k otcovi.
   </p>
   <p>
    — Otec môj!
   </p>
   <p>
    Ako udusená prosba vybúšilo z neho toto zvolanie.
   </p>
   <p>
    V tvári otcovej zrkadlilo sa zvláštne dojatie.
   </p>
   <p>
    — Čo si žiadaš, syn môj?
   </p>
   <p>
    Ervin skľúčene váhal.
   </p>
   <p>
    — Len toho sa bojím, že ťa azda veľmi zarmúti, ba rozbúri moja žiadosť.
   </p>
   <p>
    Po tvári Oravského preletel zvláštny úsmev.
   </p>
   <p>
    — Len povedz smelo.
   </p>
   <p>
    Oravská, posmeľujúc ho, usmievala sa na Ervina. Ervin napokon sa odvážil:
   </p>
   <p>
    — Pohraničné vojská dostaly nového veliteľa, ktorý so strany matkinej je našou rodinou,
         okrem toho mojím starým priateľom. Dovoľ mi, aby som ho pozval k nám ako hosťa, pokiaľ bude
         tu.
   </p>
   <p>
    Oravského oči zablysly. Ale potlačil svoje rozčulenie a pátravo obrátil sa k svojej
         manželke.
   </p>
   <p>
    — Nebolo by ti to nevhodné?
   </p>
   <p>
    Oravská dôrazne odpovedala:
   </p>
   <p>
    — Ale ani najmenej nie.
   </p>
   <p>
    — Ba azda i ty si to žiadaš?
   </p>
   <p>
    — Z celého srdca.
   </p>
   <p>
    Oravský i po tejto odpovedi opatrne okolkoval ďalej:
   </p>
   <p>
    — Kto je on? Čo je on? Ako sa volá? Odkiaľ je? Ako dlho ho poznáš?
   </p>
   <p>
    — Je plukovníkom v československej armáde, — odpovedal Ervin. — Volá sa Dušan Skalník.
         Pochádza z Oravy, ako i my. Pred rokmi, ako nebezpečný pansláv, musel ujsť do Ameriky. Cez
         svetovú vojnu ako americký legionár bojoval na francúzskom bojišti. A je tomu rok, čo ho
         poznám…
   </p>
   <p>
    Starý pán zarazený pozrel na syna.
   </p>
   <p>
    — Veď pred rokom bola ešte svetová vojna a vy ako nepriatelia stáli ste proti sebe. Kde
         si sa teda soznámil s ním? Aké spojenie si mal s ním? Povedz!
   </p>
   <p>
    Ervin pristúpil k otcovi. Jeho vysoká, štíhla postava hrdo sa narovnala. Hlas jeho znel
         smelo.
   </p>
   <p>
    — Vtedy som sa soznámil s Dušanom, keď som sa dostal ranený do francúzskeho zajatia.
         Dali ma práve do tej poľnej nemocnice, kde on ležal, tiež ranený. Naše postele stály vedľa
         seba. Na nemocenskej posteli nepokladali sme sa za nepriateľov. Pustili sme sa do rozhovoru
         po francúzsky. A ako som sa raz v reči náhodou maďarsky vyjadril, zaujímal sa o môj pôvod,
         a tu vyšlo na javo, že sme rodina. Tu som vyslovil svoje podivenie nad tým, že ho vidím v
         nepriateľskom tábore. A on mi rozprával, ako sa dostal ta. Priznal sa, že po skončení
         svojich štúdií musel ujsť do Ameriky. A počas odboja spoločne pracoval s tými, ktorí sa
         snažili osvobodiť slovenskú vlasť a slovenský národ… Keby si bol videl, aká nekonečná láska
         žiarila mu z očú, keď rozprával o úbohej svojej vlasti: o slovenskej zemi, ktorú pod cudzím
         pomenovaním zneužíva iný národ. A o úbohom národe, ktorý nemá svojho pravého mena, ktorého
         hriech je láska k národu, ktorý zneuctievajú, ktorému sa vysmievajú, urážajú ho pre jeho
         národnosť, a ktorý nemôže dôstojne odraziť urážky, lebo v jeho srdci národné povedomie
         zahrdúsili sebaponížením. Z tohoto znevažujúceho postavenia chceli povýšiť národ slovenský
         na stupeň svobodných národov. Preto pracovali v čase mieru na poli politickom a teraz
         bojujú na vojne…
   </p>
   <p>
    Na chvíľu zamĺkol. Potom, vďačne pozerajúc na matku, pokračoval:
   </p>
   <p>
    — Na srdce si mi kládla, mama moja: „Keď si už maďarským zemänom, buď ním, ale zato z
         lásky k maďarským rovinám nezabudni na oravské vrchy a pre maďarský zemiansky erb nezavrhni
         svoju slovenskú národnosť.“ A ja nezabudol som na tvoje napomenutie. V srdci som ho cítil,
         keď som počúval Dušanove horlivé slová na posteli nemocnice. A počúval som ho s nadšením.
         On spozoroval nadšenie v mojich očiach. Jeho poučovaním toto nadšenie vyrástlo v hrdé,
         mocné národné povedomie… Potom sme sa rozišli. On prv odišiel z nemocnice. Po čase Francúzi
         rýchle ustúpili. Nestihli so sebou odviezť nemocnicu, ktorá padla do rúk nemeckých. Keď som
         sa vyliečil, poslali ma oddýchnuť si domov. A po uplynutí dovolenej všetkou mojou snahou
         bolo, aby som nebol nútený bojovať proti nepriateľovi, ktorý bojuje za osvobodenie
         slovenského národa, a aby som mu neškodil… Toto je všetko, nič viac. Odsúdiš ma preto?
   </p>
   <p>
    Otec vstal. Prikročil k synovi. Ruky mu položil na plecia a hlboko mu pozrel do očú.
   </p>
   <p>
    — Neodsúdim ťa, syn môj! Lebo si vykonával len rozkaz srdca.
   </p>
   <p>
    Za chvíľku dojímave sa dívali jeden na druhého. Potom Ervin s nekonečnou radosťou
         vybúšil:
   </p>
   <p>
    — Porozumel si ma? A dovolíš, aby som pozval toho, ktorému môžem ďakovať za národné
         prebudenie?
   </p>
   <p>
    — S radosťou.
   </p>
   <p>
    — A vieš, aké to bude mať následky, keď on bude bývať u nás?
   </p>
   <p>
    — Viem.
   </p>
   <p>
    — Vzbudíme pohoršenie a odpor u Maďarov a Slovákov maďarsky cítiacich.
   </p>
   <p>
    — Viem.
   </p>
   <p>
    — Ba i strániť sa nás budú.
   </p>
   <p>
    — Nestarám sa o to. Časom, keď budú nútení uveriť, že dejiny sa nehrajú, vtedy si to
         lepšie rozmyslia.
   </p>
   <p>
    — Otec môj, teda otvoríš dom spolu s našim príbuzným i národnému a štátnemu prievratu,
         ktorý so sebou doniesol?!
   </p>
   <p>
    Oravský si sadol. Tvár sa zachmúrila. Horko-ťažko odvetil:
   </p>
   <p>
    — S víťaznou radosťou by som vítal v svojom kaštieli štátny a národný prievrat, keby
         uznali naše zemianstvo v ňom.
   </p>
   <p>
    — Štát náš je demokratická republika, — poznamenal trochu ľútostive Ervin.
   </p>
   <p>
    — Preto by mohli prevziať i zemianstvo, — namietol podráždene Oravský. — Ono bolo vždy
         ozdobou, podporou každého štátu a národa.
   </p>
   <p>
    — Obávam sa, že v našom to nebude.
   </p>
   <p>
    — Ale koľko zemänov slovenského pôvodu ztrácajú týmto! Keby sa i všetci hneď nepoddali,
         potomci by už tým menej odporovali a napokon by úplne splynuli s národom, ktorý prijal ich
         zemianstvo.
   </p>
   <p>
    — Ale dúfam, že teba neztratia, otec môj.
   </p>
   <p>
    Oravský ťažko dýchal.
   </p>
   <p>
    — Návrat národného zemianstva pôsobil by príťažlivou silou na panskú spoločnosť
         občianskeho pôvodu.
   </p>
   <p>
    — V tom máš pravdu. Žiaľ, že naši osvoboditelia a tvorcovia štátu neboli takí
         prezieraví.
   </p>
   <p>
    — Tak bolo treba zariadiť veci, aby si každý mohol podržať svoje milé miesto i po
         štátnom a národnom prievrate. Aké prekrásne by to bolo, keby som ako slovenský zemän ďalej
         mohol v tom pokračovať, čo som ako maďarský zemän začal.
   </p>
   <p>
    — Toho sa musíš zriecť, — odpovedal so súcitom Ervin. — Len tak môžeme ostať úradne
         zemänmi, keď predáme majetok a presťahujeme sa do Maďarska. Rumuni už obsadili Maďarsko a
         bijú už boľševikov. Zemianstvo sa znova vráti k svojej dôstojnosti. Prejdeme teda ta?
   </p>
   <p>
    Otec bojoval v svojej duši ťažký boj. Potom pomaly odpovedal:
   </p>
   <p>
    — Ostaneme len tu. Veď už akosi bude…
   </p>
   <p>
    — Tu ostaneme, — potvrdil horlive Ervin. — Pre osobné výsady nesmieme útočiť proti
         štátu, v ktorom sme si získali národnú svobodu, a nebudeme sa zbytočne rozčuľovať. Pomaly
         spriatelíme sa s novým postavením a budeme sa snažiť vžiť sa doňho. Zemianstvo povýšilo nás
         k výsadnému politickému a spoločenskému postaveniu. Keď nám vezmú erb, tým ešte neupadneme.
         Udrží nás na tejto výške náš pôvod, naše vychovanie a z toho vyplývajúci náš život.
         Spoločenské výsadné postavenie ostane. To sa nemôže zákonmi zničiť. Na okolí každý vie, že
         pochádzame zo zemianskej rodiny a že máme zemiansky erb, a pokiaľ máme majetok, to
         povedomie bude prechádzať s pokolenia na pokolenie. V tom duchu a povedomí budeme
         vychovávať našich potomkov. Zo zkúsenosti už vieš, že ani štát, ktorý uznáva šľachtictvo,
         bez majetku ho sotva honoruje. A my budeme mať majetok a budeme pestovať šľachtického ducha
         a rozširovať jeho vynikajúce vlastnosti a zvláštnosti. A takými ostaneme v očiach našich
         známych a priateľov, i pred našimi zamestnancami i vtedy, keby úradne neuznali nášho
         zemianstva. Nový zákon nezničí spoločenského výsadného postavenia, len ho zmení. Nebude to
         iba obmedzená vlastnosť zemänov. K nám pripoja sa i iní občania šľachetných vlastností a
         schopností, a my im v záujme vlasti a národa priateľsky podáme ruku a spoločne budeme
         pracovať pre vlasť a národ… Toto stanovisko vynútil zo mňa zákon, ktorý zrušil zemianstvo,
         hoci sa ma trápne dotkol v prvej chvíli…
   </p>
   <p>
    Otec chvíľu mlčal zamyslený. Potom s podozrením obrátil sa k synovi:
   </p>
   <p>
    — Máš azda nejaké tajné príčiny, že si sa tak ľahko mohol vžiť do nových pomerov?
   </p>
   <p>
    — Nemám nijakých tajných príčin…
   </p>
   <p>
    — Rodičia so starostlivým srdcom očakávajú vývin osudu svojich detí v nových pomeroch…
   </p>
   <p>
    — Nemáte sa čoho obávať.
   </p>
   <p>
    Ale otec sa len ďalej súžil.
   </p>
   <p>
    — Keď vidím, ako ľahko si sa vžil do zmenených pomerov, obávam sa, že si sa azda
         zamiloval do peknej dcéry nášho strojníka, alebo do iného dievčaťa podobného postavenia…
   </p>
   <p>
    Chvíľu skúmave pozeral na Ervina. Potom pokračoval:
   </p>
   <p>
    — K nášmu starobylému menu mohol som kúpiť starobylý kaštieľ, ale nemohol som kúpiť
         zdedenú poprednosť tých, ktorí sa v starobylom kaštieli narodili a ktorých ani jediný
         potomok nevysťahoval sa z neho. Cítil som, že u nás nejde všetko tak, ako u nich. Ale dúfal
         som, že u mojich potomkov bude to už tak. Preto, keby si sa oženil pod svoju hodnosť, veľmi
         by ma to zarmútilo…
   </p>
   <p>
    Ervin sa usmial.
   </p>
   <p>
    — Azda sa mi len podarí oženiť sa podľa tvojej vôle. Solidárnosť medzi starými zemänmi
         nedá sa odstrániť nijakými zákonmi. Ale predbežne ani nemyslím na to. Mám len jeden cieľ:
         aby som podržal poprednosť nášho domu i v nových pomeroch a aby som nezväčšoval údery,
         ktoré ti spôsobila štátna premena…
   </p>
   <p>
    Starý Oravský pohladil si rukou čelo a trochu upokojený riekol:
   </p>
   <p>
    — Keď si ty spokojný, nech bude tak. Ty budeš mojím zákonitým dedičom, ty máš právo
         určiť si budúcnosť. Lebo budúcnosť je tvoja.
   </p>
   <p>
    — Ďakujem ti.
   </p>
   <p>
    O chvíľu Ervin potešujúco doložil:
   </p>
   <p>
    — Je možné, že tvorcovia nového zákona prídu na svoj omyl a napravia ho…
   </p>
   <p>
    — Dúfajme najlepšie, — povedal otec.
   </p>
   <p>
    Oči mu zamierily von oblokom do diaľky, ako by vyhľadávaly tú lepšiu budúcnosť. Potom
         zadivene obrátil sa k žene.
   </p>
   <p>
    — A ty nemáš nijakého ľútostivého slova? Tak ľahko sa uspokojuješ s premenou?
   </p>
   <p>
    Oravská s dobrotivým odpustením odpovedala:
   </p>
   <p>
    — Ja s Ervinom sme sa už dávno spriatelili s novým štátnym poriadkom. A môžeme sa už
         úplne zariadiť podľa nových pomerov. Len preto sme to zatajovali pred tebou, len preto sme
         zaujali záporné stanovisko, aby sme ťa predčasne nezarmútili. Ale naveky sa nemôžeme
         strániť a nemôžeme sa nečinne dívať na beh nového života. Vzmuž sa teda! Syn tvoj sa ukázal
         byť silným, šľachetným oproti požiadavkám novej doby. Buď teda hodným otcom! Hľaď smelo na
         nové pomery, spriateľ sa s nimi, a vtedy sa i ty budeš dobre cítiť v nich… Ja som len dcéra
         statkára meštianskeho pôvodu, ale preto som šťastne prežila svoj detský a dievčenský vek. A
         šťastnou by som sa cítila i vtedy, keby si ma, miesto do kaštieľa, bol uviedol do
         občianskeho domu. A že si ma uviedol do zemianskeho kaštieľa, šťastná som ťa nasledovala i
         ta. I snažila som sa všemožne tebe sa prispôsobiť, aby som ťa urobila blaženým. Ale zato
         nikdy som nezabudla na oravské štíty a na žijúcich tam Slovákov, a potajomne snažila som sa
         vštepiť tú lásku i do sŕdc našich detí…
   </p>
   <p>
    — A, ako vidím, u syna sa ti to úplne podarilo, — poznamenával usmievave Oravský.
   </p>
   <p>
    — U syna áno, — jej tvár sa zarmútila a hlas sa jej zachvel, — ale u dievčat nie…
   </p>
   <p>
    I otcova tvár sa zachmúrila. Ale riekol:
   </p>
   <p>
    — Bude to lepšie pre ne. Život ich neskončí sa na slovenskej zemi. Pretiahne sa za
         hranicu. Nechajme ich na pokoji. Nerušme ich duševnú rovnováhu… Ale ako prijmú plukovníka?
         Nebude azda trápna pre ne jeho prítomnosť? Na to sme ani nepomysleli. Choď, Ervin,
         porozprávaj sa s nimi o tejto veci…
   </p>
   <p>
    — Hneď ich vyhľadám. Dúfam, že sa budú môcť povýšiť nad priemerné maďarské chápanie a že
         nebudú robiť prekážok, — riekol Ervin a odišiel hľadať sestry.
   </p>
   <p>
    *
   </p>
   <p>
    Obe dcéry Filipa Oravského vychovávané boly v prísnom maďarskom duchu.
   </p>
   <p>
    Do osemnásteho roku, podľa starého šľachtického zvyku, boly vychovávané v jednom z
         najlepších kláštorov budapeštianskych, Saint-Cour. Pobožné mníšky, verné svojmu povolaniu,
         zachovávajúc zákony svetské i cirkevné, vychovávaly im sverené chovanky vo vernom
         vlastenectve, natoľko, že vlastenectvo vytvorilo sa v ich duši ako najsvätejšia povinnosť a
         svojím vlivom prenikalo aj ich náboženstvo. V škole vštepili im do sŕdc i blud, že
         priznávať sa k poddanej slovenskej národnosti, milovať ju a zvelebovať je hanba a zrada,
         kým priznávať sa k panujúcemu maďarskému národu, ho velebiť a milovať je svätou
         povinnosťou.
   </p>
   <p>
    A v rodičovskom dome nik sa neohradzoval proti tomuto omylu. Matka síce robila niekedy
         námietky, ale nemohla odstrániť mýlne národné credo. A takto sa mohly vyvinovať celou dušou
         a srdcom v pravé maďarské ženy. Takto vychované dostaly sa do života.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e369">
       </a>
       II
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Mladšia dcéra Filipa Oravského, trochu sa poprechodiac v parku, ponáhľala sa do svojej
         izby.
   </p>
   <p>
    Jej izba bola na poschodí. Okná boly do parku. Steny zavešané umeleckými obrazmi.
         Náradie bolo z ebenového dreva. Operadlá a fotele umeleckými gobelínmi potiahnuté. Na
         čiernych mramorových stĺpoch stály umelecké sošky. Blízko okna bol postavený maliarsky
         stojan.
   </p>
   <p>
    Margita zastala pred začatou letnou krajinkou. Ruka jej siahla po štetci. Ale znechutená
         položila ho zpät.
   </p>
   <p>
    Potom prešla k písaciemu stolíku. Na ňom ležala otvorená knižka. Margita ju vzala,
         obrátila v nej niekoľko stránok. Ale i knižku položila zpät.
   </p>
   <p>
    Pristúpila k obloku a so smutným pohľadom hľadela v stranu, kde sa rozprestieralo
         Maďarsko.
   </p>
   <p>
    O chvíľku tichý hlas ju vyrušil z hútania:
   </p>
   <p>
    — Azda ťa vyrušujem?
   </p>
   <p>
    Margita, spamätajúc sa, obrátila sa smerom hlasu.
   </p>
   <p>
    Ervin vkročil nepozorovane do izby.
   </p>
   <p>
    — Ó, ani najmenej nie, — odpovedala hlasom zo sna preberajúcich sa.
   </p>
   <p>
    Ervin prikročil bližšie.
   </p>
   <p>
    — Zdala si sa byť veľmi zamyslenou.
   </p>
   <p>
    Margita vystúpila z výklenku obloka.
   </p>
   <p>
    — Áno… trochu…
   </p>
   <p>
    Sadla si do foteľa a usmievavo opakovala:
   </p>
   <p>
    — Ani trochu ma nevyrušuješ. Len si sadni.
   </p>
   <p>
    Ervin si sadol. Vzal do ruky na stole ležiacu knižku a, prehŕňajúc sa v nej, začal:
   </p>
   <p>
    — V chúlostivej veci som prišiel k tebe. Ako maďarsky cítiacu zaiste sa ťa trápne dotkne
         vec. Ale dúfam, že k vôli mne potlačíš svoju antipatiu a nebudeš sa hnevať. Nový
         československý plukovník je naším príbuzným a mojím dobrým priateľom, s ktorým sme sa ešte
         za svetovej vojny spriatelili. Rád by som ho pozvať k nám za hosťa, kým bude tu. Rodičia
         súhlasia. Len by som rád vedieť, čo poviete vy na to…
   </p>
   <p>
    Margita bez podozrenia pozrela na brata.
   </p>
   <p>
    — Musí byť oduševnený vojak, keď sa nerozlúčil so svojím plukom ani po štátnej premene,
         — poznamenala. — Je starý?
   </p>
   <p>
    — Nie. Najviac tridsaťpäťročný.
   </p>
   <p>
    — A je už plukovníkom! Musel si získať veľké zásluhy vo vojne, keď tak rýchlo
         postupoval.
   </p>
   <p>
    — Veľké zásluhy má, ale nie také, na aké ty myslíš. Veľké zásluhy získal si vo vojne a v
         politike pri utvorení sa republiky…
   </p>
   <p>
    Margita roztvorila oči naširoko.
   </p>
   <p>
    — Teda musel bojovať a pracovať v nepriateľskom tábore. Kedy a ako si sa s ním
         spriatelil natoľko?
   </p>
   <p>
    Ervin, vidiac u sestry krotký, povoľný spôsob, zodvihol hlavu a odhodlane sa priznal:
   </p>
   <p>
    — Ako nepriateľskí dôstojníci soznámili sme sa vo francúzskej poľnej nemocnici.
   </p>
   <p>
    Margite zablyslo v očiach. Zo slov bratových porozumela i tomu, čo on zamlčal, a akoby
         žartom mu vytýkala:
   </p>
   <p>
    — Ty si v tajnosti takéto priateľstvo nadviazal?! A teraz ho chceš uviesť k nám, aby si
         i nás spriatelil s ním?!
   </p>
   <p>
    — Len o to ťa prosím, aby si zachovala oproti nemu spôsoby popredného domu.
   </p>
   <p>
    Margita, významne prízvukujúc slová, odpovedala:
   </p>
   <p>
    — Obzriem si tvojho plukovníka, a keď bude toho hoden, budem sa oproti nemu chovať tak,
         ako ty…
   </p>
   <p>
    Teraz bolo vidieť na Ervínovi prekvapenie. Nechápave díval sa na sestru.
   </p>
   <p>
    — Ako, i ty?!
   </p>
   <p>
    Margita usmievave pozorovala účinok svojich slov. Napokon povedala:
   </p>
   <p>
    — Myslel si, že dejinné národné vzkriesenie zachvátilo len mužské srdcia, a ženské nie?
         Veru schytilo i dievčenské srdcia…
   </p>
   <p>
    Ervin složil knihu. Radosť a úzkosť sa mu zamieňaly na tvári.
   </p>
   <p>
    — Keby si bola voľná, s radosťou by som prijal tvoje slová. Ale ty si už svoj osud
         položila do rúk iného muža, ktorý sa pridružil k Maďarom a presťahoval sa do Maďarska. Ty
         si mu sľúbila, že ho budeš nasledovať. A teraz svojou národnou zmenou vsunula si
         rozhraňujúcu národnú demarkačnú čiaru medzi seba a neho…
   </p>
   <p>
    Margita zamračene schválila:
   </p>
   <p>
    — Tak je. A nikdy viac nebudeme môcť odstrániť tú národnú demarkačnú čiaru. Preto ani
         krajinskú demarkačnú čiaru nebudem môcť prestúpiť, aby som nasledovala Richarda. Lebo
         Maďarsko by prijalo zpät len maďarsky cítiacu Slovenku.
   </p>
   <p>
    Ervin starostlive pozeral na devu.
   </p>
   <p>
    — Slovo ťa jednako viaže k Maďarsku. Čo si počneš teda?
   </p>
   <p>
    — Tak zariadim veci, aby som nemusela dodržať slovo.
   </p>
   <p>
    Vstala. Prešla k písaciemu stolíku. Z priečinka vytiahla niekoľko popísaných hárkov a
         položila ich pred Ervina.
   </p>
   <p>
    — Poviedka môjho návratu k národu. Pre Richarda som to napísala, aby som mu to
         príležitostne mohla poslať. Už v jeseni som to začala písať. Odtedy stále opravujem a
         mením, aby som úplne odstránila neporozumenie národného rozdvojenia. A odtedy strežiem na
         príležitosť, v ktorej by moje priznanie najlepšie získalo Richarda. Aby ani včasným, ani
         neskorým príchodom neztratilo svojho požadovaného účinku. Možno, že to ani neodošlem, lebo
         sa budeme môcť ústne dohodnúť. Ale v tejto smutnej kríze dobre mi padlo s nádejou pracovať
         na týchto riadkoch. Prečítaj ich i ty. Rada by som počula i tvoju mienku. Čítaj nahlas.
         Nech počujem, ako znejú ústne, či by ich nebolo treba ešte opravovať…
   </p>
   <p>
    Ervin vzal list do rúk a hlasne čítal:
   </p>
   <p>
    Zásvit svobody ožiaril i naše okolie.
   </p>
   <p>
    Nastal dejinný krajinský prievrat. Vonkajšie, viditeľné zjavy jeho obtiahly celé mesto.
         Svobodu oznamujúc, zavialy prvé slovenské zástavy. Oproti nášmu kaštieľu prebudení Slováci
         postavili triumfálnu bránu, takto označujúc, že i on patrí k mestu. Z ďalekých krajov hrnul
         sa sem ľud, aby privítal osvobodzujúce československé vojsko. Najviac sedliakov. Z pánov
         len niektorí sa odvážili postaviť sa v odpor maďarskému chápaniu, ktoré ich označovalo ako
         zradcov…
   </p>
   <p>
    Keby ste Vy tu boli bývali, i Vy by ste boli medzi tými, ktorí podľa maďarského spôsobu
         sa chovali proti štátnemu prievratu. A i mňa by ste boli akiste prinútili, aby som sa spolu
         s Vami utiahla do izby, ležiacej oproti Maďarsku, aby sme ani nevideli príchodu slovenských
         osvoboditeľov.
   </p>
   <p>
    Boli ste už ďaleko. Vzdialili ste sa pred krajinskou zmenou ešte v príhodný čas do
         Maďarska. Pokojne ste sa prechádzali po peštianskych uliciach. Svojím odchodom razom ste sa
         zbavili povinnosti protiviť sa štátnemu prievratu.
   </p>
   <p>
    Bola som samotná. A medzi nás postavená štátna hranica ako by bola úplne oslabila účinok
         Vašej národnostnej protiváhy. Nemohla som zlomiť osudnú príťažlivú moc národnej a štátnej
         zmeny, odohrávajúcej sa na slovenskej zemi.
   </p>
   <p>
    Táto sila a veľká duševná nespokojnosť viedly ma do izby oproti slávnostnej bráne a
         nútily ma prechádzať sa hore-dolu rýchlymi krokmi. Kedy-tedy zastavila som sa pri obloku,
         aby som hodila zrakom po oduševňujúcom pripravovaní.
   </p>
   <p>
    A ako by sa boly vytratily zo života všetky iné príhody a city môjho srdca, len tie city
         sa vynorily predo mnou, ktoré som pociťovala vtedy, keď som vyšla do života vychovaná ako
         Maďarka, s dušou úplne a úprimne ľnúcou k Maďarom. Ale oni ma neuznali za seberovnú.
         Príležitostne dávali mi pocítiť, že som len odrodilkou im poddanej národnosti.
   </p>
   <p>
    Vtedy všetko, čokoľvek sa ma bolestne dotklo, i nehodné zneucťovanie, ticho som znášala.
         Verila som, že to znášať je povinnosť Bohom prikázaná. Len viera v maďarskú povýšenosť sa
         sklátila vo mne. Už som sa nemohla nútiť, aby ma i naďalej prenikala.
   </p>
   <p>
    Toto bolo prvé moje vyšinutie sa z koľají maďarského cítenia. To by azda ešte viac bolo
         zosilnelo, keby som sa nebola sišla s Vami. Váš príchod doniesol do môjho života lásku a
         akúsi zvláštnu blaženosť. Pokladali ste sa za Maďara. Preto i ja som sa snažila dostať do
         starých koľají svoje maďarské cítenie. A pomaly vžila som sa do svojho národnostného osudu.
         Vašou maďarskosťou posilnila a oduševnila sa i moja.
   </p>
   <p>
    A keď na prvé neisté zvesti o obsadení slovenskej zeme ste sa rozhodli, že si vy volíte
         ukrátenú maďarskú krajinu za svoju vlasť a dali ste sa preložiť ta, pustila som Vás, lebo
         som myslela, že je to mojou povinnosťou. Ale jednako nemohla som necítiť veľkú
         nespravedlivosť, že Maďari toľko ťažkých povinností uvaľovali na svojich inorečových
         občanov, čím zväčšovali svoju krajinu a rozmnožovali svoju moc…
   </p>
   <p>
    Vy ste to všetko neprecítili. Odchádzali ste len s tým citom, že sa stala Maďarom do
         neba volajúca krivda. A len proti tomu ste sa búrili.
   </p>
   <p>
    Ale ja ostala som doma s tým citom, že Vaším odchodom mne a môjmu národu stala sa
         krivda. A v samote so všetkých maďarských strán padlé urážky obnovily sa v mojej duši až k
         prvej, osudnej a najbôľnejšej. A krajinský prievrat nevzbudil vo mne proticit, len mocnú
         túžbu po tom, aby tieto urážky nikdy nemohly sa viac obnoviť. A musela som hľadieť na prvé
         slávnostné zjavy osvobodenia…
   </p>
   <p>
    Maďari vyniesli zvláštny zákon proti národnostiam. Pre blaho Maďarov zakázali nám, aby
         sme sa priznávali k svojeti a oddali jej celé srdcia. Ale to nám už nedovolili, aby sme sa
         pokladali za rovnocenných s Maďarmi. Národnou výchovou nás vyzdvihli z podriadeného
         národného postavenia, aby nás potom v životnom boji odvrhli zpät. A musela som vidieť, ako
         jednotlivci priznávajú sa otvorene k národu slovenskému a ako prijímajú smelo národnú
         svobodu z rúk osvoboditeľov.
   </p>
   <p>
    Neodvrátila som sa ani vtedy, keď pod velením plukovníka prišlo osvobodzujúce vojsko.
   </p>
   <p>
    Ľud oduševnený vítal vojsko. Hlavný vodca Slovákov pozdravil plukovníka. Potom vykročilo
         z radu dievčatko v bielych šatách a odovzdalo mu kyticu.
   </p>
   <p>
    Plukovník usmievavo prevzal kvety a začal hovoriť.
   </p>
   <p>
    Ticho som otvorila oblok. Chcela som počuť, čo bude rozprávať, kto nosí súčasne meno
         zradcu i osvoboditeľa.
   </p>
   <p>
    A zavznel jemný hlas plukovníkov:
   </p>
   <p>
    „Z ďalekej zeme, so zástavou svobody, v cudzine vydobytou, prišli sme osvobodiť náš
         národ a vlasť.
   </p>
   <p>
    Slávnostné naše opojenie premenilo sa v svätú modlitbu, keď na prvý končiar postavili
         sme zástavu svobody. V očiach so slzami radosti padli sme na kolená a prosili Boha, aby
         požehnal náš príchod, vlasť a národ. Ťažká práca čakala na nás. Za tisíc rokov bol náš
         národ v porobe a v jeho srdci národné povedomie zahrdúsené sebaponížením.
   </p>
   <p>
    A Pán Boh i požehnal náš príchod. Státisíce slovenských sŕdc sa prebudilo z národnej
         mŕtvoty a veselo sa pridružilo k našej zástave.
   </p>
   <p>
    Desaťtisíce povstaly, aby dokázaly, že žije ešte a chce žiť národ slovenský. Že svoj
         vlastný národný život chce žiť, svoju národnosť milovať, svoju reč zachovávať, svoju
         kultúru vyvinovať a vlastnej národnej sláve slúžiť…
   </p>
   <p>
    Táto svätá vôľa sdružila i vás okolo mňa. To vám dodalo sily, aby ste striasli so
         svojich sŕdc tiaž tisícročnej poroby a otvorene nasledovali nás. Nech Boh požehná teda i
         vaše pripojenie sa.“
   </p>
   <p>
    S nekonečným udivením som sa dívala na hovoriaceho. Nepoužil buričských, krvavých a
         pomstou sršiacich slov. Skromne a s božím menom v ústach prišiel sem. Nechce nikomu škodiť,
         na nikom sa pomstiť. Len svojmu národu slúžiť. A božské požehnanie prosí na svoje snahy.
   </p>
   <p>
    Užívali kedysi mena božieho s dôrazom, keď udúšali národné presvedčenie v srdciach
         Slovákov. A o božské požehnanie sa opieral i ten, ktorý chce vzkriesiť zahrdúsené národné
         povedomie. Kto zneužíval mena božieho?!
   </p>
   <p>
    Tázave dívala som sa na hovoriaceho plukovníka a na jeho skrúšených poslucháčov. Ani v
         jedinej tvári nejavilo sa vedomie hriechu. A tak som cítila, že keď bez strachu viny mohol
         to urobiť utlačovateľ, tým skôr môže to učiniť osvoboditeľ. A keď som sa necítila vinnou,
         že som poslúchala utlačovateľov, tým menej môžem byť vinnou, keď veľkým, vznešeným
         nachádzam príchod osvoboditeľov a kochám sa v zástave, ktorú so sebou doniesli.
   </p>
   <p>
    Vyhýbajúc sa z okna, počúvala som ďalej plukovníka. On v ten čas hovoril:
   </p>
   <p>
    „A teraz každú piaď zeme, ktorú obsadíme, učiníme svojou vlasťou s prekypujúcim citom
         svojho srdca a každé nám naklonené srdce členom svojho národa. Trpelivý a shovievavý som
         oproti tým, ktorí cudzo, ba s nenávisťou nás prijímajú. Čakám trpelive a s odpustením
         kajanie zblúdilých, kým nepríde čas, keď Slováci, ktorí prežili búrky tisícročia, sa
         sjednotia v mocný a jednotný národ.
   </p>
   <p>
    Pomáhajte nám i vy v týchto snahách. Slovenské srdce sa nezvrhlo v tisícročnej porobe.
         Stalo sa veľkým, trpelivým, nezištným, dobroprajným. Porozumie všetkému, odpustí každému.
         Zachovajte si toto srdce i v svobode. Týmto srdcom žite a obetujte sa národu a vlasti. S
         týmto porozumením a odpustením rozširujte medzi zblúdilými naše národné učenie a snažte sa
         ich vrátiť národu svojmu. Konajte každý na svojom mieste, podľa svojich schopností, svoje
         národné povinnosti. Buďte v citoch, slovách, účinkoch svojich Slovákmi. Buďte odvážni a
         silní v národnom svojom začiatku, aby pred víťaznými národnými postupmi zahanbene ustúpili
         tí, ktorí neuznávajú a zneuctievajú naše národné práva. Dajte sa teda v mene božom do
         práce!“
   </p>
   <p>
    Potom vojenská hudba zahrala hymnu. Po prvý raz zavznela slovenská hymna na tomto
         vidieku. Väčšina z prítomných jej ešte nepočula, len podľa postoja vojakov, vzdávajúcich
         česť, tušili, aká je to pieseň. A s precítenou zbožnosťou ssali do seba každý zvuk, aby im
         naveky ostal v srdciach.
   </p>
   <p>
    Udivenými očami pozorovala som všetko, kým vojsko na čele so svojím plukovníkom a s
         vítajúcim ľudom neodišlo do mesta.
   </p>
   <p>
    Keď sa vyprázdnil priestor pred slávobránou, zatvorila som oblok. Išla som preskúmať
         izby, ležiace proti hradskej, či nepristihnem i niekoho iného v podobnom tajnom kochaní.
         Chcela som sa uspokojiť tým, že to i iní robili. Ale ako som vstúpila do pracovne
         Ervinovej, ustrašene som sa zarazila.
   </p>
   <p>
    V izbe na krbe stála Vaša podobizeň. Odstrašujúci zákaz maďarského národa, s nemo
         prosebným upozornením milujúceho muža, znázorňoval tento obraz.
   </p>
   <p>
    Cítila som už príťažlivú silu svobody, ale neosvobodila som sa ešte úplne z maďarského
         podmanenia. A pod vlivom Vašej podobizne zdesená som chápala, čo som urobila. Dívala som sa
         na príchod zradcov, počúvala som slová zrady, kochala som sa v zrade…
   </p>
   <p>
    Trasúc sa zo strachu pred hriechom, opustila som oproti hradskej ležiace izby, aby som
         nevidela ani miesta pokušenia.
   </p>
   <p>
    Odbehla som do svojej izby. Zastala som pri obloku a uprela som zrak smerom Maďarska.
         Celé dni som sa tu skrývala. Daromne. Pred mojím duševným zrakom i tu sa zjavila scéna,
         ktorá odohrávala sa na ceste, a prudko ma pokúšala.
   </p>
   <p>
    Znova som precítila, čo som cítila vtedy, keď s opravdivým srdcom som sa naklonila k
         Maďarom a oni s pyšnou prevahou dávali mi cítiť, že som len renegátkou im poddanej
         národnosti. A prenasledovala ma myšlienka, že sa ten ponížený národ už vymanil z poddanstva
         a stal sa panujúcim, že je už dovolené sa mu priznávať, ho milovať, velebiť. A keby som sa
         k nemu priznala, členovia toho národa nikdy by mi nevyhodili na oči, lebo by mi ani nemohli
         vyhodiť, že som sa vtisla medzi nich…
   </p>
   <p>
    V spojení s týmto hnal sa odstrašujúci zákaz z Maďarska. A ja v bolestnej pochybnosti
         svíjala som sa medzi pokúšaním a zákazom.
   </p>
   <p>
    Jedného pozdného večera, prenasledovaná napätými citmi, vykradla som sa z kaštieľa.
         Opatrne som otvorila vonkajšiu bránu. Vyjdúc na cestu, k slávobráne, chvíľku som striehla,
         či nejde nejaký pozdný chodec. Potom rozhodným pohybom vytiahla som z pošvy slovenskú
         zástavu a odniesla som si ju do spálne.
   </p>
   <p>
    V spálni stojí malý oltár. Blízko oltára visí vaša podobizeň, ako znak našej čistej a
         pravej lásky.
   </p>
   <p>
    Svesila som tento obraz a spolu so zástavou položila som ho na lavicu pred oltár. Nech
         sa sídu známky pokušenia a zákazu! Nech zápasí ich význam v mojom srdci do konečného
         rozhodnutia pred tvárou Boha!
   </p>
   <p>
    I v chyži pôsobila zástava tak vznešene, ako na bráne. Tu však už neviala predo mnou ako
         znak pokušenia. Videla som v nej len víťazný symbol národného vzkriesenia. Jej význam
         vzbudil vo mne svätú skrúšenosť. Úplne rozohnal strach, pochádzajúci zo zdedeného
         tisícročného národného bludu. A víťazne som precítila svätú odhodlanosť, víťaznú radosť a
         národné prebudenie ľudí, ktorí ju vyvesili. Ako by tým, že som ju odniesla sem, stala sa
         nielen mojím majetkom, ale ako by som i seba bola darovala zástave.
   </p>
   <p>
    Pozorovala som oltár, ale moje svedomie už sa neozývalo v prospech maďarského ducha. I v
         národnej zmene videla som pohľad Boha Otca otcovským, dobrotivým, požehnávajúcim. A
         nevýslovným, sladkým upokojením sa naplnilo moje srdce. A v tomto upokojení som pocítila,
         že Boh je spravodlivý. Jemu je každý národ rovnako milý, kým sa nespustí ciest božích.
         Neposkytuje svoju pomoc a ochranu len niektorým národom. A že Boh cez tisíc rokov, ešte i
         pod cudzím panstvom, udržal Slovákov a pre ich trpelivosť vrátil im svobodu, nemôže to byť
         vinou, keď niekto, mimo vlastnej viny slúžiac inému národu, vráti sa k svojmu vlastnému
         národu.
   </p>
   <p>
    A uspokojila som sa božským podivuhodným rozhodnutím. Cítila som, že iste, smele a
         oddane môžem sa vrátiť do jeho lona. Zvíťazil význam zástavy i v mojej viere, lebo bez
         ťarchy hriechu mohol zvíťaziť v mojom srdci…
   </p>
   <p>
    Po tejto premene môj zrak mimovoľne preletel s oltára na Vašu podobizeň.
   </p>
   <p>
    Zatrasúc sa, klesla som do lavice. Duch víťazstva ako by bol úplne odohnal zákaz; cítila
         som len bolestnú ozvenu, ktorú mi vytvoril Váš obraz.
   </p>
   <p>
    Dlho som ho pozorovala. Ako milovaná a milujúca bytnosť som ho pozorovala. A na obraze
         sa tiež len tie milé črty odrážaly. A jednako ako by nás už nebola viazala sladká dôvera a
         vernosť. Ale v láske ostali sme starými, len národne sme sa rozdvojili.
   </p>
   <p>
    Žalostná rozčulenosť sa ma zmocnila. Náš národný rozchod môže pôsobiť i na našu lásku.
         Už vopred spúšťa tmavé tiene. Čo máme urobiť, aby sa spojila prietrž medzi nami vzniklá?!
   </p>
   <p>
    Skloniac hlavu do rúk, premýšľala som o tom, čo máme robiť, aby sme odstránili medzi
         nami vzniklé rozpory. Do ktorej čiastky sveta máme utiecť, aby sme necítili kliatby
         dedičného národného omylu? Kde by sme mohli najsť toto miesto, aby sa nám obom otvoril nový
         šťastný domov?
   </p>
   <p>
    V Maďarsku? Maďarská vlasť nemôže poskytnúť sladkého, šťastného domova prebudenému
         Slovákovi. Maďarská vlasť prijala by ma zpät a poskytla by mi domov len vtedy, keby som
         upadla zasa do temného národného bludu. Toto je však nemožné…
   </p>
   <p>
    Na Slovensku? Slovenská zem nepresiakla dedičným bludným životom tisícročného panstva.
         „Slovenský národ tisíc rokov žil v poddanstve. Jeho srdce sa nezvrhlo v porobe, ale stalo
         sa veľkým, trpelivým, nezištným, dobroprajným. Porozumie všetkému, odpustí každému…“
         povedal plukovník. Jeho požiadavky oproti Vám zaiste neboly by nevyplniteľnými…
   </p>
   <p>
    Pozdvihla som hlavu a žiariacimi očami pozrela som na oltár. A rozhodla som sa, že Vás
         zavolám zpät.
   </p>
   <p>
    Na slovenskú zem môžete sa vrátiť i ako Maďar. A aby Vám bolo možné vrátiť sa, obľahčím
         Vám Váš zpiatočný príchod a umožním, aby ste tu mohli ostať. Slovenská vlasť môže nám
         poskytnúť šťastný a sladký domov, lebo tu pokojne sa môžu dohodnúť naše city, ktoré sa
         dostaly proti sebe.
   </p>
   <p>
    I moje srdce je slovenské. Nežiadala by som, aby ste zapreli svoj národ. Nepokladala by
         som za hriech, zradu Vašu lásku k vlastnému rodu. Žiadala by som len, aby ste dokázali, že
         ani maďarské srdce nezvrhlo sa v tisícročnom panstve, a aby ste premohli tisícročné
         predsudky. Aby ste sa povzniesli nad predsudok panujúceho národa, ktorý popiera národné
         práva iných, a uznali i moje národné právo. Vtedy naša láska by premohla náš národný
         rozchod a prekonala by krízu prechodu. A podľa vlastnej vôle vydobyli by sme si spokojné
         blaho v týchto dejinných zmätkoch…
   </p>
   <p>
    Áno, zavolám Vás zpät.
   </p>
   <p>
    A Vy sa vrátite. Ale nevrátite sa tak, ako ste odišli. Nie s pyšným, nemilosrdným
         predsudkom, ktorý vás nútil vysťahovať sa. Vrátite sa ako taký Maďar, akého vždy si želal
         vidieť Slovák…
   </p>
   <p>
    *
   </p>
   <p>
    Ervin prestal čítať a položil list na stôl. Potom vstal, prešiel sa po izbe. Zrak
         spustil, ako by zovrubne skúmal koberce.
   </p>
   <p>
    Nezbadali, že sa pohla záclona dverí a v otvore zjavila sa sestra Eva. Chvíľku zarazená
         dívala sa na nich. Potom zasa zmizla.
   </p>
   <p>
    Ervin vtom zastavil sa pri Margite.
   </p>
   <p>
    — Azda Maďarovi by si toto ponúkla?
   </p>
   <p>
    Margita, zadivená tou otázkou, odpovedala:
   </p>
   <p>
    — Áno.
   </p>
   <p>
    — Ako Maďar nikdy by neuznal tvojho národného práva. S tisícročnou nemilosrdnou,
         panujúcou pýchou národa maďarského by odsúdil a odmietol tvoje národné obrodenie.
   </p>
   <p>
    Margite sa oči úžasom rozšírily.
   </p>
   <p>
    — Nepokladáš Richarda za schopného, aby sa mohol postaviť proti mylnej viere národa
         maďarského?
   </p>
   <p>
    Ervin si sadol a trochu pokojnejšie povedal:
   </p>
   <p>
    — Ako Maďar by sa ani nepokúsil o to. Lebo tým by ukrátil maďarskú krajinu a panovačnosť
         Maďarov. Zkúšobný oheň veľkej doby len tieto tri záporné slovíčka vytiahol z Maďarov: „Nie…
         nie… nikdy!“ A túto odpoveď by si dostala i ty na svoje podmienky od maďarského muža.
   </p>
   <p>
    Margita krútila hlavou.
   </p>
   <p>
    — Ako, teda ani láska nemohla by ho pohnúť na veľkomyseľnejšie, šľachetnejšie
         vyjadrenie?
   </p>
   <p>
    — Časom, keby sa presvedčil, že všetko odporovanie je zbytočné, azda áno. Ale dnes, v
         kritických a rozhodných časoch nie.
   </p>
   <p>
    — Mám čakať teda dotiaľ?
   </p>
   <p>
    — Obráť sa k inému spôsobu. Urob z Maďara Slováka.
   </p>
   <p>
    Margita s nekonečným zadivením uprela zrak na brata.
   </p>
   <p>
    — Mám ho zpät zavolať na svobodné Slovensko ako podrobujúceho sa Maďara a ako člen
         vládnúceho slovenského národa mám zachádzať s ním tak, ako to robili svojho času Maďari so
         mnou?! Veď by to bola nehodná pomsta tomu, koho milujem.
   </p>
   <p>
    Jej hlas znel rozhorčene. Ale Ervin sa len usmieval.
   </p>
   <p>
    — Nemyslel som tak. Pravému Maďarovi ani ja nebránim maďarskosť. Keby bol Richard pravý
         Maďar, radil by som ti len: „Nasleduj ho, alebo pretrhni s ním spojenie.“ Ale tu ide len o
         pomaďarčeného Slováka…
   </p>
   <p>
    Margita ho prekvapene pretrhla:
   </p>
   <p>
    — Ako, teda Richard nie je pravý Maďar?
   </p>
   <p>
    — Nie. Som istý, že je slovenského pôvodu.
   </p>
   <p>
    Kedysi jeho starý otec sa pomaďarčil. Bol v službách, ako potomok zničenej zemianskej
         rodiny, u grófa Deésyho ako panský správca. Ticho, bez nárokov prišli na vidiek, nepýšiac
         sa svojím zemianskym pôvodom. Nepokúsili sa znova povzniesť svoj rod. K tomu treba
         pripomenúť i zvláštnu priazeň maďarského grófa, ktorý vo svojom zamestnancovi ctil si jeho
         zemianstvo. A nikto nepátral po ich pôvode.
   </p>
   <p>
    — Veď keď je slovenského pôvodu, tak to musí určite vedieť. Aké tvrdé musia byť jeho
         maďarské city, keď neostal tu, a mohol ostať. A márne by som ho upozorňovala na to, že je
         Slovák, v duši i naďalej by ostal tvrdým Maďarom. Alebo azda myslíš, že maďarsky cítiaci
         Slovák by bol náklonnejší?
   </p>
   <p>
    Ervin záporne krútil hlavu.
   </p>
   <p>
    — Ba naopak. Maďaróna charakterizuje, že vo vlastenectve chce prekonať i pravých
         Maďarov. No a trochu sa i boja pomsty Maďarov.
   </p>
   <p>
    Tvár Margitina začala sa vyjasnievať.
   </p>
   <p>
    — Už šípim, na čo si mieril. V svojich trápnych hútaniach neraz som cítila, že je
         nemožné preklenúť medzi nami vzniklú priepasť, že len vtedy mohli by sme byť nerušene
         blaženými, keby neboly medzi nami národné rozdiely.
   </p>
   <p>
    — To si dobre pocítila. Láska nemôže vyrovnať národné rozdiely dvoch rozdelivších sa
         národov. Lebo medzi nimi nikdy nemôže nastať taký neutrálny pomer, ako medzi dvoma národmi,
         ktoré nikdy spolu nesúvisely. V riadnych okolnostiach ste necítili týchto národných
         rozdielov. Ale mohly by nastať také časy a okolnosti, také veci, ktoré by mohly medzi vás
         vniesť národné rozdiely a nepriateľské city. A čo by teba plnilo národnou hrdosťou a
         radosťou, jeho by to zarmucovalo. Čo by zasa jeho povinnou hrdosťou naplňovalo, urážalo by
         tvoje národné city. A toto by pomútilo vašu blaženosť a strpčovalo váš život. Teba by to
         dvojnásobne bolelo, keby si videla, že on sa korí inému národu a necíti so svojím. Akže
         chcete byť nerušene blaženými, tento zdanlivý národný rozdiel musíte úplne zrúcať. Si
         národne uvedomelé slovenské dievča, a ja pokladám za tvoju povinnosť, aby si získala pre
         svoj národ toho, koho miluješ.
   </p>
   <p>
    Margita vstala celkom rozčúlená. Oči jej žiarily.
   </p>
   <p>
    — Získam si ho zpät, za každú cenu! Keď bude treba, ešte i do Maďarska sa presťahujem na
         čas. A privediem ho zpät. Veď kedykoľvek sa budeme môcť presťahovať, keď to budeme pokladať
         za vhodné.
   </p>
   <p>
    Nezbadali, že Eva zasa stojí za odchýlenou záclonou a hnevlive ich pozoruje. Pri
         posledných slovách trpko sa zasmiala.
   </p>
   <p>
    — Len tak, tak… Len prejdi čím skôr do Maďarska! Len aby si sa ta dostala, veď ti vyženú
         z hlavy tvoje nacionálne pošetilosti… Neslýchané, aké pohoršlivé reči počuť v našom
         zemianskom maďarskom kaštieli!…
   </p>
   <p>
    Margita v rozpakoch hľadela na Evu. Ervin vstal a so žartovným posmechom klaňal sa pred
         Evou:
   </p>
   <p>
    — Aby sa slečna nenudila v svojom zatíchnutom kaštieli…
   </p>
   <p>
    Eva, hrdo vztýčiac hlavu, odsekla:
   </p>
   <p>
    — Ak je to vtip, je málo duchaplný, a ako urážka sa ma nedotkne!
   </p>
   <p>
    — Nie?! — vysmieval sa ďalej Ervin. — Tak ťa ešte poteším driečnym československým
         plukovníkom. Pre teba ho uvediem do domu. Lebo tebe som ho určil. K tvojej vysokej,
         rozkošnej postave lepšie by pristal, ako Tornay, ktorý je nižší ako ty. A toto vždy urážalo
         môj krásocit, keď som ťa videl s ním.
   </p>
   <p>
    Eva rozhorčene vybúšila:
   </p>
   <p>
    — Nechaj si svoje hrubé žarty! V takýchto vážnych, kritických časoch účinkujú zle. Za
         roky sme sa usilovali, aby sme statočne a verne nosili meno maďarského zemana. A vy teraz z
         okamžitého slovenského oduševnenia to šliapete.
   </p>
   <p>
    Ervin krátko poznamenal:
   </p>
   <p>
    — A to sa ti nepáči?
   </p>
   <p>
    — Patríme do najvyšších mestských kruhov. Ale sme sa neuspokojili s tým. Ešte vyššie sme
         sa snažili, k najvyšším šľachtickým domom. Ale tam nám akosi vyhýbali. A našou snahou bolo,
         aby sme sa konečne jednako len dostali do ich kruhov.
   </p>
   <p>
    — Ja nie, — riekla ticho Margita.
   </p>
   <p>
    — Ty nie, — odpovedala Eva. — Ty si sa uspokojila so synom panského správcu. Ale my
         ostatní sme sa snažili do výšky. A teraz ste odrazili cestu ta vedúcu. Naše postavenie
         urobíte pochybným ešte i v kruhoch mestských. Vyššie kruhy majú v každej otázke svoju
         vlastnú mienku, ktorá je pre každého jej člena záväzná, a rušiteľov poriadku vylúčia. V
         národnostnej otázke prijatá mienka tej spoločnosti okolo nás je: maďarské smýšľanie. Dosiaľ
         sa nik neopovážil sprotiviť tejto zásade. Na hanbu vy prví rušíte poriadok.
   </p>
   <p>
    Ervin ľahostajne odvetil:
   </p>
   <p>
    — Veľmi ľutujem, ak som urazil citlivosť tejto chúlostivej spoločnosti. Ale národné
         cítenie neprofanizujem medzi otázky módy a nekonám podľa mienky niektorých spoločností.
   </p>
   <p>
    — Ak ste už natoľko klesli, nech je tak! — vybúšila s hnevom Eva. — Proti tomu je i tak
         zbytočné vystupovať. Aby ste mohli pochopiť hĺbku môjho náhľadu, musela by som najprv vaše
         srdcia premeniť v staré…
   </p>
   <p>
    — A to je nemožné…
   </p>
   <p>
    — No, vidíš! Načo zbytočne rozprávať? Len o to vás prosím, majte i na mňa ohľad. Ákoš
         Tornay de Füzeš a Tornavár nemôže si vziať dcéru neverného zemäna. Opanujte sa aspoň do
         tých čias, kým sa nevzdialim z domu a kým sa natoľko nevyrovnajú a neuvedú do poriadku
         krajinské protivy, aby nemohly skaliť náš dobrý rodinný pomer. A ani sa nesluší tak zavčasu
         ukázať farbu. Zo sústrasti ste podlžni týmto odročovaním zašlému panstvu a starému svojmu
         národnému presvedčeniu.
   </p>
   <p>
    Ervin, obmäkčený, tíšil sestru:
   </p>
   <p>
    — Sľubujem ti, že nakoľko budem môcť, budem sa strániť každého vlasteneckého verejného
         vystupovania a manifestácií, kým tvoj osud nebude spečatený. Budem sa usilovať, aby naša
         národná zmena ostala medzi stenami domu. No, darmo, plukovníkovi nemôžeme vyhnúť. Ako
         rodine a priateľovi musí byť i tak otvorená brána nášho domu. Ale k vôli tebe tak zariadim
         vec, aby ho z úradu umiestili u nás. A zdanie bude zachránené. Prijmi ho teda i ty srdečne
         a viď v ňom len rodinu.
   </p>
   <p>
    — Uvidím, — povedala Eva.
   </p>
   <p>
    A zachmúrene hľadela za odchádzajúcim Ervinom.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e708">
       </a>
       III
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Na druhé ráno Filip Oravský so zamračenou tvárou sa prechádzal po parku.
   </p>
   <p>
    Pohnute pozeral na každý strom, krík, kvetinu, trávu, sochy, ohromné vodostreky, na
         krásu parku, na opravený kaštieľ. V zanedbanom stave bol celý majetok, keď ho prevzal od
         skrachovaných majiteľov. A s nežnou opaterou krášlil a zväčšoval svoj zemiansky domov, ako
         staré hniezdo, ochranný hrad svojim budúcim potomkom.
   </p>
   <p>
    Umelcami dal vyhotoviť náradie kaštieľa, aby bolo z tej doby, v ktorej táto rodina v
         lesku svojom začala sa dvíhať, a aby zodpovedalo na najvyšší stupeň šľachtictva povzneseným
         potomkom. Slávny umelec-maliar namaľoval obrazy všetkých členov rodiny. Oravský najväčšiu
         miestnosť kaštieľa premenil v rodinnú obrazáreň a umiestil v nej tieto portréty, ako jasné
         svetlo obnovateľov rodiny, ktorých pamiatku s úctou a pietou budú strážiť potomci…
   </p>
   <p>
    A teraz zrušia zemianstvo, šľachtictvo a podkopú to, čo si za dlhé roky získali!
   </p>
   <p>
    Nemohol sa bez istých podmienok vžiť tak ľahko do novôt, ako syn. A s trpkosťou si
         spomínal, že taká slávna vec, ako národná svoboda, neprišla bez tiennych stránok.
   </p>
   <p>
    A rád by bol vedel, ako to prijali ostatní zemäni a šľachtici, ostavší na Slovensku, ako
         Maďari, tak i Slováci. Aké stanovisko zaujímajú? Akú mienku má Andráš Teleky o tejto veci?
         On je pravý Maďar. Podľa svojho rodu a príbuzenstva má prístup do najvyšších kruhov župných
         šľachticov. Jeho advokátske zamestnanie zaviedlo ho i do nižších kruhov zemianstva, ba i
         medzi úradníctvo meštianskeho pôvodu. On vždy má zvesti o verejnej mienke.
   </p>
   <p>
    Vytiahol hodinky a pozrel na ne. Bolo deväť hodín. Bolo ešte včas. Ale vedel, že Teleky
         je už v kancelárii. Rozhodol sa navštíviť ho.
   </p>
   <p>
    Dal zapriahnuť a odviezol sa k Telekymu.
   </p>
   <p>
    Teleky mal práve návštevu. Felix Baum, košický advokát, navštívil ho v akejsi súdnej
         veci. Po skončení v prijímacej izbe fajčili a shovárali sa o politike.
   </p>
   <p>
    Oravský ich ani najmenej nevyrušil. Ba naopak, Teleky ho ako priateľa srdečne privítal.
         I Baum sa mu zaradoval. Azda počuje i od neho niečo, čo mu môže na dráhe života osožiť.
   </p>
   <p>
    Baum bol pomaďarčený Nemec. V zmätkoch prievratových neztratil ani hlavy, ani srdca.
         Zastavil sa na rozcestí a s prísnou pozornosťou uvažoval o udalostiach. Od svojho nemeckého
         pôvodu sa už veľmi oddialil. Slovenská svoboda nemohla nadchnúť Nemca vrátiť sa k vlastnému
         národu. Slovenskej zemi pripadlo omnoho menej Nemcov, než aby sa vyplatilo vrátiť sa k
         svojmu pôvodu. Ani k osvobodenému národu nebolo by hodno sa prispôsobiť. Slováci majú
         svojich vodcov a velikášov. Medzi nimi by nemohol vynikať. Uznal, že bude najlepšie, keď
         ostane Maďarom a s maďarskou politikou bude špekulovať. Maďarskí velikáši a vodcovia
         pridržiavajú sa rodnej zeme. Maďarská menšina na Slovensku nemá ešte schopných vodcov. Keď
         sa obratne dá do toho, môže mať peknú kariéru i politické vodcovstvo.
   </p>
   <p>
    Teleky ponúkol cigarou Oravského. Oravský si zapálil a prívetive obrátil sa k Baumovi:
   </p>
   <p>
    — Čo nového v Košiciach? I tam sa tak zveľaďuje československý režim, ako u nás?
   </p>
   <p>
    Baum pohŕdave hodil rukou:
   </p>
   <p>
    — Dočasná komédia je všetko.
   </p>
   <p>
    Oravský s utlmeným úsmevom nadhodil:
   </p>
   <p>
    — Vy vec nepokladáte za to, čo je. Vážne je to. Na tvári Telekyho zjavil sa vlastenecký
         bôľ a smútok. Potom i on s opovržlivým prízvukom potvrdil:
   </p>
   <p>
    — Tak je. Len dočasné je všetko, keď i dlhšie potrvá ich čas, ako by sme chceli.
   </p>
   <p>
    — Tak počuť, že zrušili i zemianstvo, — poznamenal Oravský.
   </p>
   <p>
    — Nech len zrušia! — vybúšil Teleky. — Naše zemianstvo je maďarské, preto nemôžu nás
         olúpiť oň. Nás tým nevyženú zo Slovenska, Ostaneme na miestach. Slávne a vznešené poslanie
         čaká tu na nás, na Maďarov. Vyvinovať maďarskú kultúru na zemi slovenskej, zachovávať a
         udržiavať maďarské city a maďarský kult v srdciach Slovákov. Udržať tieto slovenské srdcia,
         ktoré sú ešte naše, a zpät podmaniť, ktoré sme už ztratili. Lebo čie bude slovenské srdce,
         toho bude i slovenská zem. Česi získali slovenskú zem pre Československú republiku tým, že
         si najprv získali srdcia rozhodujúcich Slovákov. Teraz, keď štát tvorí i slovenská zem,
         nebudú klásť nejaký veľký dôraz na to, aby i srdcia Slovákov boly ich. Musíme byť teda na
         pozore, aby sa tieto zanedbané srdcia vrátily k Maďarom, aby sme ich pomocou znova utvorili
         „Veľké Maďarsko“.
   </p>
   <p>
    Baum sa usmieval ako človek, ktorý je spokojný sám so sebou.
   </p>
   <p>
    — Tak je, — zdôraznil. — Predbežne musíme počítať len s maďarsky cítiacimi Slovákmi.
         Musíme sa usilovať, aby v ich srdciach nezobudilo sa slovenské povedomie, aby sa i v
         svobodnej vlasti hanbili priznávať sa k slovenskej národnosti. Na prebudených a roduverných
         Slovákov príde len vtedy čas, keď bude treba odporcov, aby Slováci nedosiahli úplného
         víťazstva na Slovensku.
   </p>
   <p>
    Oravský otvoril oči naširoko a nechápave díval sa na Bauma.
   </p>
   <p>
    — Nerozumiem… naozaj nerozumiem…
   </p>
   <p>
    Baum, dívajúc sa na neho, začal mu vysvetľovať:
   </p>
   <p>
    — Tak bolo už od začiatku sveta a tak ostane až do konca, že keď sa dvaja spoja v
         niečom, hoci sú i bratia: slabší, citlivejší, nezištnejší vždy len kratšie ťahá. Na to
         príde i české i slovenské bratstvo. Ani prorokom netreba byť, aby človek nepredvidel, že
         Slovák bude ten ukrátený brat. A či bude pokojne trpieť, či sa bude búriť proti tomu, to
         uvoľní povrazy medzi týmito dvoma národmi a na naše mlynské koleso bude hnať vodu. Keď
         Slováci toto budú pokorne znášať, tak vo svojej svobodnej vlasti budú hrať úlohu národného
         mrzáka a ztratia tým národnostnú príťažlivú silu. A nám ostanú Slováci, ktorí sa ešte
         neprebudili, a budú naším nástrojom. Ba ešte i z prebudivších sa Slovákov vždy viacerí
         pridružia sa k nám, lebo na našej strane bude cez hranice prevedené kúzlo života silného,
         hrdého a sebavedomého národa maďarského, ktorý je pánom vo svojej svobodnej vlasti. A keď
         sa Slováci budú búriť, Česi budú na všetko hotoví, aby podržali svoju prevahu na slovenskej
         zemi… A vtedy príde náš čas. Ohlásime sa, že sme hotoví protiváhou účinkovať za isté
         národné ústupky. A keď sa zmierni úradný zákaz, už otvorenejšie a prospešnejšie budeme môcť
         budiť maďarského ducha v slovenských srdciach, aby sa neztratila slovenská zem pre Veľké
         Maďarsko. Lebo by sme ju len tak ztratili, keby sa Slováci sjednotili v životaschopný a
         sebavedomý národ a Slovensko by sa úplne poslovenčilo…
   </p>
   <p>
    Oravský strnule hľadel na hovoriaceho, ako by nemohol pochopiť smysel jeho slov.
   </p>
   <p>
    Teleky, uspokojive prisviedčajúc, kýval hlavou. Bolo vidieť na ňom, že ledva čaká, aby
         mohol prehovoriť. Napokon riekol:
   </p>
   <p>
    — Veru, zem je hlavná vec, národ je len malý prídavok. Keby sme mohli získať slovenskú
         zem bez Slovákov, mohli by vyvandrovať hoci do Ruska. Ale že bez Slovákov nevydobyjeme zpät
         Slovenska, musíme sa namáhať, aby slovenské srdce úplne bolo naše, keď príde čas k
         zúčtovaniu s Čechmi…
   </p>
   <p>
    Oravskému sa už oči rozumne ligotaly. A cítil, že mu vrie krv. Ale naoko pokojne
         poznamenal:
   </p>
   <p>
    — To je výborné… naozaj výborné…
   </p>
   <p>
    Teleky s víťazným úsmevom pokračoval:
   </p>
   <p>
    — Teraz ešte nemôžeme nič robiť proti Čechom. Fixná idea veľmocí vytvorila
         Československo a želá si ho udržať. Preto musíme vyčkať chvíľu, až vyvetrajú ich myšlienky,
         alebo keď nebudú mať moci udržiavať a podporovať ho. A vtedy si dáme ľahko rady s Čechmi,
         keď slovenské srdce bude úplne naše. Preto, ako verejnú mienku, musíme zachovávať nádej, že
         sa Maďari vrátia. A Slovákom treba sľúbiť úplnú národnú svobodu.
   </p>
   <p>
    — A ak budú žiadať splnenie sľubu? — pýtal sa napnute Oravský.
   </p>
   <p>
    Teleky pohŕdave hodil rukou:
   </p>
   <p>
    — Dali by sme im ju. Ale medzitým by sme ich tak vychovali a tak zaobchodili s nimi, aby
         si neželali žiť v svobode, ale ako hanblivú vec sami by ju odvrhli. My sa už rozumieme do
         toho…
   </p>
   <p>
    Hlasom, v ktorom chvelo sa rozčulenie, Oravský povedal:
   </p>
   <p>
    — Mne to ani na um neprišlo…
   </p>
   <p>
    Teleky a Baum s povedomím prevahy pozerali naňho. „Neprišlo ti na um, lebo si nie pravý
         Maďar!“ hovoril mu zrak Telekyho. „Neprišlo ti to na um, lebo ho na to nemáš!“ smialy sa mu
         oči Baumove posmešne.
   </p>
   <p>
    Oravskému vstúpila krv do tvári. Ale zato, opanujúc sa, čakal, čo budú ešte rozprávať.
   </p>
   <p>
    Teleky prehovoril po chvíli:
   </p>
   <p>
    — Povinnosť naša je teraz ostať na mieste, pozorovať a strážiť. Každý nech na svojom
         mieste koná svoju povinnosť. Predbežne sa musíme len na spoločné územie stlačiť. Popustiť
         treba z pýchy a do našej spoločnosti treba pustiť i tých, ktorí boli dosiaľ vytvorení.
         Musíme usporadovať maďarské večierky a schôdzky a pozývať bez rozdielu triedneho celú
         spoločnosť. A to všetko preto, aby sme si udržali tých, ktorí sú nám naklonení. A tí,
         ktorých sme ešte neprijali medzi seba, nech sa líškajú, aby konečne mohli vstúpiť do našich
         kruhov a srdcom i dušou ostať pri našich myšlienkach. Tých, ktorí sú už napoly ztratení pre
         nás, musíme verejne vyznamenať a pozvať do svojich domov. Záchranu treba začať u pánov.
         Musíme zovšeobecniť mienku, že inteligencia je väčšinou maďarská a len sberba sú Slováci. A
         treba sa snažiť, aby to i Česi uverili a i oni znevažovali všetko, čo je slovenské.
   </p>
   <p>
    Baum medzitým robil z cigaretového dymu kruhy. Potom usmievave obrátil sa k Oravskému:
   </p>
   <p>
    — Čo poviete na to?
   </p>
   <p>
    A zvedave striehol, čo Oravský odpovie.
   </p>
   <p>
    — Výborne! — odpovedal. — Veľmi ľutujem, že nemôžem ďalej ostať, lebo súrne veci ma
         čakajú. Len na chvíľku som vošiel…
   </p>
   <p>
    Cítil, že ztráca sebaovládanie. Vstal a rozlúčil sa s nimi.
   </p>
   <p>
    — Teda len ostaňme na mieste, pozorujme a strážme! — kládol mu na srdce ešte raz Teleky,
         keď si podali ruky.
   </p>
   <p>
    — Áno. Ostaneme na mieste, budeme pozorovať a strážiť! — schválil Oravský.
   </p>
   <p>
    Ale tajné vyzvanie do boja zažiarilo mu z očú.
   </p>
   <p>
    Keď bol už na ulici, hlboko si vydýchol. Koč poslal domov. Cítil potrebu pohybovať sa.
         Osvobodilo sa jeho rozhorčenie a pálčivá trpkosť, ktoré násilím utláčal v rozhovore.
   </p>
   <p>
    Na jednej zo striech z príležitostnej slávnosti visela zabudnutá slovenská zástava, Po
         meste prechádzali sa československí vojaci. Hlasnejšie, odvážnejšie, častejšie bolo počuť
         slovenské slová. Toľké znaky svobody!
   </p>
   <p>
    Táto svoboda nevstúpila do slovenských dejín tak, ako vstupuje do dejín iných národov.
         Len toľko priniesla, že teraz už nie úradne, verejne, ale zákerne jej budú kopať hrob. V
         boji o zem ťažké bremeno kladú na slovenské srdcia, aby sa nemohly viac osvobodiť a v
         osvobodených srdciach sa nevzbudil slovenský národ, aby nepokladal slovenskú zem za svoju
         vlasť.
   </p>
   <p>
    Slováci nemôžu sa tak tešiť zavítavšej svobode a nemôžu v nej tak víťaziť, ako iné
         národy. Len právo na boj si získali. Lebo dosiaľ nemali práva bojovať ani za svojeť.
         Svobodou začínajú len boj. Teraz už svobodne a verejne môžu bojovať za svoje práva a za
         slovenské srdcia, aby v osvobodených srdciach slávne sa vzkriesil a žil národ.
   </p>
   <p>
    A do boja pripravený Oravský zdvihol hlavu. Z očú mu zasa zažiarilo tajné vyzvanie…
   </p>
   <p>
    Oproti mu išiel nízky mužský, ktorý starostlive díval sa na dlažbu.
   </p>
   <p>
    Oravskému blyslo v očiach. Hľa, jeden z určených na ztratenie!
   </p>
   <p>
    A z diaľky sa pozdravil skromnému človiečku. Ale nie maďarsky, podľa rady Telekyho, ale
         slovensky. A hlasno, aby to každý mohol počuť.
   </p>
   <p>
    — Dobrý deň, pane! Kde sa tak ponáhľate?
   </p>
   <p>
    Ten skoro spadol od prekvapenia. Najpoprednejší človek z mesta pozdravil ho slovensky!
   </p>
   <p>
    — Ponáhľam sa do úradu, — odpovedal úctive. — Dievčatko mi zrazu ochorelo. Preto som sa
         opozdil.
   </p>
   <p>
    A hrdo sa obzrel okolo, či ľudia vidia tento zjav.
   </p>
   <p>
    — Tak, nezdržujem vás ďalej. Žičím skoré uzdravenie dievčatku, — povedal Oravský.
   </p>
   <p>
    A šiel ďalej.
   </p>
   <p>
    Stretol sa s druhým, určeným na ztratenie. Klonil hlavu hlboko na prsia a so sklopenými
         očami kráčal. Vedel, že krok za krokom sleduje jeho prebúdzajúce sa presvedčenie zdrcujúca
         všeobecná mienka.
   </p>
   <p>
    Ale keď Oravský slovensky prijal jeho pozdrav a slovensky sa s ním shováral, tak že to
         počuli i prechádzajúci, tvár sa mu vyjasnila a hlavu mimovoľne zdvihol. A vzpriamený kráčal
         ďalej. Smelo díval sa ľuďom do očú. Slovenský príhovor dodal mu odvahy.
   </p>
   <p>
    Oravský potom zastavil na niekoľko slov nového mešťanostu, ktorého československá vláda
         postavila na toto miesto. Predstaviteľ novej éry s nezatajiteľnou radosťou prijal jeho
         približovanie sa.
   </p>
   <p>
    Vtom pripojil sa k nim nový československý plukovník. Mešťanosta predstavil ich
         navzájom. Stisli si ruky. Oravský veľmi sa tešil, že v Skalníkovi môže pozdraviť nielen
         rodinu, ale i dobrého priateľa svojho syna, ktorého si Ervin tak vysoko cení. Skalník
         rozprával, aké príjemné chvíle strávil s Ervinom vo francúzskej nemocnici.
   </p>
   <p>
    Mešťanosta ich opustil pre súrnu úradnú prácu. Pohli sa pomalými krokmi. Skalník
         nevedel, akého politického presvedčenia je jeho príbuzný, preto rozprával len o okolí, o
         rodinných veciach a o Orave.
   </p>
   <p>
    Prišli až na koniec mesta. Oravský povedal, že jeho kaštieľ je na pol hodiny cesty od
         mesta. Koč poslal domov a teraz je nútený pešo sa vrátiť. Ak má čas a neobťažoval by ho,
         mohol by ho odprevadiť.
   </p>
   <p>
    Skalník s radosťou privolil. A v príjemnom rozhovore a priateľstve došli domov.
   </p>
   <p>
    Pred vchodom parku zastali. Oravský vľúdne vyzval Skalníka, že keď sa dosiaľ ustával,
         aby sa mu páčilo i ďalej. Plukovník sa zdráhal, že je ešte včas. Oravský namietol, že nič
         preto. Je pravda, že dámy neprijímajú tak včas návštevy, ale môžu si obzrieť park a v jeho
         pracovni môžu sa ďalej príjemne poshovárať.
   </p>
   <p>
    Bolo počuť hrkot koča. Statkár zo susednej dediny sa vracal domov. Bol pyšný zemän. Mal
         tri dcéry, a preto už viac ráz uponížil sa k Oravskému pre jeho syna, lebo starý Oravský
         bol bohatý. Ale teraz, keď ho zazrel v spoločnosti československého plukovníka, chladne a
         odmerane sa mu pozdravil. Potom pohŕdave obrátil hlavu v inú stranu.
   </p>
   <p>
    Ale jeho pohŕdavosť už nebodla do srdca Oravského. S víťazným úsmevom díval sa za ním.
   </p>
   <p>
    Svoboda jeho vlasti a národa požadovala i obete od neho. Musel prekonať svoj duševný
         boj. Musel voliť medzi zemianstvom a svojím národom. Zvíťazilo jeho slovenské srdce a
         stanovisko jeho syna. A ako na znak víťazstva slávnostne viedol slovenského plukovníka do
         svojho kaštieľa.
   </p>
   <p>
    *
   </p>
   <p>
    Obloky rozľahlej prízemnej jedálne boly otvorené do korán. Pod oblokmi sa zelenaly
         listnaté stromy. Zpomedzi konárov ozýval sa veselý spev vtáctva. Slnečné lúče osvietily
         sieň.
   </p>
   <p>
    Pri stole sedely dve osoby, ktoré zameškaly raňajky. Oravská a Eva.
   </p>
   <p>
    Ostatní členovia rodiny konali už svoju prácu. Otec pochodil mesto, Margita vyšívala na
         terase, Ervin bol v poli. Obyvatelia kaštieľa vstávali včas, lebo každé ráno prebúdzali sa
         k šťastnému žitiu a do veľkopanského pohodlia sa ešte nevžili.
   </p>
   <p>
    Oravská a jej dcéra len výnimečne vstaly tak pozde. Matka sa cítila trochu chorľavou,
         Eva po včerajšom rozrušujúcom výstupe prebdela celú noc. Len nad ránom si trochu zdriemla a
         zaspala.
   </p>
   <p>
    Mlčky sedely oproti sebe. Matka bola zoslabnutá, Eva bledá a zle naladená. Cítily, že sa
         do ich veselého života v kaštieli vlúdily následky prievratu, ktoré vplývaly i na ich duše.
   </p>
   <p>
    Eva sa rýchlo naraňajkovala. Prikročila k obloku a hlboko dýchala do seba čerstvý
         vzduch.
   </p>
   <p>
    V parku na krivolakej ceste zjavili sa dvaja mužskí. Prechádzali sa pomalými krokmi. Evu
         zalial tmavý rumenec. Oči planuly jej leskom nenávisti. Rozhnevane vybúšila:
   </p>
   <p>
    — A už je tu!
   </p>
   <p>
    — Kto je tu? — spýtala sa matka.
   </p>
   <p>
    Eva posmešne odpovedala:
   </p>
   <p>
    — Milý príbuzný!
   </p>
   <p>
    Oravská vstala. Podišla k obloku a cez lorgnon skúmave pozorovala prechádzajúcich sa.
   </p>
   <p>
    Vysoký a štíhly plukovník kráčal pokojne popri Oravskom. Mužná sila, sebavedomie a
         obdivuhodná spokojnosť žiarily z jeho opálenej tvári a celej jeho postavy.
   </p>
   <p>
    — Nie je pekný, ale veľmi príťažlivý, — poznamenala Oravská ticho.
   </p>
   <p>
    — Tak sa zdá, že si získal i otca. Naozaj nechápem, ako ho môžete pokladať za
         príťažlivého, keď sa mu prisudzuje taká neslýchaná a ohromujúca spoluúčasť na vine, ktorú
         sa nik neodvážil vykonať za tisíc rokov.
   </p>
   <p>
    — V jeho vedomí nejaví sa hriech.
   </p>
   <p>
    — Nevidieť na ňom, že celý jeho život pozostáva zo samých zrád. Korektným vystupovaním
         vie sa držať v spoločnosti.
   </p>
   <p>
    Oravská zazlievave krútila hlavou.
   </p>
   <p>
    — Ale, Eva! Veď ho ešte ani nepoznáš!
   </p>
   <p>
    Hlas Evin znel nemilosrdne:
   </p>
   <p>
    — Dosť viem o ňom.
   </p>
   <p>
    Oravská sadla si zas k stolu.
   </p>
   <p>
    — Nesmie sa s takouto predpojatosťou zaobchodiť s ľuďmi nového režimu. Oni vedia, čo
         urobili, ako to urobili a prečo urobili. Zodpovednosť je na nich. A oni i zodpovedia za to.
         Národné a vlastenecké presvedčenie viedlo ich tak, ako kedysi maďarských vlastencov.
         Nechcem týmto povedať, že medzi ľuďmi novej rasy netreba robiť nijakého rozdielu. Medzi
         nimi tiež dobre treba vyberať, kým ich prijmeme medzi seba. Každá doba a vláda má svoju
         pochybnú vrstvu spoločenskú a politickú. Ale česť a úcta prislúcha tým, ktorí si ju
         zaslúžia, práve tak, ako sme ju dali mužom maďarského panstva.
   </p>
   <p>
    Eva odstúpila do prostred izby. Prudko triasla hlavou.
   </p>
   <p>
    — Nežiadam si ich ani poznať!
   </p>
   <p>
    Oravská hlboko si vzdychla a, skúmave pozorujúc Evu, neistým hlasom povedala:
   </p>
   <p>
    — A ja sa teším, že brány nášho domu otvorily sa prvému z nich. Oddávna želám si to. Ale
         neopovážila som sa stať si pred otca so svojou prosbou. Len ticho som čakala ich príchod…
   </p>
   <p>
    Eva so zadivenou zvedavosťou obrátila sa k matke.
   </p>
   <p>
    — Prečo si ich tak vrele čakala?
   </p>
   <p>
    Oravská, trasúc sa, odpovedala:
   </p>
   <p>
    — Lebo som cítila a cítim s nimi, a aby ich skutky presvedčily i moje dcéry, aby ostaly
         doma…
   </p>
   <p>
    Eva sa zasmiala.
   </p>
   <p>
    — Ale, mama, čo ti to prišlo na um?!
   </p>
   <p>
    — Od tých čias, ako Tornay a Hrády sa presťahovali do Maďarska a za nimi pretiahli
         demarkačnú čiaru, žiadala som si, aby ich tá demarkačná čiara odlúčila i od vás. A rada by
         som bola, keby práve z ľudí prievratu vyšiel potešiteľ, ktorý by ľahkým a bezbolestným
         urobil rozlúčenie.
   </p>
   <p>
    — Veľmi nevysvetliteľné želanie. Veď keby sa ani nebol stal prievrat, i tak by sa bolo
         mohlo prihodiť, že práve ta alebo ešte i ďalej by sme boly odišly od vás.
   </p>
   <p>
    — Ale vtedy by nebolo medzi nami krajinskej hranice.
   </p>
   <p>
    Eva ľahko pohla plecami.
   </p>
   <p>
    — Sme bohatí, a toľko ráz môžeme sa previezť cez krajinskú hranicu, koľko ráz budeme
         chcieť.
   </p>
   <p>
    — Bola by útecha, keby nás len neutrálne hranice delily. Ale vy by ste sa práve
         rozdvojením štátu odtrhly od nás. Táto okolnosť by nás nútila, aby sme sa stali politickými
         nepriateľmi. A preto prosím Boha, aby nás zachránil od toho a ponechal nám vás. Keď nie
         obidve, aspoň jednu…
   </p>
   <p>
    — A ktorú z nás by si si žiadala?
   </p>
   <p>
    Matku striasly zimomriavky.
   </p>
   <p>
    — Keby malo prísť na voľbu, nevedela by som voliť medzi vami. Ale keď myslím na to,
         ktorú by som mohla ľahšie odtrhnúť od Maďarska, všetku nádej skladám v teba.
   </p>
   <p>
    Eva, roztvoriac oči naširoko, dívala sa na matku.
   </p>
   <p>
    — Vo mňa?!
   </p>
   <p>
    — Máš pevnejšiu vôľu, než Margita. Ľahšie by ti bolo vymaniť sa zo starých vlivov a
         prisvojiť si nové myšlienky.
   </p>
   <p>
    — Tento raz si sa dôkladne zmýlila. Silnejším presvedčením pridržiavam sa starých ideí a
         až do konca vydržím pri nich.
   </p>
   <p>
    Matka namrzená odvetila:
   </p>
   <p>
    — Ale ty nemiluješ tak Tornayho, ako Margita miluje Hrádyho.
   </p>
   <p>
    — Ako to môžeš vedieť, mama?
   </p>
   <p>
    — Bola si veľmi opatrná v svojej láske. Nikdy pochybným pohľadom, slovom alebo pohybom
         si neprezradila svoju lásku.
   </p>
   <p>
    — Každý ináč a iným spôsobom ľúbi.
   </p>
   <p>
    — Silný cit lásky vyruší niekedy každého. Ale teba ešte nikdy nevyrušil, lebo si ešte
         nikdy necítila tak…
   </p>
   <p>
    Eva sa horko zasmiala.
   </p>
   <p>
    — Že som ja ešte nikdy tak necítila!
   </p>
   <p>
    Podišla bližšie k matke a nežne sa nachýlila k nej.
   </p>
   <p>
    — Milovala som i ja raz tak. Bola som osemnásťročná, práve som sa vrátila domov z
         kláštora. A zamilovala som sa podľa spôsobu dievčat, vychovávaných v kláštore, ktoré
         sprevádza kláštorské ovzdušie i v živote, a všetko vidia čistým, dobrým, krásnym,
         vznešeným. Tak i moja mladá obrazotvornosť všetkým dobrým, krásnym, vznešeným zahalila
         svojho hrdinu. A trpko som sa sklamala. Náhodou som sa presvedčila, že je obyčajný,
         malicherný, obmedzene mysliaci malomešťan. A od tej chvíle haslo moje nadšenie. Tento prvý
         disharmonický zjav otvoril mi oči. A darmo prišiel potom k nám. Nenašla som už v ňom toho,
         koho som milovala…
   </p>
   <p>
    Na moment zatíchla. Hľadela kdesi ďaleko. Potom si sadla a pokojnejšie pokračovala:
   </p>
   <p>
    — A či môžem zato, že som nemohla, podľa dievčenských spôsobov, opätovne precítiť v
         druhej láske všetko to, čo som v prvej precítila? Že som nemohla po prvom sklamaní znova
         čakať opravdivého? A nečakala som poddane, aby som len v manželstve prišla na názor, že
         všetci mužskí sú si viacej-menej rovní, i necítila som ani najmenšej chuti, aby v mojom
         živote hrala hlavnú rolu mučená láska a pretrpela som celý život s mužom, v ktorom som sa
         sklamala. I rozhodla som sa na inom poli hľadať uplatnenie… Rozhliadla som sa po svete.
         Vzala som do ohľadu všetko, kde by som sa bola mohla uplatniť. Rozjímala som o tom v
         zemianskom kaštieli. A hoci všeličo zdalo sa byť dobrým, krásnym, vznešeným, ale nebolo
         také, ako je život v kaštieli. Preto za najkrajšiu, najláskavejšiu domovinu pokladala som
         staré zemianske kaštiele a okolo nich šelestiace storočné stromy. A cítila som, že len
         vtedy môžem byť šťastná, keď splním povinnosti, ktoré prastaré kaštiele a storočné stromy
         ukladajú na človeka… Náš kaštieľ zdedí Ervin. Ja by som hrala v ňom len druhotriednu rolu.
         A to by ma neuspokojilo. Cítila som teda, že musím si nadobudnúť iný starý kaštieľ a iné
         prastaré meno, ktoré nosiac, stanem sa prvou v tom kaštieli. Porozumela som, že jednako
         musím sa len vydať. Ale som sa rozhodla, že svojho druha vyvolím si zdravým rozumom a podľa
         mne zodpovedajúcich okolností… Dosť sme bohatí, aby som si mohla voliť. Vedela som, že z
         bohatých, ešte slávnych zemianskych domov darmo by som čakala pytača. Obzrela som si
         chudobnejších zemianskych mladíkov, ktorých rodinná sláva už je v úpadku. A najlepšie sa mi
         zaľúbil medzi nimi Tornay. Vždy bol elegantný, panský, bezvadný. Veľké, skvelé vlastnosti
         ho nezdobia, ale ani veľké, krikľavé chyby ho neznehodnocujú. Rod jeho je jeden z
         najstarších. Vedela som, že mu dobre padne moje veno. Strýc jeho, ktorý gazduje na ich
         starootcovskom majetku, úplne vyšiel na mizinu a môže ho len krátky čas udržať. Akú radosť
         mu spôsobí, keď bude môcť vykúpiť majetok svojich predkov a opustiť svoje slúžnovské
         zamestnanie! On mi práve zodpovedal. Dobre viem, keby som bola chudobná, nikdy by si ma
         nevzal za ženu. Ale ani ja by som nebola ostala pri ňom, keby sa nemenoval Ákoš Tornay de
         Füzeš a Tornavár — a keby nebol syn vicišpánov… Krásne, spokojne budeme žiť spolu. Nebudú
         nás vyrušovať citlivosti, ani známky žiarlivosti, ani bolestné sklamania. Také krásne,
         spokojné bude všetko u nás. Mojou životnou povinnosťou bude, aby som obnovila bývalú slávu
         rodu Tornaych, ktorá je teraz v úpadku. Chcem, aby malo vplyv i na ich rodinné dejiny, že
         Eva Oravská dostala sa do ich rodiny. Želala by si si teda, aby som to obetovala za
         československý štát, alebo azda za jedného z jeho príslušníkov?! — Eva vztýčila hlavu s
         hrdosťou: — Nikdy!
   </p>
   <p>
    Potom krotkejšie pokračovala:
   </p>
   <p>
    — Nie, mamička. Vzdaj sa toho. Ja som silná a stála. Nemôžem meniť národnostné cítenie
         tak, ako šaty. Ani srdce neotvorím do korán, aby sa vkradly doň národnostné zmeny. Nič, nik
         nemohol by ma sklátiť v mojom smýšľaní, len keby som sa sklamala v svojej národnej modle,
         ako v svojej prvej láske. Moje národné cítenie splynulo s mojimi životnými plánmi a
         naplňujú moje srdce. A vytrvám do konca pri Tornaym a maďarskom národe.
   </p>
   <p>
    — I tak ťa neuznajú za opravdivú Maďarku,
   </p>
   <p>
    — namietla matka neistým hlasom. — Koľko ráz dávali nám to cítiť i dosiaľ!
   </p>
   <p>
    — Kto? — vyskočila vzrušená Eva. — Len Maďari, medzi ktorými žijeme, a nie celý maďarský
         národ. Mne sa to neopovážili opätovne urobiť. Už pri prvom pokuse boli nútení ustúpiť pred
         mojou osobnou povahou. Museli uznať, že hoci nemôžem odvodiť svoj pôvod od azijských
         dobývateľov, preto som sa vedela povzniesť na ich úroveň. A aby som i skrytý výsmech
         vylúčila, tvorím si pri boku Maďarovom také postavenie, ktorého takzvaní naši dobrí
         priatelia a známi nikdy dosiahnuť nemôžu. A v tomto položení chcem také miesto zaujať, aby
         celý maďarský národ bol na mňa pyšný.
   </p>
   <p>
    — Vtedy… azda Margita… — povedala ticho, skoro šeptom matka, akoby sama pre seba.
   </p>
   <p>
    — Nie, mama, vzdaj sa i toho, — odporovala Eva. — Margita opravdive miluje Richarda. A
         že on nie preto presťahoval sa do Maďarska, aby sa opäť vrátil, Margita musí ísť za ním ta
         a všetky svoje slovenské národné pošetilosti musí nechať na hranici. Toto je cesta, ktorú
         jej ukazuje povinnosť. A nenamáhaj sa ju s nej sviesť. Veď by si tým zkazila jej blaženosť.
         Pekná dráha životná sa otvorila pred Hrádym v Maďarsku. Protekciou grófov Deésych
         malomestského slúžneho povýšili na tajomníka ministerstva vnútra. Grófi Deésy patria k
         najmocnejším veľmožom Maďarska a budú Hrádyho i naďalej podporovať. Chcela by si, aby
         Margita skvelú svoju budúcnosť, ktorá ju čaká v Maďarsku, obetovala za neisté zmätky
         dnešnej doby?
   </p>
   <p>
    Keď videla zúfalú tvár matkinu, hlas sa jej trochu zachvel.
   </p>
   <p>
    — Ale preto sa nermúť. Onedlho vtiahnem do kaštieľa Tornayho. Je dosť priestorný, aby
         sme sa tam všetci zmestili. Väčšiu polovicu roku môžete stráviť u mňa. A nebudeme cítiť, že
         špatná, hlúpa hranica je medzi nami.
   </p>
   <p>
    Oravská hlboko si vzdychla. Vstala a odišla sa preobliecť, aby mohla prijať svojho
         príbuzného.
   </p>
   <p>
    Idúcky smutne si myslela, že Evu už ztratila. Márne by ju zdržiavala, keď nechce ostať.
         S Margitou sa jej to azda ľahšie podarí. Margita je krotkejšia, citlivejšia než Eva. Trafil
         ju do srdca urážlivý a ponižujúci spôsob Maďarov, lebo nemohla ho s takou pevnou a
         húževnatou silou odraziť, ako Eva. Preto ani slovenské národné víťazstvo nepôsobilo na ňu
         tak, ako na Evu. Ona neprijala by nepriateľsky slovenského muža.
   </p>
   <p>
    Že má rada Hrádyho, to je nie vážna prekážka. Nielen raz miluje človek v svojom živote.
         Koľko sklamaní prežije, až nájde to pravé. A i tak najčastejšie sa sklame v manželstve.
   </p>
   <p>
    Pod tlakom svojej materinskej sebeckosti sa rozhodla, že Margitu spojí s mužom
         prievratu. Začnúc od prvého, ktorý sa dostal do ich domu, každého si dôkladne preskúma,
         ktorý by sa vyrovnal Hrádymu a bol by schopný, aby ho mohol úplne nahradiť…
   </p>
   <p>
    Eva, keď ostala samotná, podišla k obloku.
   </p>
   <p>
    Neďaleko od obloka stáli mladý bojovný plukovník a otec, pohrúžení do rozhovoru.
   </p>
   <p>
    Z očú Eviných šľahol plameň nenávisti na sprostredkovateľa nenávidených prievratov.
   </p>
   <p>
    Skalník razom sa obrátil a pozrel smerom obloka. Jeho pohľad sa stretol so zrakom
         nenávisťou horiacim. Za moment pochopil, že nesmierna nenávisť patrí československému
         vojakovi. S mnohými podobnými pohľadmi sa už stretol na svojej osvobodzujúcej ceste. Tmavý
         rumenec ho zalial. Ale potom sa usmial a obrátil sa znova k Oravskému, ako by nič
         zvláštneho nebol videl.
   </p>
   <p>
    Jeho úsmev bol sebavedomý, víťazný, trochu vyzývavý. Evu celkom rozdráždil. Tvár jej
         vzplanula.
   </p>
   <p>
    Poznala, že on to bol, ktorý v jeseni prišiel s vojskom obsadiť ich okolie. Potom
         odišiel. A radovala sa, že Ervin práve vtedy nebol doma. Aké veľké pohoršenie by bol
         vyvolal, keby už v prvý deň obsadenia bol plukovníka doviedol do ich domu…
   </p>
   <p>
    Aká nesmierna nenávisť ju zachvátila proti nemu už vtedy, keď prišiel na svojom čiernom
         koni. Ako by bola pocítila, že ich stretnutie sa nekončí tým, aby sa videli, že i oni
         jestvujú. Stretnutie ich bude pôsobiť i na ich život.
   </p>
   <p>
    Dejinný vývin slovenský a maďarský národ postavil do boja na život a smrť. Tento boj
         nemôže byť rozhodnutý na smrtonosnom bojišti. Zápolenie týchto dvoch národov sústredí sa v
         boji jednotlivcov. Oni svedú a rozhodnú urputný boj duševný na národnom poli.
   </p>
   <p>
    I oni sa stretli, aby zápasili v tomto boji. Musia bojovať jeden proti druhému, každý v
         mene svojho národa. Ak bude potrebné, utýrajú sa až na smrť. Plukovník musí vytrpieť za
         svoj víťazný a vyzývavý úsmev.
   </p>
   <p>
    Celkom rozčúlená odišla od obloka. A utiahla sa do svojej izby na poschodí.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1045">
       </a>
       IV
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Eva po štyridennom dobrovoľnom domácom väzení blúdila bez cieľa po uliciach malého
         mesta.
   </p>
   <p>
    Štyri dni už bol Skalník ich hosťom. A ona demonštratívne sa utiahla v svojej izbe.
         Urobila sa chorou. Ani pri spoločnom stole sa nezjavila. Stravovala sa vo svojej izbe.
   </p>
   <p>
    Po štyroch dňoch, aby urazenie Skalníka neztratilo svojej ostrosti, rozhodla sa, že po
         meste a po okolí bude sem-tam chodievať a jazdiť, len v kaštieli bude sa i naďalej
         uťahovať, aby sa vyhla soznámeniu sa s ním.
   </p>
   <p>
    Uznala, že urážlivé chovanie sa oproti hosťovi nie je slušné. Ale teraz zo zkúsenosti sa
         presvedčila, že v živote môžu prísť také časy a príhody, ktoré nás odlúčia od samých seba a
         prinútia nás ísť nesprávnou cestou. A vždy obdivuhodne vieme ospravedlňovať svoje blúdenie.
         I ona sa ospravedlňovala tým, že nestretla sa so Skalníkom na poli spoločenskom, ale
         stretli sa ako politickí nepriatelia v maďarsko-slovenskom konflikte, a týmto podľa starého
         spôsobu je dovolené robiť mnoho nesprávností.
   </p>
   <p>
    Pešky išla do mesta. Prešla niekoľko ulíc. Išla pomaly, zamyslená. Chvíľku chodila bez
         cieľa. Napokon pohla sa k mestskému parku.
   </p>
   <p>
    Ledvaže vošla do parku, stretla sa s Arankou Bándovou, dcérou okresného sudcu.
   </p>
   <p>
    Boly dávnymi sokyňami. Aranka Bándová bola jedna z najkrajších dievčat mesta. A že mala
         dosť slušné veno, myslela si, že má právo rozprestrieť sieť i na Tornayho. Ale i Eve sa
         zapáčil Tornay. A on ani chvíľu neváhal medzi dvoma dievčatmi.
   </p>
   <p>
    Aranka mala tvár krásnu, ale nízkou postavou a malomestským chovaním sa bola jednoduchý,
         všedný zjav. Ani jej veno nepostačilo požiadavkám Tornayho. A bola len meštianskeho pôvodu.
   </p>
   <p>
    Eva nebola krásna. Ale aristokraticky jemná bola jej tvár. Mala len jedinú krásu: svoje
         veľké, podivné čierne oči. Vysokou, štíhlou postavou a zvláštnou osobnou povahou bola taký
         zjav, že Tornay pokladal za hodné, aby ju povzniesol do svojej rodiny, medzi vznešené ženy.
   </p>
   <p>
    Aranka neodpustila Eve porážku. Ale preto naoko srdečný styk i naďalej ostal medzi nimi.
         Eva nemala príčiny, aby sa vyhýbala Aranke. Aranka zas premohla svoj odpor, lebo bola hrdá
         na to, že môže byť v priateľskom pomere s dcérami Oravského, a vždy pyšne narovnala hlavu,
         keď sa s niektorou mohla prechádzať po meste.
   </p>
   <p>
    Teraz však len bežne pozdravila Evu a chcela ju obísť.
   </p>
   <p>
    Eva ju zastavila.
   </p>
   <p>
    — Kde sa tak ponáhľaš?
   </p>
   <p>
    Aranka zmätene povedala:
   </p>
   <p>
    — Bola som u Anny Fejérovej.
   </p>
   <p>
    — Teda vráť sa. Prejdime sa, — navrhla Eva. — Boli ste tam mnohí?
   </p>
   <p>
    — Celá spoločnosť.
   </p>
   <p>
    Pohly sa.
   </p>
   <p>
    — O čom ste sa rozprávali? — pýtala sa Eva.
   </p>
   <p>
    — O veľmi zaujímavých veciach, — povedala Aranka, potajomne sa usmievajúc.
   </p>
   <p>
    — O kom? — spýtala sa Eva bez všetkej zvedavosti, len aby niečo povedala.
   </p>
   <p>
    V terajšej nálade nemala chuti pustiť sa do vážnejšieho rozhovoru.
   </p>
   <p>
    Aranka trochu rozpačite kráčala popri Eve. Kedy-tedy pozrela ukradomky na ňu. Veľmi by
         sa jej bolo chcelo ponížiť ju. Srdce jej bilo radosťou, že celá verejná mienka mesta sa
         obrátila proti jej pyšnej sokyni, tak že môže si pokladať za veľkú priazeň, keď ona s ňou
         prejde cez mesto. Ale keď pozrela na hrdú Evu, neopovážila sa priamo útočiť na ňu.
   </p>
   <p>
    Chvíľu mlčala. Potom odvážlive vyriekla:
   </p>
   <p>
    — I o vás.
   </p>
   <p>
    A s víťaznou škodoradosťou dívala sa na Evu, hoci tá ešte nevedela, čo o nich
         rozprávali.
   </p>
   <p>
    Eva bez upodozrievania sa spýtala:
   </p>
   <p>
    — A čo dobrého?
   </p>
   <p>
    Aranka zas mlčala chvíľu. Potom, rozpačite okolkujúc, blížila sa k veci:
   </p>
   <p>
    — Nebadáš, že ľudia… ako to mám povedať… trochu neobyčajne pozerajú na teba?
   </p>
   <p>
    Eva pozorovala zraky prechádzajúcich sa. Posmešné, rozhorčené a odsudzujúce oči strnule
         hľadely na ňu. V zamyslenosti dotiaľ to ani nebadala.
   </p>
   <p>
    Ale, ako by nič nebola videla, nedbale sa spýtala:
   </p>
   <p>
    — Prečo by pozerali neobyčajne na mňa?
   </p>
   <p>
    — Veď ty neurobila si nič… — počala Aranka, zajachtávajúc sa, ako by bola reč o nejakej
         veľmi haneblivej veci. — To jest o tebe by som to ani nepredpokladala… Ale Margita a Ervin…
         Veď ani o nich to nepredpokladám… Len neboli opatrní…
   </p>
   <p>
    Eva netrpelivým, rozkazujúcim hlasom skočila jej do reči:
   </p>
   <p>
    — No, čo urobili? Von s tým!
   </p>
   <p>
    — Ak chceš, tak ti to poviem, — odpovedala Aranka trochu urazene. — Prechádzali sa s
         československým plukovníkom po korze.
   </p>
   <p>
    A so zničujúcou škodoradosťou pozrela na Evu. Eva videla, že z očú jej sokyne srší
         nemilosrdnosť. A pocítila, že starým nepriateľstvom chce ju napadnúť. Už nejakým spôsobom
         podá zvesť Tornaymu o tejto príhode.
   </p>
   <p>
    Ale, ovládajúc sa, ľahkým hlasom odvetila:
   </p>
   <p>
    — V tom niet ničoho. To ešte nič neznamená. Veď plukovník nám je rodina.
   </p>
   <p>
    — Ale jednako je len zradca. A nebolo treba prijať ho do domu a ukazovať sa s ním po
         uliciach.
   </p>
   <p>
    Eva prísne odsúdila spôsob konania svojho brata a sestry, ale jednako nemohla strpieť,
         aby cudzia osoba, ktorá je k tomu i jej sokyňou, o nich unižujúco sa vyslovovala. V
         rozčulení duseným hlasom odvrkla:
   </p>
   <p>
    — A ty sa na tom takto pohoršuješ?! Veď i tvoj otec složil prísahu vernosti. Ani vy ste
         nie iní!
   </p>
   <p>
    — Ó, to je iné! Nemáme toľko majetku, aby sme mohli vyžiť. To každý vie a uzná. Ale vy…
         to jest Margita a Ervin… Ešte keby to len Ervin bol urobil… Hoci ani on to nemal urobiť,
         lebo je neodvislý… Aspoň Margita keby to nebola urobila… Ak môj otec i složil prísahu
         vernosti, urobil to preto, aby mohol ostať v úrade… ale jeho rodina, najmä my ženy nikdy sa
         neponížime k Slovákom a Čechom. Keď v úradoch z prinútenosti i strpíme slovenčinu, nikdy
         neuznáme ju za spoločensky schopnú.
   </p>
   <p>
    Eva zvysoka dívala sa na Aranku. Ešte ju nemohla zroniť. Teraz ešte na jej strane bola
         prevaha. A s posmešnou škodoradosťou striehla účinok svojich slov:
   </p>
   <p>
    — Máte pravdu. I ja som tej mienky. Už štyri dni je u nás plukovník, a ja som sa s ním
         ani nespoznala.
   </p>
   <p>
    Aranka s úžasom sa zarazila. Nepríjemne sa jej dotklo vyznanie Evino. Ak sa to dokáže
         pravdou, znemožní jej pomstivý úmysel. A dychtive sa pridržiavala dôkazu:
   </p>
   <p>
    — Možno, že ty nie… Ale Margita a Ervin prečo?
   </p>
   <p>
    — I oni len rodinu vidia v plukovníkovi, — odsekla tvrdým hlasom Eva.
   </p>
   <p>
    A s pyšným opovržením odišla od Aranky. Idúcky ju prenasledovaly posmešné, odsudzujúce
         pohľady maďarsky cítiacich. Slovensky cítiaci tým úctivejšie ju pozdravovali. Evu však
         urážal prejav ich úcty.
   </p>
   <p>
    Až bežiac došla domov. Narýchlo sa preobliekla a išla hľadať Margitu a Ervina, aby ich
         žiadala o vysvetlenie.
   </p>
   <p>
    Podívala sa i do rodinnej izby, ktorá bola na poschodí.
   </p>
   <p>
    Z parku počula veselý hovor a smiech. Bolo počuť i jemný hlas plukovníkov. Eva mimovoľne
         podišla k obloku.
   </p>
   <p>
    Na piesočnatej ploche pred kaštieľom sedela celá rodina so Skalníkom. Skalník sedel pri
         Margite a so zvláštnou nežnosťou rozprával jej niečo zaujímavého. Všeobecná pozornosť to
         prezradzovala. Margita skoro so skrúšenou pozornosťou počúvala jeho slová. Matka blažene sa
         kochala v nich.
   </p>
   <p>
    Znaky sa zdaly byť pravdivými, že môžu uskutočniť matkinu nádej. Eva s hrôzou myslela na
         to, aký by to bol zločin, keby Margita nechala Maďara Hrádyho pre československého
         dôstojníka.
   </p>
   <p>
    Ale kto vie, či by sa mohli obapolne zamilovať do seba. Jednostranná láska, s
         ktorejkoľvek strany, by neznamenala nebezpečenstvo. A pátrave pozorovala oboch.
   </p>
   <p>
    I Margita bola vysokej, štíhlej postavy, černovlasá, bielej tvári, ako Eva. Lenže bola
         krajšia. A teraz, ako s tvárou citom ihrajúcou, s ľúbezným úsmevom na ústach počúvala
         rozprávku Skalníkovu, zdala sa byť veľmi krásnou. A Eva uznala, že nielen československý
         dôstojník, ale celý maďarský dôstojnícky štáb sa môže do nej zamilovať.
   </p>
   <p>
    Skalník nevynikal krásou, ale jeho hladkoholená tvár bola výrazná. Bol pokojný,
         sebavedomý. V jeho zeleno-hnedých očiach žiarila šľachetná, obetischopná, silná duša. A Eva
         musela uznať, že je nebezpečný pre také dievča, ktoré nevidí v ňom zradcu-Slováka.
   </p>
   <p>
    Margita je v nebezpečenstve. Bolo by treba osvobodiť ju. Ale ako?
   </p>
   <p>
    Skalník, ako by bol pocítil, že ho niekto pozoruje, razom hodil zrakom na oblok. A so
         sebavedomým, víťazným, vyzývavým úsmevom usmial sa na demonštrujúcu maďarónku.
   </p>
   <p>
    Eva rozhorčená vzdialila sa od obloka. Klesla na stoličku a chcelo sa jej zaplakať od
         zlosti.
   </p>
   <p>
    *
   </p>
   <p>
    Keď sa trochu utíšila, vstala a utiahla sa do obloka, hľadiaceho na pavlač…
   </p>
   <p>
    Rodinu Oravského od určitého času veľmi lákaly obloky. Vylúčili z kaštieľa hlučný
         spoločenský život a túžobne striehli oblokmi na každý pohyb vonkajšieho sveta. Ich duša
         lietala i za obzor okolitého kraja.
   </p>
   <p>
    Evu tento oblok lákal najviac. Oproti obloku preriedili staré, vysoké stromy parku, a
         ona videla ďaleko až na kraje maďarské.
   </p>
   <p>
    Ako sa pamätá, vždy tam videla tie isté polia. Ale pred prievratom zdaly sa jej
         obyčajnou zemou, ako okolo nej ležiace polia. Odkedy však po štátnom prievrate pripadla
         Maďarom táto pôda, odtedy, čo pred ňou ležiaci kraj pripadol Československu, vedela ju
         oceniť.
   </p>
   <p>
    Túžobne natiahla ruky tým smerom. Na bližšom okolí každý sa vzďaľoval od nej. Všetko
         ztratila. Len tie polia naproti jej ostaly. Ale sú tak ďaleko, tak nedostižiteľne ďaleko!
         Keby si ich mohla aspoň priblížiť!
   </p>
   <p>
    Razom sa jej zablyslo v očiach. Šťastná myšlienka preletela jej hlavou.
   </p>
   <p>
    Odišla z izby a onedlho vrátila sa s ďalekohľadom. Teraz pozerala cezeň.
   </p>
   <p>
    Videla všetko čisto a zblízka. Videla rastlinstvo na poliach, tam blúdiaceho psa,
         prechodiacich ľudí, ktorých priaznivý osud nechal v Maďarsku.
   </p>
   <p>
    A náhla, neobyčajná túžba ju opanovala: žiadala si vidieť Tornayho na poli…
   </p>
   <p>
    V riadnych okolnostiach duševných bola by túto túžbu pokladala za výsmechu hodnú. Dosiaľ
         sa uspokojovala tým, keď mohla vidieť Tornayho len vtedy, keď on mohol prísť. Nikdy
         netúžila po tom, aby ho okrem toho mohla vidieť. Ale teraz túžila po tom, ako by ani nebola
         Eva Oravská, ale len Böžika ich strojníka.
   </p>
   <p>
    Mimoriadne veľké udalosti prehnaly sa okolo nej. A že zbytočne búrila sa proti nim,
         utiekla do sveta túžob, aby aspoň tam mohla víťaziť nad nimi. Podľa svojej túžby chcela,
         aby sa Tornay zjavil na poli, a verila v možnosť toho… I odbehla do svojej izby pre
         maďarskú národnú stužku. Ozdobila ňou ďalekohľad. Ak by sa zjavil Tornay na tomto mieste a
         pozoroval kaštieľ, nech vidí znak jej maďarskej národnej vernosti…
   </p>
   <p>
    O chvíľu Margita a Ervin vošli do izby. Ervin sadol si do kresla a zapálil si cigaretu.
         Margita podišla k druhému obloku a hľadela do diaľky.
   </p>
   <p>
    Eva, ako by nebola zbadala ich príchodu, ďalej sa kochala výhľadom na zem maďarskú.
   </p>
   <p>
    Ervin chvíľku usmievave pozoroval Evu a medzitým robil z cigaretového dymu kruhy. Potom
         trochu posmešným hlasom povedal:
   </p>
   <p>
    — Ako si pekne ozdobila ďalekohľad červeno-bielo-zelenou stuhou! Azda si vynašla nejaký
         nový maďarský národný sviatok pre Maďarov na Slovensku pozostalých, a preto si sa tak
         vyzdobila? Pekný, dojemný pohľad! Len by som rád vedieť, komu ukazuješ cez oblok maďarský
         národný znak? Mohla by si sa i na vhodnejšom mieste ukazovať.
   </p>
   <p>
    Eva složila ďalekohľad na okennú dosku. Cítila sa urazenou. Pritom naplnil ju i
         nesmierny hnev proti nemu. Svojím konaním i ju zamiešal do nepríjemného podozrenia, a teraz
         ešte sa jej vysmieva. Teraz i na najmenší útok sa rozdráždila. A odpoveď až vybúšila z nej:
   </p>
   <p>
    — Len kto pristúpil k nepriateľom Maďarov, nemôže pochopiť, prečo stojím celé hodiny pri
         obloku a prečo som ozdobila náš ďalekohľad maďarskou národnou stuhou. Ale keby i teba ešte
         ta tiahlo srdce, — rukou ukazovala navonok, — i teba by lákal tento oblok a bol by si i ty
         prišiel na to, že z tohoto obloka na poschodí vidieť demarkačnú čiaru a za ňou maďarskú
         zem…
   </p>
   <p>
    — I tam majú ľudia svoje starosti, ťažkosti a ani im nepríde na um, že z obloka
         poschodového kaštieľa, ktorý sa z diaľky belie, maďarónka…
   </p>
   <p>
    Eva rozhnevaná sa ohradzovala:
   </p>
   <p>
    — Maďarka!
   </p>
   <p>
    — Len maďarónka…
   </p>
   <p>
    — Ja som nie maďarónka! — hrdo sa vzpriamila. — Ja som Maďarka!
   </p>
   <p>
    Ervin, zvážnejúc, odsekol jej:
   </p>
   <p>
    — Pravým Maďarom môže byť iba ten, kto sa ním už narodil.
   </p>
   <p>
    Evin hlas sa zostril:
   </p>
   <p>
    — A tisícročné spolužitie s Maďarmi neslúčilo nás v jeden národ?! A maďarská národná
         výchova nepovzniesla nás i osobne medzi nich?!
   </p>
   <p>
    Ervin ešte väčšmi zvážnel.
   </p>
   <p>
    — Nie. I po tisícročnom spolužití, i po maďarskej národnej výchove si len maďarónka.
   </p>
   <p>
    Eva vzdorovite povzniesla hlavu:
   </p>
   <p>
    — Ja sa cítim Maďarkou. A vždy sa budem cítiť ňou.
   </p>
   <p>
    — No, len sa cíť i naďalej ňou.
   </p>
   <p>
    — Veď sa i budem, s tvojím láskavím dovolením.
   </p>
   <p>
    — A jednako zostaneš len maďarónkou. Darmo pozeráš tak túžobne na maďarské polia, tam sa
         nikomu ani nesníva, aby sa zastavil v poli a odtiaľ uctieval maďarónku, ktorá vzdoruje
         matke, otcovi, sestre a bratovi a demonštruje takýmto malicherným spôsobom.
   </p>
   <p>
    Eva postúpila vpred.
   </p>
   <p>
    — Neurážaj ma! Z malicherného vzdoru nikdy som nekonala. Mňa vedie pravý, prostý cit.
   </p>
   <p>
    — Aké šťastie, že máme na tejto opovrhnutej zemi aspoň jeden oblok, ktorý môže byť
         ochranným hradom proti zradcom! — posmešne podotkol Ervin.
   </p>
   <p>
    Eve vstúpily slzy do očú a rozhorčená vybúšila:
   </p>
   <p>
    — Skôr-neskôr celkom ma zaženie do toho výklenku obloka vaša bezohľadnosť. Ani trochu
         ohľadu nemáte na mňa. Sľúbil si, že už len k vôli zdaniu tak zariadiš vec, aby plukovníka
         úradne ubytovali u nás. A ani tento malý sľub si nesplnil.
   </p>
   <p>
    — Bol by som ho splnil, — ospravedlňoval sa Ervin, — keby ma otec nebol býval predišiel.
         Keď už bol Dušan u nás, len som mu nemohol navrhovať, aby sa vrátil na starý byt a dočkal,
         kým ho úradne neusalašia u nás. Tak málo prezieraví sme jednako nemohli byť.
   </p>
   <p>
    Eva nereagovala na ospravedlnenie. Len ďalej sršalo z nej rozhorčenie:
   </p>
   <p>
    — Už vás nový národný duch úplne zkazil. Už od počiatku podozrivým zdalo sa mi vaše
         chovanie, tajná radosť žiarila ti z očú. A teraz sa dokázalo moje podozrenie, že vaša zmena
         nastala už pri štátnom obrate…
   </p>
   <p>
    — No a potom? Čo, keď i nastala? Ak ty pokladáš za oprávnenú svoju otrockú vernosť k
         Maďarom, i my máme právo cítiť naše prebudené národné povedomie, — odsekol Ervin a nervózne
         sa prechádzal po izbe.
   </p>
   <p>
    Eva, nereagujúc ani na tú odpoveď, pokračovala vo výčitkách:
   </p>
   <p>
    — Ale vaša národná zmena zostala medzi stenami domu, až kým plukovník nedostal sa k nám…
   </p>
   <p>
    Ervin zastal.
   </p>
   <p>
    — No a potom?
   </p>
   <p>
    — Ako čo by bol svätého národného ducha priniesol medzi vás. Zosilneli ste vo svojej
         národnej viere a stali ste sa odhodlanými v prejavoch. Ukázali ste sa s ním na ulici. Tým
         svoj národný obrat vyvláčili ste z domu na ulicu, pred oči celého mesta…
   </p>
   <p>
    Ervin nahnevane vybúšil:
   </p>
   <p>
    — Pred naším hosťom sa nemôžem vyhnúť na ulici…
   </p>
   <p>
    — Veľké pohoršenie ste tým vyvolali.
   </p>
   <p>
    — Nikto nevie, čo ja cítim. Keď sa ja prechádzam s naším príbuzným, to ešte neznamená,
         že i politicky súhlasím s ním. Slávni ponižovatelia pred prievratom koľko ráz prechádzali
         sa spolu, hoci boli rozličného politického presvedčenia! A teraz, keď sú ukrátení,
         bezmierne kričia, keď niekto sa rozpráva s tým, kto necíti s nimi.
   </p>
   <p>
    — Ale keď je to názor väčšej polovice mesta, — odvetila Eva, nepopúšťajúc.
   </p>
   <p>
    Ervin znevažujúco odpovedal:
   </p>
   <p>
    — Je to smiešny, malicherný a hlúpy názor.
   </p>
   <p>
    — Nech je taký! Nezaujíma ma preto, ako by som si ho veľmi vážila, ale len preto, lebo
         budúca pani Tornayová potrebuje všeobecnej úcty. A nie názor pokladám za nebezpečný, ale
         to, že jeho účinky môžu vplývať na môj osud. Pre vašu neopatrnosť i mňa upodozrievajú.
         Aranka Bándová ma už otvorene upodozrievala. I ostatní pohoršeným a posudzujúcim pohľadom
         hľadeli na mňa. A teraz toto podozrenie budú ďalej šíriť až za hranice, hoci dobre viete,
         že ani tieň podozrenia nesmie sa priblížiť k mojej osobe.
   </p>
   <p>
    Ervin sústrastne pozrel na sestru.
   </p>
   <p>
    — Neboj sa. Keď ťa Tornay opravdive miluje, tak naše národné premeny neodstrašia ho od
         teba. A tvoja maďarská vernosť tým svätejšia bude pred ním…
   </p>
   <p>
    Margita medzitým sedela mlčky. Nezamiešala sa do sporu. Vedela, že ostrosť sporu poraní
         každého, kto sa ho zúčastní. A nadarmo rozprávame niekomu, nepresvedčíme ho, pokiaľ sa mu
         nepohne srdce.
   </p>
   <p>
    Aby ukončila tento rozhovor, odišla do okenného kúta k Eve. Napravila si ďalekohľad pred
         oči a pozerala na maďarské polia. Po chvíli povedala:
   </p>
   <p>
    — Naozaj čisto a jasne vidieť maďarskú zem.
   </p>
   <p>
    Eva na chvíľu zabudla na svoju bolesť a víťazne poznamenala:
   </p>
   <p>
    — Akokoľvek prísne môžu pohraničné stráže dávať pozor, aby sme nevstúpili na zapovedanú
         zem, nezabránia nám, aby sme ponad ich hlavy nemohli si ju celkom blízko prikúzliť.
   </p>
   <p>
    Margita si nevšimla Evinej poznámky. Zahrúžene dívala sa ďalej. Razom odtrhla od očú
         ďalekohľad a vtisla Eve do ruky. Rozčuleným hlasom riekla:
   </p>
   <p>
    — Pozeraj ta!
   </p>
   <p>
    Evine oči nádejne sa zaligotaly.
   </p>
   <p>
    — Azda je tam niekto? — pýtala sa napnute.
   </p>
   <p>
    Chytro upravila ďalekohľad pred oči a dívala sa naznačeným smerom.
   </p>
   <p>
    Vtom Margita sa jej spýtala:
   </p>
   <p>
    — Vidíš tie dve ženy, ktoré si umývajú nohy v potoku, označujúceho demarkačnú čiaru?
   </p>
   <p>
    — Vidím, — odpovedala Eva hlasom sklamania.
   </p>
   <p>
    — Tieto ženy len teraz prepašovaly listy cez zatvorenú hranicu. Jedna z nich prišla s
         maďarskej strany, druhá s našej. V potoku sa sišly a vymenily si listy.
   </p>
   <p>
    Eva složila ďalekohľad. Oči sa jej zaligotaly zvláštnym výrazom. V tvári sa jej
         zrkadlila myšlienka, ktorú ešte nechcela vyrieknuť. Okolkujúc hovorila:
   </p>
   <p>
    — Aké sú opovážlivé! Ani neutekajú po čine. Ďalej si umývajú nohy, ako by nič zvláštneho
         neboly urobily…
   </p>
   <p>
    — Stráž sa zaiste vzdialila. Alebo nastalo zamenenie stráže, — povedal Ervin. — Tí,
         ktorí sa oddajú na také veci, vždy vystriehnu príhodnú chvíľu.
   </p>
   <p>
    — Ani som si nemyslela, že takéto veci tak ľahko a prosto môžu vybaviť, — hovorila ďalej
         Eva. — Nie raz som už rozmýšľala o tom, že dobre by bolo prepašovať list do Maďarska. Ale
         som sa neopovážila nikoho tým poveriť, lebo som si myslela, že je to životu nebezpečné.
   </p>
   <p>
    — I tak sa môže niekedy stať, — odpovedal Ervin. — Ale, ako sa zdá, tie ženy rozumejú
         tomu.
   </p>
   <p>
    Margita zatiaľ stála zadumená, ako by i ju akási tajná myšlienka znepokojovala.
   </p>
   <p>
    Eva znova hľadela cez ďalekohľad.
   </p>
   <p>
    — Už sa rozišly, — hlásila.
   </p>
   <p>
    — Zaiste pokladaly to za dobré, — smial sa Ervin.
   </p>
   <p>
    Devy chvíľku bez slova pozeraly smerom Maďarska.
   </p>
   <p>
    Potom Eva neiste navrhovala:
   </p>
   <p>
    — Mohly by sme sa i my pokúsiť o to…
   </p>
   <p>
    — Na každý prípad sa pokúsime, — schválila Margita.
   </p>
   <p>
    Tváre im radosťou zažiarily. A s poľahčeným srdcom rozjímaly o príhode.
   </p>
   <p>
    Margita ticho, skoro šeptom hovorila, akoby sama sebe:
   </p>
   <p>
    — Budem môcť zavolať zpät Richarda a pokúsiť sa ho vrátiť domov.
   </p>
   <p>
    Radovala sa, že sa skoro skončia jej trápne duševné boje.
   </p>
   <p>
    Eva víťazne vyhlásila:
   </p>
   <p>
    — A ja budem môcť uistiť Ákoša o svojej maďarskej národnej vernosti, kým Arankino
         ohováranie dôjde do Maďarska.
   </p>
   <p>
    Pokladala za dobré znamenie, že chcela vidieť Tornayho na poli. A hoci on neprišiel,
         miesto neho zjavily sa ženy a ukázaly spôsob, ktorým ešte zdarnejšie môže obnoviť spojenie
         s Tornaym. Môže odstrániť i nebezpečenstvo, ktoré ohrožuje ich šťastie.
   </p>
   <p>
    Ani najmenej ich neznepokojovalo, že sa chystajú spáchať protizákonný čin. V takých
         mimoriadnych časoch, keď zatvorená hranica oddeľuje od seba spolupatriacich, kto nebol by
         využil takú možnosť? Pritom i vlastenecké ciele viedly devy…
   </p>
   <p>
    Utiahly sa do svojich izieb napísať listy.
   </p>
   <p>
    Eva, zastupiteľka miernej lásky, napísala vrelý, maďarským vlastenectvom prekypujúci
         list. Rozpovedala, aká chladná, smutná, pustá je teraz slovenská zem. Ako vrele túži po
         požehnanej, teplej, sladkej maďarskej vlasti.
   </p>
   <p>
    Vrelo milujúca Margita napísala len mierny, opatrný list. Nespomenula ani slovenské, ani
         maďarské vlastenecké a národné cítenie. Písala, že na slovenskej zemi nie je všetko také
         temné a bez potechy, akým sa bolo ukazovalo. Nebo tak láskave sa usmieva, ako predtým. Tak
         sa zelenie, kvitne všetko, ako i predtým. I život, hoci sa preobliekol do nových farieb,
         jednako tak veselo a blažene tečie, ako predtým. A že ako by bola rada, keby sa mohol
         Richard vrátiť, hoci len na hodiny, aby videl, že nemal príčiny odísť.
   </p>
   <p>
    *
   </p>
   <p>
    Na druhý deň Eva vzala listy a pohla sa s nimi k hranici.
   </p>
   <p>
    Vyšla cez zadnú bránu parku. Za parkom sa rozprestierala ich vinica. Na konci vinice
         tiekol potok, označujúci demarkačnú čiaru.
   </p>
   <p>
    Eva v prešovni preobliekla sa do sedliackych šiat. Sama chcela vykonať vec, aby sa úplne
         vydarila. A po dlhom rozmýšľaní pokladala za bezpečnejšie, keď sa preoblečie. Okrem toho sa
         jej i páčilo toto dobrodružstvo. Veď všetko zdalo sa jej byť slušným a dobrým, čo sa konalo
         z maďarského vlastenectva.
   </p>
   <p>
    Potom si sadla do chládku gaštana pred prešovňou a čakala, kým sa nezjaví pre jej ciele
         hotová a schopná osoba na maďarskej strane. Kohokoľvek nebola by chcela poveriť.
   </p>
   <p>
    Za čas na maďarskej strane sa nič nukazovalo. Len dievčatá-robotnice zo súsednej
         slovenskej vinice zašly do potoka.
   </p>
   <p>
    Stráž práve sa približovala. Dievčatá sa však nezľakly. Chichotajúc sa, čakaly ju. Keď
         stráž došla, devy začaly s vojakmi žartovať a pooblievaly ich s vodou.
   </p>
   <p>
    Vojaci so smiechom odchádzali. Dievčatá ďalej besedovaly v potoku.
   </p>
   <p>
    Eva čakala trpelive.
   </p>
   <p>
    Zrazu v maďarskej vinici zjavil sa mládenec. Pomaly blížil sa k hranici. Na brehu potoka
         zastal a zďaleka sa usmieval na sedliacke devy v potoku.
   </p>
   <p>
    Eva shodila črievice a bosá pustila sa k potoku vyskúmať mládenca.
   </p>
   <p>
    Na brehu zastala a mimovoľne pozrela do vody. Keď zazrela svoj obraz, odzrkadľujúci sa
         vo vode, zarazila sa. Ale potom sa usmiala. Veď to všetko robí z maďarského vlastenectva.
   </p>
   <p>
    S rozvažitou pozornosťou vkročila do potoka a sadla si na breh.
   </p>
   <p>
    Mládenec usmievavo ju pozoroval. Hneď zbadal, že nemôže byť sedliačka. A keď si ju
         lepšie obzrel, poznal, že je to slečna z kaštieľa Oravského.
   </p>
   <p>
    Ale preto sa len ďalej kochal v nej. Vidiac ju v sedliackych šatách, bosú vo vode,
         nezaujala ho bojazlivá, vzdiaľujúca úcta, ktorá by sa ho bola zmocnila, keby bola stála v
         skvostných šatách, s neprístupnou vyvýšenosťou na brehu potoka. V sedliackych šatách akoby
         bola bližšie k nemu. Robil sa, že ju nepozná. Podišiel oproti nej a dôverným hlasom
         povedal:
   </p>
   <p>
    — Aké máte krásne, biele nohy!
   </p>
   <p>
    Tykať jej, podľa sedliackeho spôsobu, jednako sa len neopovážil.
   </p>
   <p>
    Eva žiadala si získať dobroprajnosť mládencovu, preto prívetive sa tvárila na sedliacku
         poklonu. Ešte sa i usmiala.
   </p>
   <p>
    — Páčim sa ti? Teda azda mi vykonáš to, o čo ťa budem prosiť.
   </p>
   <p>
    Mládenec stiahol obočie. Obrátil stranou hlavu, k sedliackym dievčatám. Uškľabil sa a
         myslel si: „Preobliekla sa a usmieva sa mi, ako by bola opravdivá sedliačka. Iste má zlé
         úmysly!“ A len tak cez zuby odvrkol:
   </p>
   <p>
    — A čo by ste chceli?
   </p>
   <p>
    — Si Maďar? — pýtala sa Eva.
   </p>
   <p>
    — Nuž akože! A čím by som bol? — smial sa chlapík.
   </p>
   <p>
    — Teda mi vykonáš, o čo ťa budem prosiť.
   </p>
   <p>
    Mládenec podozrive pozrel na Evu a opatrne sa spýtal:
   </p>
   <p>
    — A čo by ste si žiadali?
   </p>
   <p>
    — Veľký zmätok je v Maďarsku? — spýtala sa Eva.
   </p>
   <p>
    — Máme toho do sýtosti, ale kedysi sa len utíši.
   </p>
   <p>
    — Ale ja nemôžem dotiaľ čakať. Chcela by som, aby si ešte zajtra vykonal, o čo ťa budem
         prosiť.
   </p>
   <p>
    Mládenec neodpovedal, len vyčkávajúco díval sa na Evu.
   </p>
   <p>
    Eva z jeho mlčania si domýšľala, že je nie ochotný splniť jej žiadosť. A pokúsila sa ho
         získať iným spôsobom.
   </p>
   <p>
    — Máš milenku?
   </p>
   <p>
    Mládenec sa zmŕštil. Hm, už i to by rada vedieť? A neodpovedal.
   </p>
   <p>
    Eva ho len ďalej obmäkčovala:
   </p>
   <p>
    — Rád by si bol, keby si jej mohol niečo krásneho kúpiť?
   </p>
   <p>
    — Hm! — vzdychol miesto odpovedi mládenec.
   </p>
   <p>
    — Keby si mi vykonal, čo si žiadam, mohol by si zarobiť i niekoľko tisíc, — ponúkala mu
         Eva.
   </p>
   <p>
    A skúmave striehla účinok svojich slov. Chcela si ho získať na stálu úslužnosť, preto
         bola taká štedrá.
   </p>
   <p>
    Mládenec podozrive vztýčil hlavu. Evina štedrosť a jej okolkovanie len zväčšovaly jeho
         podozrenie. Bol istý, že môže mať len zlé úmysly. Keby bola priamo vyriekla, čo si žiada, a
         dala mu niekoľko korún, bol by jej hneď privolil. Preto len opatrne riekol:
   </p>
   <p>
    — Nemôžem nič sľúbiť, kým neviem, čo chcete.
   </p>
   <p>
    — Len to chcem, aby si dva listy doručil na patričné miesto. Adresy sú na obálkach.
         Odovzdáš listy a potom donesieš nám i odpovede. Viem, že v takýchto búrlivých časoch, aké
         vládnu teraz v Maďarsku, nepôjde to tak ľahko. Mnoho ťažkostí budeš musieť premôcť. Preto
         na každý prípad dám ti tisíc korún československých. A že chcem viac ráz použiť tvojej
         pomoci, peknú sumu si môžeš zarobiť.
   </p>
   <p>
    Mládenec nedôverčive sa zadíval na Evu. Aká hlúpa a bláznivá ženská musí byť, keď za
         jediné doručenie listov dáva mu toľké peniaze! Ale v nasledujúcej chvíli zasa zmocnilo sa
         ho podozrenie. Veď to musia byť nejaké nebezpečné listy.
   </p>
   <p>
    A nedôverčive sa spýtal:
   </p>
   <p>
    — Ale aké sú listy?
   </p>
   <p>
    — Len také, aké by si aj ty písal milenke, keby bola ďaleko od teba.
   </p>
   <p>
    — Hm! — pokýval hlavou mládenec.
   </p>
   <p>
    A skúmave pozoroval Evu. Či povedala pravdu? Za také listy dávať toľko, ako by to boly
         nejaké nebezpečné spisy! Ak pravdu hovorí, vtedy ten maďarský pán nie veľmi sa namáha za
         ňou. A, úbohá, sama sa musí trápiť. A obzrel si ju. No, veru ani nie div, veď ani trošku
         nie je pekná. Nie je div ani to, že tisíce musí vyhadzovať za listy maďarského pána. Veď by
         sa patrilo, aby sa on blaznel tak za ňou.
   </p>
   <p>
    Evine oči hľadely naňho prosebne. A razom ju poľutoval. Nech má i ona radosť. Veď nie je
         krásna, ani múdra.
   </p>
   <p>
    A obmäkčene povedal:
   </p>
   <p>
    — Dajte mi teda listy, ale chytro, aby to prichádzajúce stráže nezbadaly.
   </p>
   <p>
    Eva videla, že si úplne získala mládenca, a odovzdala mu listy s tisíc korunami,
         priznajúc sa mu:
   </p>
   <p>
    — Ja nie som sedliačka. Len preto som sa preobliekla, aby ma stráže pokladaly za
         sedliačku a neupodozrievaly ma.
   </p>
   <p>
    — Ale inokedy skryte svoje biele nohy, — odporúčal jej mládenec. — Radšej sa ja
         prebrodím cez vodu. Vy ma dočkajte len na brehu. Pozajtre o tomto čase prídem s odpoveďou.
         Čakajte ma.
   </p>
   <p>
    A rozišli sa. Práve zavčasu, lebo maďarská stráž sa zjavila. Mládenec bystro odišiel.
   </p>
   <p>
    Eva za chvíľu ostala na brehu potoka. Túžobne hodila okom ešte raz na maďarskú stranu.
         Potom sa obrátila a poobzerala sa po slovenskom kraji. Pred jej duševným zrakom zjavil sa
         slovenský plukovník so svojím protivným úsmevom. Prišla jej na um i zlomyseľná Aranka
         Bándová, a víťazne sa zasmiala.
   </p>
   <p>
    Vzpriamená kráčala k prešovni. Cítila sa paňou situácie.
   </p>
   <p>
    *
   </p>
   <p>
    A začalo sa dopisovanie cez zatvorenú hranicu.
   </p>
   <p>
    I ďalšie listy Evine dýchaly maďarským vlasteneckým citom, ako prvý. Vysvetľovala v
         nich, že nastalé veľké osudné časy nielen národy, ale i jednotlivcov postavily do krížového
         ohňa ťažkých zkúšok. A ona má pevnú vieru a dôveru, že zpomedzi všetkých národov maďarský
         národ obstojí najskvelejšie v tej zkúške. I ona chce neohrožene vydržať, aby zaslúžene
         mohla nosiť meno maďarskej ženy.
   </p>
   <p>
    Ákoš Tornay s úprimnou radosťou prijal osvedčenie jej maďarskej vernosti. Písal, akým
         šťastným ho robí, že najkrajšie, najvernejšie maďarské city sa mu prejavujú. Z jeho riadkov
         bola by mohla vycítiť, že vernosť každého bývalého poddaného veľké zadosťučinenie poskytuje
         pokorenej panujúcej dôstojnosti maďarskej. Vďačne prijímajú akékoľvek dôkazy a vyjadrenie
         tejto vernosti. Oceňujú ich nad hodnosť, ako prostriedky a možnosti pre vydobytie starej
         neobmedzenej moci. Listy prenikal i požadujúci a mimovoľne blahosklonný spôsob panujúceho
         národa.
   </p>
   <p>
    Ale Eva nevycítila, čo sa skrývalo v riadkoch a za riadkami. Vlastenecká prepiatosť
         pokalila jej smysly…
   </p>
   <p>
    Celkom inak pôsobilo potajomné dopisovanie na Margitu. Jej úmysly s milovaným mužom a
         národom, pochádzajúce z lásky, ako by ju boly oslnily vyšším svetlom; jasne vycítila z
         listov, že cez zatvorenú hranicu nedala sa do daromného a zbytočného dopisovania. Cítila,
         že tieto listy budú účinkovať na ich celý život a môžu uskutočniť jej nádeje.
   </p>
   <p>
    Hrády vyznal v prvej odpovedi, že by rád vidieť všetko, čo sa od jeho odchodu stalo a čo
         sa robí na slovenskej zemi. A nevystúpil proti tomu ani jediným slovom.
   </p>
   <p>
    Margite sa naplnilo srdce nádejou. Pocítila, že Richard túži dostať sa nazpät, že tá
         túžba premôže jeho mýlny úsudok a odpor. I spýtala sa ho, či skutočne túži vrátiť sa
         nazpät? A ako? Či len dočasne, alebo stále chce tu ostať?
   </p>
   <p>
    A Hrády odpovedal, že by bol rád, keby mohol pokračovať svoj život na slovenskej zemi.
   </p>
   <p>
    Margita sa ho potom spýtala, že keby mu niekto umožnil návrat a on chcel by žiť v nových
         pomeroch, či by sa vrátil?
   </p>
   <p>
    Hrády odpovedal, že chcel by sa prispôsobiť novým pomerom, aby sa mohol vrátiť. Ale to
         je nemožné. Aspoň nemôže veriť v túto možnosť.
   </p>
   <p>
    Margita mu odpísala, že by sa to mohlo stať. Ona by to mohla vykonať. Ale prv, než by sa
         o to pokúsila, chcela by mu ukázať, čo teraz vládne nad slovenskou zemou, a spolu s tým
         priznať sa, aké stanovisko to vyvolalo u nej. Nech príde teda k hranici. Na konci ich
         vinice tečie potok označujúci demarkačnú čiaru. Nech príde na breh potoka. Ukáže mu, čo by
         mu rada ukázať, a rozpovie mu, čo by mu chcela porozprávať. A on sa potom môže rozhodnúť…
   </p>
   <p>
    Eva nevolala Tornayho. V čas dopisovania znovuožila. Mohla sa listovne stýkať s Tornaym
         a vyrozprávať mu všetko svoje maďarské vlastenecké trápenie a oduševnenie. A to jej
         dostačovalo.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1526">
       </a>
       V
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Na kamenných laviciach pod gaštanmi vo vinici sedely Oravská, Eva a Margita. Čakaly
         Hrádyho.
   </p>
   <p>
    Onedlho prichádzal Hrády. Zďaleka pozdravil rodinu. Na brehu potoka zastal a vyčkávajúco
         hľadel na ne.
   </p>
   <p>
    Ženské sa ani nepohly. Stráže už dávnejšie odišly na výskumy. Každú chvíľu mohly sa
         vrátiť. A nechcely vzbudiť ich pozornosť. Len zďaleka sa mu usmievaly.
   </p>
   <p>
    Margita a Richard dívali sa na seba. Medzi nimi tiekol symbol demarkačnej čiary. Pomaly
         žblnkotal vo svojom koryte. A oni jednako tak cítili, ako by im prúdil až k srdciam. Obom
         nevýslovný žiaľ tlačil srdce. Meravo, bez pohybu dívali sa jeden na druhého…
   </p>
   <p>
    Československá stráž zjavila sa na obzore.
   </p>
   <p>
    Hrády odišiel do vinice.
   </p>
   <p>
    Všetci čakali, kým neodíde stráž. Ale stráž sa zastavila a skúmave pozorovala maďarské
         polia.
   </p>
   <p>
    Margita odhodlane vstala. Nevyčkala, kým odíde stráž, aby Richardovi mohla vyjadriť, čo
         mu chcela rozpovedať. Cítila, že ľahšie bude jej zďaleka a obrazne mu to prezradiť, hoci mu
         tým raní srdce.
   </p>
   <p>
    A zodvihla so stola slovenskú zástavu, pritisla ju k sebe a pátrave pozerala na Hrádyho,
         či ju porozumel.
   </p>
   <p>
    Richard najprv ustrašený zadíval sa na ňu. Pomaly skrotol jeho pohľad v nesmiernom
         udivení. A pozeral, udivene pozeral. Potom, mimovoľne sa usmievajúc, kýval zpät na znak
         porozumenia.
   </p>
   <p>
    Margite tvár zasvietila radosťou. Evina sa zachmúrila.
   </p>
   <p>
    Stráž sa už vzďalovala.
   </p>
   <p>
    Všetky napnute očakávaly, čo si počne Hrády. Stráž už nebolo vidieť. Ľahko by mohol
         prekročiť hranicu. Keby prišiel k nim, neohrožovalo by ho viac nebezpečenstvo. Mohly by ho
         zastať.
   </p>
   <p>
    Margite stislo srdce, keď videla, že sa ani nepohol. Ale ho jednako len nevolala.
         Chcela, aby sám od seba sa sblížil, na znak, že sa nevzpiera proti národnej zmene.
   </p>
   <p>
    Ale on len stál. Po chvíli pozdravil. A hoci usmievavo kýval, jednako odišiel.
   </p>
   <p>
    Margite bôľne stislo srdce. Tvár jej zosmutnela, ako by sa nepreniknuteľné tiene boly
         vrhly medzi nich.
   </p>
   <p>
    Eve sa tvár vyjasnila. Hrády srozumiteľne dokázal, že nepotrebuje slovenského prievratu.
         Odmietol ho. Margita ho bude musieť nasledovať do Maďarska.
   </p>
   <p>
    Matka starostlive obrátila sa k Margite.
   </p>
   <p>
    — Prečo tak rýchle odišiel?
   </p>
   <p>
    — Mal už dosť tejto slovenskej komédie! — smiala sa Eva posmešne.
   </p>
   <p>
    — Alebo napochytre nemohol sa vynájsť v novom položení, — povedala Margita tichým,
         neistým hlasom.
   </p>
   <p>
    Cítila, že ani ona nevie sa napochytre vynajsť v novom obrate, pred ktorý postavilo ju
         chovanie Hrádyho.
   </p>
   <p>
    — Túži vrátiť sa zpät, keby mohol, — uisťovala matku. — To sú znaky toho, že sa mu už
         pohlo srdce. Zatriasla ním túžba po domove. Neurobila som teda zle, keď som sa pokúsila o
         jeho návrat. Prvý pokus bol, že som mu oznámila náš národný obrat… Ako zbadal slovenskú
         zástavu v mojich rukách, hoci ho to prekvapilo…
   </p>
   <p>
    — Viem si predstaviť, ako príjemne ho to prekvapilo! — skočila jej do reči Eva posmešne.
   </p>
   <p>
    Margita však pokračovala:
   </p>
   <p>
    — Hoci ho to prekvapilo, nezmŕštil obočia, nenahneval sa, len sa usmieval a kýval zpät.
         To je nie mnoho, ale môžeme to pokladať za dobré znamenie. Dúfajme teda, že po uplynutí
         prvej ohromujúcej chvíle prekvapenia víťazne prekoná krízu prechodu a vráti sa k nám…
   </p>
   <p>
    — Dal by Pán Boh, aby sa tak stalo! — vzdychla Oravská.
   </p>
   <p>
    Eva prekvapene pozrela na ňu.
   </p>
   <p>
    — Žiadaš si to? Ale čo bude vtedy s mužom slovenského ducha, ktorého si Margite určila?
   </p>
   <p>
    — Ja pokladám za hlavnú vec, aby moje dcéry ostaly doma. A aby sa tak stalo, každý
         spôsob a nástroj prijala by som s radosťou, — povedala matka.
   </p>
   <p>
    — Ja ostanem doma, — uisťovala matku Margita. — Ak sa mi teraz nepodarilo privolať
         Richarda domov, vrátim ho najprv národu a potom privediem ho sem.
   </p>
   <p>
    Eva sa zasmiala.
   </p>
   <p>
    — To bude div! Akiste vás prekoná a na maďarskej zemi zahrá komédiu slovenského
         vzkriesenia.
   </p>
   <p>
    Margite sa tvár zamračila a s výčitkou obrátila sa k Eve:
   </p>
   <p>
    — Ja nikdy nevysmievam a neurážam tvoje maďarské smýšľanie.
   </p>
   <p>
    Oravská, aby predišla svade, rýchlo sa spýtala:
   </p>
   <p>
    — Ale či by mu dovolili vrátiť sa?
   </p>
   <p>
    — Dovolili by, — prisvedčila Margita. — Práve včera som sa spýtala Skalníka, či sa môže
         vrátiť, kto dobrovoľne opustil Slovensko. A on povedal, že keď s pravým, statočným,
         úprimným srdcom sa vráti, vtedy môže.
   </p>
   <p>
    — To je ťažká podmienka, — poznamenala uštipačne Eva. — Veď to skoro nemožným činí
         návrat.
   </p>
   <p>
    Oravská a Margita, nereagujúc na Evinu poznámku, začaly sa radiť o možnosti Hrádyho
         návratu. Pokladaly za hlavné, aby ho doviedly domov. Keď bude doma, pomaly priľne k národu.
         A radily sa, či majú vyčkať, kým sa otvorí zatvorená hranica. Alebo majú sa azda pokúsiť
         dostať ho sem cez zatvorenú hranicu? A rozhodly sa, že budú prosiť o radu Skalníka. Ak by
         sa podarilo Richardovi prejsť cez hranicu, či by urobil potrebné kroky, aby sa mohol tu
         voľne pohybovať. A rozhodly sa, že ešte dnes síde sa celá rodina so Skalníkom a dopodrobna
         rozoberú možnosť Hrádyho návratu.
   </p>
   <p>
    Eva ochable sklonila hlavu.
   </p>
   <p>
    Predvidela neodvratný škandál. Škandál by bol, keby Margita nechala Maďara Hrádyho k
         vôli Slovákovi. A ešte väčší bude, keď sa Hrády vráti a stane sa Slovákom. Chovanie sa
         Hrádyho dosiaľ nedalo príčiny znepokojovať sa. Ale že Hrády dosiahne väčšie šťastie v
         chystajúcom sa manželstve než Margita, treba sa obávať, že napokon jednako len zmäkne a
         poddá sa.
   </p>
   <p>
    Prebrala sa a nechala ich tam. Nech majú úfnosť, nech sa tešia, nech sa radia. Ona nemá
         čo hľadať medzi nimi.
   </p>
   <p>
    Odišla a nervózne sa prechádzala po vinici. Jej srdce tlačily zlé tušenia.
   </p>
   <p>
    Tento výstup na hranici môže osudne vlívať i na jej život. Jej bližní nemôžu sa opanovať
         v prvom národnom zápale. Vyvláčili svoj národný cit na ulicu. Prezradili to Hrádymu. A
         teraz on rozpovie to Tornaymu, i zosilnejú Arankine klebety, keď sa dostanú za hranicu. A
         či Tornay bude sa vedieť premôcť, aby si nevšímal národného obratu príbuzných a neobmedzene
         jej dôveroval?!
   </p>
   <p>
    Horko sa zasmiala, že tak pochodila. Hľadala spojenie s Maďarskom, aby tam mohla
         znemožniť Arankine klebety, a teraz skrze toto spojenie prekĺzlo potvrdenie týchto klebiet!
   </p>
   <p>
    Pritisla si ruky na ohnive bijúce sluchy. Niečo musí urobiť! Nesmie nečinne pozorovať
         udalosti.
   </p>
   <p>
    Ukrytá v prešovni, neraz videla potajomné prebehnutie cez zatvorenú hranicu. A rozhodla
         sa, že pozve Ákoša a Richarda na podobnú návštevu. Ešte dnes im napíše listy. Bude prosiť
         Richarda, aby nepovedal Ákošovi, čo sa mu prihodilo. A nahovorí ho, aby Margitina chvíľková
         nevernosť ho neodstrašila niekedy vziať ju do Maďarska. Keď ho Margita bude nasledovať do
         Maďarska, razom bude koniec jej slovenskému priateľstvu. Nech príde teda a nech ju odtrhne
         silou lásky od slovenského národa a nech ju zachráni pre maďarskú vlasť a národ.
   </p>
   <p>
    A Ákoš i Richard prídu. Podrobia sa protizákonnej ceste z vlasteneckých príčin. Listy
         odovzdajú svoju úlohu osobnému styku. Čo nemohly rozriešiť a upevniť mŕtve písmeny,
         rozrieši a upevní osobné spojenie. Ak mŕtve písmeny nedostatočne vyjadrovaly, čo cíti,
         všetka horkosť a vernosť jej maďarského srdca bude žiariť v jej očiach, aby presvedčily
         Tornayho o jej vernosti. A čo mŕtve písmeny nemohly urobiť, zachráni Margitu kúzlo
         prítomnej lásky.
   </p>
   <p>
    „Ale čo, ak prídu už pozde?“ — prišlo jej na um. „Ak Margitino slovenské cítenie natoľko
         zosilnelo, že azda Hrádyho národné odporovanie ju len odcudzí od neho a ju pripojí tým
         mocnejšie k Skalníkovi?“
   </p>
   <p>
    Cítila, že Margita ešte nie je mimo nebezpečenstva. Nech sa akokoľvek vyvinú veci, musí
         sa znemožniť spojenie Skalníka s Margitou. Keď ináč nie, ona musí sa stať prekážkou medzi
         nimi. Ona je silná, stála a maďarského cítenia. Ona bez nebezpečenstva môže sa zaoberať
         Skalníkom a pokúsiť sa podmaniť si ho.
   </p>
   <p>
    Preto do ich národného boja musí vniesť i boj ženy a muža. Musí vyvolať i muža a víťaziť
         nad ním. A z tejto príčiny musí sa zmeniť bojovná taktika a novému spoločnému boju sa
         prispôsobiť.
   </p>
   <p>
    To by bolo skvelé víťazstvo i pomsta, keby Skalník za zradu maďarskej národnej veci sa
         do nej na smrť zamiloval, do nej — do Maďarky! Keby ho slovenské srdce bolelo pre maďarské
         dievča, ktoré by nasledovalo maďarského muža do krajiny, ktorú on zaprel a nenávidí! A
         akokoľvek nenávidí maďarskú zem, jednako by sa našlo tam miesto, kde by ho túžobne ťahalo
         srdce. Áno, nech sa stane tak… A rozhodla sa, že na druhý deň zjaví sa pri obede, ako keby
         len choroba bola príčinou jej doterajšej neprítomnosti.
   </p>
   <p>
    Celkom uspokojená pohla sa do kaštieľa napísať listy.
   </p>
   <p>
    *
   </p>
   <p>
    Na tretí deň prišly odpovede.
   </p>
   <p>
    Ákoš i Richard odkazovali, že prídu, keď sa utíšia búrlivé chvíle v Maďarsku a bez
         väčšieho nebezpečenstva budú sa môcť pokúsiť prejsť cez zatvorenú hranicu…
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1654">
       </a>
       VI
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Bola nedeľa. Tichá, čistá, bezmračná nedeľa. Ako by životaschopnosť prírody bola utíchla
         v slávnostnej pobožnosti.
   </p>
   <p>
    Rodina Oravského, pripravená odísť, čakala pred bránou kaštieľa. Na dvore stály koče, už
         tiež hotové na cestu. Kone netrpelive dupotaly. Mestské hodiny bily práve desať. Čistým
         vzduchom až sem bolo počuť náhlivé bitie.
   </p>
   <p>
    Čakali ešte Evu.
   </p>
   <p>
    O chvíľu v predsieni ozvaly sa kroky Evine. Potom vykročila, ale nebola pripravená na
         cestu.
   </p>
   <p>
    — Eva, ponáhľaj sa, — náhlil jej otec. — Pozde prídeme do kostola.
   </p>
   <p>
    Eva ani na naliehanie neodišla preobliecť sa. Tázave zastala pred otcom.
   </p>
   <p>
    — Prečo idete vždy na slovenskú omšu o desiatej hodine? Prečo nejdete niekedy i na
         maďarskú omšu o jedenástej hodine?
   </p>
   <p>
    Starý Oravský smraštil obočie. Ale zato pokojným hlasom odpovedal:
   </p>
   <p>
    — Lebo od nepamäti vždy sme len na veľkú omšu chodili. A preto, že nikdy nijakými
         vyzývavosťami neznesvätím príbytok boží.
   </p>
   <p>
    Eva sa trochu zmiatla. Neistým hlasom odpovedala:
   </p>
   <p>
    — Ale niekedy mohli by ste ísť i na maďarskú omšu, veď to záujem dcéry vyžaduje.
   </p>
   <p>
    Ale starý Oravský ostal neúprosným.
   </p>
   <p>
    — Ani v záujme svojej dcéry nebudem používať kostol na to, aby som tým splietol ľudí.
         Verím a dúfam, že záujmy mojej dcéry nezávisia od takých nepatrných podmienok. Ak raz
         prídem na to, že šťastie mojej dcéry je ohrožené, budem ju môcť vždy vytrhnúť.
   </p>
   <p>
    Ozvaly sa zvony na veľkú omšu. Slávnostné zvuky šírily sa vzduchom.
   </p>
   <p>
    Eva, viditeľne zronená, sklonila hlavu a ticho povedala:
   </p>
   <p>
    — Tak na mňa nečakajte. Dnes nepôjdem do kostola, akosi sa zle cítim…
   </p>
   <p>
    — Ako chceš, dcéra moja, tak si urob, — povedal otec. — My pôjdeme.
   </p>
   <p>
    Eva ticho odišla do svojej izby. Hlboká trpkosť sa jej zmocnila. Záujmy rodiny dostaly
         sa do protivy s jej cítením a presvedčením. Nikto nechce v jej prospech priniesť ani
         najmenšej obete. I rozhodla sa, že odteraz bude konať podľa svojho presvedčenia. Pevne
         verí, že kráča po pravej a správnej ceste…
   </p>
   <p>
    Medzitým prišiel Skalník. Sadli si do kočov a pohli sa.
   </p>
   <p>
    Už bolo počuť hlas organa, keď došli ku kostolu. Pred kázňou spievali pieseň. Rýchle
         sostúpili. Vstúpili do chrámu a sadli si medzi tých, ktorých neodstrašila slovenská kázeň a
         slovenský spev.
   </p>
   <p>
    Po kázni začala sa omša. Hučiac, organ naplnil celý kostol svojimi slávnostnými zvukmi.
         Zavznel slovenský spev. Ale nie namysleným, chvastajúcim sa a rozkazovacím spôsobom, len z
         čistého srdca vyvierajúc, skromne prosiac a vďaku vzdávajúc.
   </p>
   <p>
    Slová omšu odbavujúceho kňaza, hlas organa, dorážajúci na srdcia, zvuky slovenskej
         piesne, slová tichej modlitby, cítenie zbožných sŕdc — to všetko splynulo v jednu svätú
         modlitbu. V tejto modlitbe nežiadali iného vlastníctva, iného vlasti a zeme. Neprosili, aby
         iné národy podrobili, smietli a panovali nad nimi. Len o to prosili, čo im už patrilo od
         pradávna, aby udržal im Boh len to, čo im už pred tisíc rokmi patrilo: ich starú vlasť. A
         aby vzkriesil k novému životu srdce slovenského národa, aby v Jeho svätom mene mohli žiť na
         svojej otcovskej zemi.
   </p>
   <p>
    Sviatočná vôňa kadidla ich oviala. Hlavy sklonili ponížene pred Bohom. A cítili, že
         vošla do ich srdca milosť a dobrota božia.
   </p>
   <p>
    So svätou skrúšenosťou počúvali omšu do konca. Potom sa v tichosti rozišli.
   </p>
   <p>
    *
   </p>
   <p>
    Eva bola nepokojná a zamyslená ešte i vtedy, keď sa prvý raz zjavila pri rodinnom stole.
   </p>
   <p>
    Všetci sa tešili jej uzdraveniu, hoci vedeli príčinu jej choroby. Ani Skalník
         neprezradil ani slovom, že vie dobre, prečo sa dosiaľ odďaľovala.
   </p>
   <p>
    Eva skúmave pozorovala Skalníka, či svoje etiketné slová nesprevádza posmešným pohľadom.
         Nie. Korektný, zdvorilý, príjemný bol až do konca. Národnostnú otázku ani nespomenul. Len o
         amerických kostoloch a bohoslužbách rozprával. Spomenul i niekoľko príjemných, veselých
         príbehov istého amerického duchovného, ktorý mu bol veľmi dobrým priateľom.
   </p>
   <p>
    Eva zabudla na svoje pomstivé plány a povinný národný boj. Ticho ho počúvala. Len
         niekedy zdvihla k nemu zamyslené oči.
   </p>
   <p>
    Skalník si myslel:
   </p>
   <p>
    „Nie je krásna, ale keď pozrie na niekoho svojimi čiernymi, podivnými očami, prinúti ho,
         aby sa na ňu díval…“
   </p>
   <p>
    Rozhovor trval dlho. Dlhšie, ako inokedy. Prišly do spomienky rozličné veci. Napokon
         Oravská tendenčne spomenula ženbu.
   </p>
   <p>
    Osud jej dcér zdal sa byť už rozriešeným. Ale že človek nikdy nemôže neomylne predvidieť
         vývin udalostí, pokladala za prospešné i naďalej mať pred očami Skalníka. Veľmi sa jej
         zapáčil. Chcela vyskúmať, či je už nie zaviazaný a čo si myslí o tejto veci.
   </p>
   <p>
    Vyrozprávala mu, že už i otec temer sa vžil do nových časov. Len Ervinova náhodná ženba
         znepokojuje ho ešte niekedy. Ale ona je preto celkom spokojná. Veď vie, že Ervin len dobre
         si môže vyvoliť.
   </p>
   <p>
    Potom sa ho spýtala, ako myslí on o ženbe a akú ženu by si vyvolil.
   </p>
   <p>
    Plukovník povedal usmievavo:
   </p>
   <p>
    — Taký rozháraný bol môj dosavádny život a taká mocná a veľká bola moja túžba vymaniť sa
         z neho, že som nemal ešte ani času rozmýšľať o tom. Mal som veľké ciele a úmysly, ako vo
         svoj, tak i vo všeobecný prospech. A z toho vyplývaly mnohé plány a práce, ktoré mi nedaly
         pokoja. Časom natoľko sa zakorenily v mojej duši, že sa staly mojimi životnými podmienkami
         a ťahajú ma vždy napred a napred…
   </p>
   <p>
    Oravská tvárila sa sklamanou.
   </p>
   <p>
    Evine oči sa zaligotaly. Ako by bol hovoril z jej duše. A myslela si, že jednako je len
         plukovník slušný človek.
   </p>
   <p>
    Po hradskej čo raz hustejšie prechodili mešťania, ponáhľajúci sa so svojimi rodinami,
         aby nedeľné odpoludnie strávili v prírode.
   </p>
   <p>
    Skalník usmievave pokračoval:
   </p>
   <p>
    — Podívajte sa na ten deťmi obkľúčený, do prírody sa ponáhľajúci manželský pár. Aký by
         som bol uprostred takého milého rodinného zjavu?
   </p>
   <p>
    Všetci sa hlasne zasmiali.
   </p>
   <p>
    — Veru by si bol trochu smiešny, — povedal Ervin.
   </p>
   <p>
    — No, vidíš! Už teraz aby som sa na takéto chodníky dal strhnúť a kopu takýchto alebo
         tomu podobných rodinných obrázkov oživil k vôli svojej žene? Alebo strpčiť jej život tým,
         že ju so sebou vlečiem cez také kraje, kde by sa zas ona necítila dobre?
   </p>
   <p>
    Oravská pozrela na Evu, časom nepokojnú, časom zas zamyslenú, a s vyjasnenou tvárou
         radila plukovníkovi:
   </p>
   <p>
    — Hľadajte si takú ženu, ktorá by bola najblaženejšia, keby vás mohla nasledovať na
         najneschodnejších cestách života.
   </p>
   <p>
    — Ešte netúžim po nej, a dúfam, že ani nebudem.
   </p>
   <p>
    Zatíchli a pozerali oblokom na hradskú.
   </p>
   <p>
    Skalník sa kochal na prechodiacich, keď počul, že sa slovensky shovárajú.
   </p>
   <p>
    Eva pozrela na Skalníka. Prišiel jej na um pomstivý úmysel.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1769">
       </a>
       VII
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Dcéry Oravského celé šťastné pripravovaly sa na schôdzku s Tornaym a Hrádym.
   </p>
   <p>
    Evina otrasená duša pomaly sa utíšila. Znova zavládla v nej stará sebadôvera a smelosť.
         Mnoho nemudrovala. Veď mala len potvrdiť a posilniť to, čo už v listoch vyrozprávala.
   </p>
   <p>
    Tým viac rozjímala Margita. Vždy rozmýšľala o tom, čo povie Richardovi. Cítila, že túžba
         po rodisku a domove pohla srdcom Richardovým, a to ju uspokojovalo a naplňovalo nádejou.
   </p>
   <p>
    Eva pozorovala zvláštne chovanie sa Margitino. Zdalo sa jej, že ju opanúva akýsi
         nepokoj. Jednako jej musel len nahnať strachu odmietajúci, rýchly odchod Hrádyho. Jej láska
         akiste dala sa do boja s národnými citmi. Možno, že z príčiny blížiacej sa návštevy
         Richardovej bojuje v nej i maďarskosť a slovenskosť. A aby Margitu nikto nevyrušoval v
         tomto boji, Eva umienila si opanovať Skalníka.
   </p>
   <p>
    Cítila sa paňou situácie a začala si ho podmaňovať. Ale zbytočné boly všetky pokusy, ani
         jeden nedotkol sa srdca Skalníkovho. Pochopila, že sa musí iného spôsobu chytiť.
   </p>
   <p>
    Medzitým Skalník musel v úradných veciach odcestovať na dva dni.
   </p>
   <p>
    Tichosť, pokoj panovaly na obzore. Eva utiahla sa do výklenku obloka naproti hraniciam,
         kde strávila väčšiu časť svobodného času. Ani nezbadala, že sa Skalník už vrátil s úradnej
         cesty. I vtedy ďalekohľadom pozorovala maďarský kraj.
   </p>
   <p>
    Razom výsmešný hlas ozval sa z parku:
   </p>
   <p>
    — Ešte vždy hľadáš dobrodružstvo zaniklého sveta?!
   </p>
   <p>
    Eva složila ďalekohľad a pozrela dolu do parku. Ervin stál oproti obloku a usmievavo
         díval sa na ňu.
   </p>
   <p>
    Rozdráždene mu odsekla:
   </p>
   <p>
    — Vždy sa budem toho pridŕžať, kým nepríde ten, ktorý ma zavedie zpät do ztrateného
         sveta.
   </p>
   <p>
    Ervin sa hlasno zasmial.
   </p>
   <p>
    — Áno, príde ťa osvobodiť od československej uniformy. A aby tvoje čakanie bolo
         zaujímavejšie, pošlem ti do výklenku obloka túto uniformu, aby si sa mohla do nej trochu
         zamilovať.
   </p>
   <p>
    Eva hrdo vztýčila hlavu.
   </p>
   <p>
    — Toto miesto je moje. A ku mne nech neprichádza nikto, kto nie je hoden tohoto miesta.
   </p>
   <p>
    Ervin sa so smiechom vzďaľoval.
   </p>
   <p>
    Eva zasa obrátila sa k Maďarsku s ďalekohľadom, ktorý znova ozdobila maďarskou stužkou.
         Práve chcela odísť, keď sa ozval Ervin. Ale že vysmial prejavenie jej národného cítenia,
         náročky stála tam, aby jej odchod nezdal sa byť ustúpením.
   </p>
   <p>
    Natoľko sa zahrúžila do pozerania, že ani nezbadala, keď vstúpil Skalník. Len na
         pohýbanie záclony sa strhla.
   </p>
   <p>
    Skalník stál pri nej a jemným hlasom prehovoril:
   </p>
   <p>
    — Ervin mi hovoril, že dejiny zvláštnym výhľadom sa zavďačily vášmu obloku, a že si
         želáte, aby som sa i ja v ňom pokochal.
   </p>
   <p>
    Evu zalial hnev proti Ervinovi. Ale sa opanovala. S prívetivým úsmevom obrátila sa k
         plukovníkovi. Ďalekohľad s maďarskou stuhou vyzývave držala pred ním.
   </p>
   <p>
    — Zmieram túhou po maďarskom svete. Z nášho obloka vidieť kus maďarskej zeme, ale je to
         tak ďaleko, tak nedostižiteľne ďaleko! Na pohraničných roliach nechcela som sa potĺkať, aby
         som sa nedostala do nepríjemnosti s pohraničnými strážami. Vynašla som spôsob, ako by som
         si mohla priblížiť Maďarsko. Ďalekohľadom celkom zblízka sa v ňom kochám.
   </p>
   <p>
    Skalník pokojne siahol po ďalekohľade.
   </p>
   <p>
    — S dovolením.
   </p>
   <p>
    Eva posmešne pozorovala, ako si Skalník upravuje ďalekohľad pred oči.
   </p>
   <p>
    — Však je tam všetko čarokrásne? Na celom svete nemá páru, — prehovorila.
   </p>
   <p>
    Skalník díval sa chvíľku. Potom vrátil ďalekohľad.
   </p>
   <p>
    — Naozaj, pekný výhľad.
   </p>
   <p>
    Eva udivene pozrela na neho.
   </p>
   <p>
    — Ako, i vám sa páči?
   </p>
   <p>
    — Maďarské pohraničie je pokračovaním našej zeme. A keď je naša zem pekná, i jej
         pokračovanie je pekné.
   </p>
   <p>
    — Áno, — potvrdila Eva trochu zamyslená. — S oboch strán hranice sú rovnaké lúky, vŕšky,
         stromy, kríčky, kvety. Jedno nebo sa skláňa nad nimi. Lenže s iným pocitom pozorujeme
         jednu, s iným druhú stranu hranice.
   </p>
   <p>
    — S iným, — prisvedčil prosto Skalník.
   </p>
   <p>
    — Vy len s nenávisťou môžete ta pozerať.
   </p>
   <p>
    — S nenávisťou? Mám rád svoju vlastnú zem, milujem ju z celého srdca, a keď bude treba,
         i život za ňu obetujem. Ale zato nemusím nenávidieť inú. Ctím si majetok iného,
         nepoškodzujem, neznepokojujem ho, dokiaľ on nepoškodzuje a neznepokojuje môj.
   </p>
   <p>
    A hrdo sa vystrel, ako by bola narástla jeho postava.
   </p>
   <p>
    Eva prišla trochu do rozpakov. Neurčitým hlasom poznamenala:
   </p>
   <p>
    — To zneje pekne, a keby nebolo reči o maďarskej zemi, znelo by to i uveriteľne.
   </p>
   <p>
    — Prečo by to bolo neuveriteľné? Vy azda nenávidíte našu zem preto, že túžite po inej?
   </p>
   <p>
    Eva náhle zosmutnela.
   </p>
   <p>
    — Nie, nie… Len ma to veľmi bolí, že sa tu všetko tak zmenilo…
   </p>
   <p>
    A s nemou výčitkou pozrela smútkom zakalenými veľkými čiernymi očami na neho. On sa
         zatriasol a nevedomky tesne sa priklonil k deve. Akýsi zvláštny, nevysloviteľný smútok sa
         votrel medzi nich. A tento smútok ako by ich viacej bol sblížil.
   </p>
   <p>
    Zadivene dívali sa na seba, ako by sa len teraz po prvý raz boli videli.
   </p>
   <p>
    Skalník teraz videl, že Evu núti vážny, hlboký cit často k prepiatym, dievčenský naivným
         skutkom. Cítil, že keby ju uviedli do správnych koľají a dali jej príležitosť, bola by
         schopná významných národných činov. A pocítil silnú túhu vyviesť ju z bludu.
   </p>
   <p>
    Nielen Skalník, i Eva cítila, že tento moment sblížil ich viacej, ako ktorýkoľvek iný
         spôsob.
   </p>
   <p>
    Skoro ju prekvapilo, keď sa spýtal:
   </p>
   <p>
    — Bolia premeny? Vtedy nenávidíte zaiste tých, ktorí vyvolali tieto zmeny?
   </p>
   <p>
    Ako sa to môže pýtať? A prečo sa to pýta? A počala hľadať vo svojom srdci nenávisť, aby
         mohla povedať: „Áno.“ Ale už nenašla nenávisti. Zdalo sa jej, že je blízko nebezpečenstva.
   </p>
   <p>
    Naľakaná odstúpila od Skalníka. Cítila, že nijaké nežné cítenie nesmie byť medzi nimi.
         Chvíľkové oslabenie a povolenie môže zanechať škvrnu na jej národnej vernosti. Násilím sa
         musí vymaniť z nebezpečenstva. Preto mu nadute odpovedala:
   </p>
   <p>
    — Áno, nenávidím ich!
   </p>
   <p>
    Plukovníkovi stislo srdce. Trasúcim sa hlasom riekol:
   </p>
   <p>
    — Nenávidíte!… A nemilosrdne uzavrete pred nami svoje srdce. Ale ufám sa, že i pre vás
         najdeme dojímavé slová. Zmenia sa i vaše city oproti nám a prispôsobia sa zmenám. A vtedy i
         vy budete sa cítiť doma v našej novej krajine.
   </p>
   <p>
    Eva urážlivým a posmešným hlasom odvetila:
   </p>
   <p>
    — Ako sa zdá, vy veľmi mnoho očakávate od svojej novej krajiny.
   </p>
   <p>
    Z jej hlasu znejúci posmech znova ich oddialil od seba.
   </p>
   <p>
    Skalník usmievavo odpovedal:
   </p>
   <p>
    — Som blažený a teším sa, že ju máme. Nečakám nemožnosti. Nečakám rozprávkovej krajiny,
         ktorá každého uspokojí. Viem, že musí prejsť cez začiatočné ťažkosti a omyly. Viem, že bude
         vyžadovať i obete od nás. Bude mať veľkých vlastencov, sebaobetivých ľudí. Mútne chvíle
         vynesú na povrch i dobrodruhov. Bude mať tvorivých i borivých pracovníkov. Prejde cez kalný
         vír prerodu. Ale pevne verím v lepšiu budúcnosť nášho štátu. Nové chvíle prinesú na povrch
         i pravých velikánov, aby zachránili štát. A vtedy budú v ňom ľudia šťastní. A ufám sa, že i
         vy tu budete ešte veľmi blažená…
   </p>
   <p>
    — No a čo, keď sa sklamete? Alebo keď hneď na začiatku rozpadne sa vaša republika?
   </p>
   <p>
    — Ja verím v jej trvácnosť. Boh nie preto dal nám národnú svobodu po tisíc rokoch, aby
         sme ju opäť ztratili. I keď budeme musieť preniesť mnohé ťažké navštívenia, som
         presvedčený, že Boh ostane s nami.
   </p>
   <p>
    Eva položila ďalekohľad na obločnú dosku. Oči meravo uprela na Skalníka.
   </p>
   <p>
    — Ktorý Boh?
   </p>
   <p>
    Plukovník so zvláštnym úsmevom pozrel na ňu.
   </p>
   <p>
    — Poznáte azda viacej Bohov?
   </p>
   <p>
    Eva miesto odpovedi zamierila ku knižnici. Vybrala z nej akúsi knižku, otvorila ju a
         ukázala Skalníkovi.
   </p>
   <p>
    — Podívajte sa, čo predstavuje tento obraz.
   </p>
   <p>
    Dušan hodil okom po obraze a sa usmial.
   </p>
   <p>
    — Tatársky vpád.
   </p>
   <p>
    Eva obrátila stránku v knižke.
   </p>
   <p>
    — A tento?
   </p>
   <p>
    — Bitku pri Moháči.
   </p>
   <p>
    Eva zas obrátila stránku.
   </p>
   <p>
    — A tento?
   </p>
   <p>
    — Osvobodenie Budína.
   </p>
   <p>
    — No, vidíte! — zvolala víťazne Eva. — Zotavili sme sa po tatárskom vpáde, po bitke pri
         Moháči, prežili sme tureckú nadvládu…
   </p>
   <p>
    — Prežili by ste i taliansky alebo rakúsky vpád. Každú ich stopu mohli by ste odstrániť.
         Ale vnútorný rozklad nikdy nesvaríte dohromady. A národ, ktorý sa prebudil k sebavedomiu,
         nikdy viac nezaženiete do pokorného poddanstva…
   </p>
   <p>
    — Nie? Ozaj, čo myslíte, kto zachránil krajinu maďarskú v týchto pohromách?
   </p>
   <p>
    — Hrdinovia maďarskí, — odpovedal ticho plukovník.
   </p>
   <p>
    — Ale kto dopomohol k víťazstvu hrdinom maďarským?
   </p>
   <p>
    Tázave pozrela na Skalníka. A že chvíľku darmo čakala na odpoveď, dodala:
   </p>
   <p>
    — Boh Maďarov. A Boh Maďarov ešte žije!
   </p>
   <p>
    A vyzývave hľadela na Skalníka.
   </p>
   <p>
    On mlčky a pokojne vytiahol z vrecka malú mapu a ukázal ju Eve.
   </p>
   <p>
    — A toto je tu osvobodené Slovensko v rámci Československej republiky. Od tisíc rokov
         teraz prvý raz sa začal voľne rozvíjať národný život v tejto krajine. Prvý raz zavznela tu
         slovenská reč ako štátna. Prvý raz sa vznietilo beztrestne národné povedomie. Čo myslíte,
         čie dielo je to?
   </p>
   <p>
    Eva, významne prízvukujúc, náhle odvetila:
   </p>
   <p>
    — Zradcov.
   </p>
   <p>
    — Ale kto dopomohol k víťazstvu týmto zradcom? — spýtal sa veľmi vážne Skalník. —
         Spravedlivý Boh všetkých národov. Toto víťazstvo sotrelo so zradcov meno zradcov, povýšilo
         ich za budovateľov štátu, za osvoboditeľov, za vodcov národa.
   </p>
   <p>
    Eva sa posmešne zasmiala.
   </p>
   <p>
    — Ach, teda toto víťazstvo i vás povýšilo za takéhoto národného hrdinu?
   </p>
   <p>
    Skalník s úsmevom sa poklonil.
   </p>
   <p>
    — A za najkrajšiu odmenu udelilo mi to, že som mohol i vám priniesť svobodu národnú.
   </p>
   <p>
    — A ja budem taká nevďačná, že odmietnem túto blahovôľu. Ja jej nesmiem prijať.
   </p>
   <p>
    Skalník trochu podráždene vybúšil:
   </p>
   <p>
    — Zodpovednosť je na nás, ktorí sme svobodu vybojovali a vám ju priniesli, ktorí sme
         proklamovali naše odtrhnutie sa od Maďarov a vyhlásili sme národ slovenský za národ
         svobodný. My sme nerabovali vlasť iných, len sme vydobyli zpät, o čo nás pred tisíc rokmi
         olúpili. Za svoje skutky zodpovieme pred Bohom i ľuďmi. A vy úplne bez výčitiek svedomia
         môžete užívať tejto svobody.
   </p>
   <p>
    Evin hlas sa zostril.
   </p>
   <p>
    — Za koho pokladáte toho, kto užíva tejto svobody?!
   </p>
   <p>
    — Za prebudeného Slováka.
   </p>
   <p>
    — A ja, keby som prijala túto svobodu, pokladala by som sa za zradkyňu.
   </p>
   <p>
    — Keby ste sa celým srdcom oddali národu a uznali by ste jeho svobodu: necítili by ste
         sa zradkyňou.
   </p>
   <p>
    Eva sa tvárila pohŕdavo.
   </p>
   <p>
    — Oddať sa slovenskému národu? Ako sa môže niekto menovať Slovákom?
   </p>
   <p>
    — Je to také divné, že nezneužívam mena iného národa, že nosím meno svojho národa a že
         ho milujem?
   </p>
   <p>
    Eva, urazená, vyskočila.
   </p>
   <p>
    — A ja azda zneužívam meno Maďar?
   </p>
   <p>
    Skalník sa pýtal vyhýbave:
   </p>
   <p>
    — Ako sa môže niekto menovať Maďarom, keď vlastne ani nie je Maďarom?
   </p>
   <p>
    Evin hlas znel hrdo, keď odpovedala:
   </p>
   <p>
    — Iné je byť Maďarom a iné byť Slovákom.
   </p>
   <p>
    Skalníkovi sa bôľne zachvely pery. Zápasiac s rozčulenosťou, povedal:
   </p>
   <p>
    — Iné, pravdaže iné… Maďarský národ bol tu vládnuci a jeho jazyk bol panským jazykom.
         Slováci boli poddaný národ, boli pokladaní za sedliakov a ich reč za sedliacku. Ako by sa
         nebol usiloval každý, kto nosil panské šaty, stať sa Maďarom a hovoriť maďarsky? Veď sa len
         nemohol v panských šatách priznávať za sedliaka! A potom toľko sprostých, posmešných figúr,
         ktoré ako zosobňovatelia slovenského národa zjavovaly sa na javištiach a v knihách!
         Ponižujúci, pohŕdavý, výsmešný tón, ktorým písali a hovorili o Slovákoch! Spôsob, ktorým im
         dali pociťovať ich národnosť! Toto vidiac a počujúc, ako sa mohol niekto hlásiť za Slováka:
         veď všetko toto by bol musel prijať na seba! A toto zniesť so zdvihnutou hlavou nemohol
         každý. Radšej sa stal tupiteľom, než tupeným. Panujúce plemä veľmi dobre vedelo, ako môže
         vykynožiť posledný národný cit a povedomie…
   </p>
   <p>
    — Ale u vás, ako vidím, sa im to nepodarilo, — skočila mu do reči Eva, cítiac sa
         nepohodlne.
   </p>
   <p>
    — Nie, — odpovedal so vztýčenou hlavou Skalník. — Ja som znášal urážky s vystretou šijou
         a pyšným sebavedomím. Čím viac špinili môj národ, tým viac som k nemu prirastal, tým viac
         som ho miloval. A čím viac sa zneuctieval sám môj národ, s tým väčším oduševnením a
         obetivosťou som sa dával do toho hnutia, ktoré sa hotovilo vymaniť národ náš z nečestného
         položenia.
   </p>
   <p>
    Chvíľu mlčali. Eva zamyslená pozerala stranou. Skalník uprene díval sa na devu. Potom sa
         spýtal:
   </p>
   <p>
    — Nuž, ktorá úloha sa vám ľúbi viac, úloha tých, ktorí zanevreli, opovrhli, zneuctili
         svoj národ, a či moja?
   </p>
   <p>
    Na túto otázku Eva sa spamätala. Cítila, že duša jej znova vykoľajila z maďarskej
         národnej povinnosti. Rýchle sa opanovala. Vyzývave uprela oči na spytujúceho sa a tvrdým
         hlasom vyriekla:
   </p>
   <p>
    — Ľúbi sa mi len tá úloha, ktorá je preniknutá maďarským duchom.
   </p>
   <p>
    Vtom v jazdeckom obleku vstúpil Ervin.
   </p>
   <p>
    — S otcom si trochu vyjdeme na koňoch prezrieť vinice. Nešiel by si s nami? — spýtal sa
         Skalníka.
   </p>
   <p>
    — S radosťou, — rozhodol sa zrazu Dušan.
   </p>
   <p>
    Porúčal sa Eve a odišiel s Ervinom.
   </p>
   <p>
    Ich rozhovor sa ukončil. Ale ani Skalník ani Eva necítili uspokojenia z rozhovoru. Veľká
         duševná nespokojnosť ich zmietala. Ako keby ich niečo bolo veľmi trápilo.
   </p>
   <p>
    *
   </p>
   <p>
    Večer bol dusný. Veľké množstvo kvetín v parku opojilo svojou vôňou vzduch. Sberalo sa
         na dážď. Mraky sa zjavily na nebi. Elektrické hrušky šírily svoje svetlo po parku. Na
         osvetlenej verande shovárali sa Oravská a Skalník.
   </p>
   <p>
    Skalník rozprával o dojmoch, získaných cestou k viniciam. Potom došli na spoločné
         rodiny. Oravská sa rozhodla, že pôjde do Oravy na dlhší čas a navštívi celú svoju rodinu a
         starých dobrých známych.
   </p>
   <p>
    Ich rozhovor sa trochu predĺžil. Bolo už pozde. Oravská vstala, podišla na koniec
         verandy. Pozrela na oblaky a povedala, že sa blíži búrka. Potom, zaželajúc dobrú noc
         Skalníkovi, odobrala sa na odpočinok.
   </p>
   <p>
    Skalník si zapálil cigaretu a zamyslene hľadel po osvietenom parku.
   </p>
   <p>
    V diaľke na krivolakej ceste zjavila sa biela postava. Tu zmizla medzi stromami a
         kríčkami, a zas sa zjavila. Potom zašla do tmavého stromoradia. Bola to Eva.
   </p>
   <p>
    Skalník ju za istý čas pozoroval. Divil sa, prečo blúdi v noci. Priťahuje ju noc? Čo
         cíti, čo si myslí. Keby ju oslovil, čo by odpovedala v takýto letný večer, nasiaknutý vôňou
         kvetín, keď pôsobením temnoty sú ľudia nežnejší, citlivejší?
   </p>
   <p>
    Vstal a išiel za Evou do stromoradia.
   </p>
   <p>
    Eva zbadala prichádzajúceho. Zastala a, usmievajúc sa, pýtala sa:
   </p>
   <p>
    — I vás láka storočné stromoradie?
   </p>
   <p>
    Skalník usmievavo odpovedal:
   </p>
   <p>
    — Rád by som vedieť, čo cítia a myslia v ňom ľudia… Čo cítite a myslíte vy v ňom v
         takýto omamujúci letný večer?
   </p>
   <p>
    Pomalými krokmi išli ďalej.
   </p>
   <p>
    Eva zvážnela. S akýmsi sviatočným vzdorovaním vyznala:
   </p>
   <p>
    — Myslím na starého zemianskeho ducha, ktorý prechádza s pokolenia na pokolenie a ovieva
         tieto storočné stromoradia…
   </p>
   <p>
    — Vy ešte i v takýto vábivý letný večer myslíte na takéto abstraktné veci?
   </p>
   <p>
    — Áno, — pokračovala Eva veľmi vážne. — Keď na to myslím, vtedy i cítim. Za najkrajšiu a
         najdrahšiu domovinu pokladám týmto duchom ovievané kaštiele a starodávne stromy. Za
         najvelebnejšie povolanie pestovať, udržiavať a čím väčším a slávnejším urobiť tohoto ducha
         v našom životnom kruhu. A za najväčšie šťastie pokladám veľkými, krásnymi, šľachetnými
         skutkami obohatiť dejiny prastarej rodiny…
   </p>
   <p>
    Znevažujúco pozrela na Skalníka, ako by si myslela:
   </p>
   <p>
    „Ale daromné sú moje reči. Vy, buričskí vyznávači nových sedliackych myšlienok a
         takzvanej demokracie, tomu nemôžete porozumieť.“
   </p>
   <p>
    A mala pravdu. Plukovník na znak nepochopenia sa usmieval.
   </p>
   <p>
    — To by bolo pre vás uspokojivé? Netúžite za iným, nežnejším a teplejším šťastím?
   </p>
   <p>
    Eva pohŕdave pohla ústami.
   </p>
   <p>
    — Za láskou?
   </p>
   <p>
    — A za blaženosťou, pochádzajúcou z lásky?
   </p>
   <p>
    Eva sa usmiala. Ale k tomuto úsmevu pripojil sa i nevedomý smútok. Povedala:
   </p>
   <p>
    — Ona sama by nepostačovala na vyplnenie môjho života. Doterajšie zkúsenosti presvedčily
         ma, že moje náklonnosti, sily a schopnosti presahujú medze oblažovania a lásky. Aby som sa
         teda zachránila od takých okolností života, v ktorých by tie vábivé sily a možnosti
         svádzaly ma na mýlne cesty, už vopred sebaovládaním zariadim si tak svoj život, aby sa
         potom otvorila dôstojná dráha môjmu pôsobeniu.
   </p>
   <p>
    — A prečo ste si volili práve predtým označené miesto?
   </p>
   <p>
    — Pri našom bohatstve a pôvode vychovávali nás v určitých medziach. Túto hranicu by som
         bola musela násilím prelomiť, keby som si bola chcela najsť pôsobenie mimo nej. Ja som
         pokladala za krajšie a vznešenejšie hľadať uplatnenie v určitých medziach, ktoré budú
         pokračovaním môjho doterajšieho života.
   </p>
   <p>
    S visiaceho konára odtrhla lístok a začala sa s ním baviť. Skalník poznamenal:
   </p>
   <p>
    — Nemali ste odvahy prelomiť tieto medze…
   </p>
   <p>
    — Pokladala som to za zbytočné, keď i medzi nimi som našla, po čom som túžila. Taký
         krásny, vznešený a panský je život v tých medziach!
   </p>
   <p>
    Chvíľu kráčali mlčky. Skalník zamyslený hľadel na zábradlie. Potom sa ozval:
   </p>
   <p>
    — A keby ste našli náhodou lásku, ako by ste ju prispôsobili k svojmu životu?
   </p>
   <p>
    — Stupeň, čas, akosť a priebeh lásky môžu byť rozličné. Ale tá láska je nielen k jednému
         človeku a nevyšinie sa až k najkrajnejšej hranici života. Ak sa neskončí násilne, minie sa
         konečným oslabnutím. Ale život s ňou neumiera, on ďalej pokračuje. Práve preto láska nesmie
         kaliť život, ale sa musí prispôsobiť k životu.
   </p>
   <p>
    — Vy by ste teda nepriniesli obeti pre svoju lásku?
   </p>
   <p>
    — Nemohla by som za lásku priniesť obeti, ktorá by mala podstatný vliv na život, alebo
         by ho mohla i zmeniť. Neobetovala by som ani náboženského, ani národnostného presvedčenia.
         Lebo veľké obete pozdejšie, keď už láska vyhasína, veľmi sa pomstievajú.
   </p>
   <p>
    — V tomto ohľade celkom súhlasím s vami.
   </p>
   <p>
    Listie stromov zašelestilo v prúde vetra. Zimomravo sa striasli. Stislo im srdce, že
         obaja tak cítia, obaja tak myslia.
   </p>
   <p>
    Evin hlas sa chvel, keď znova prehovorila:
   </p>
   <p>
    — Vyššia sila a krása prejavuje sa v tom, keď vydržíme v živote v tom, čo sme si sami
         vyvolili.
   </p>
   <p>
    Ako keby bola hľadala ochranu v týchto slovách.
   </p>
   <p>
    Skalník potichu schválil zas:
   </p>
   <p>
    — Až do konca.
   </p>
   <p>
    Ale v hĺbke svojho srdca cítili, ako keby nejaká tajná premena začala v nich pôsobiť.
   </p>
   <p>
    Dlhý blesk osvietil celé stromoradie. Mimovoľne sa zastavili a s úsmevom pozreli na seba
         nevedomým, prenikavým zrakom. Blesk vyhasol, ale oni ďalej pozerali na seba s udivením a
         neporozumením.
   </p>
   <p>
    Potom sa pohli.
   </p>
   <p>
    — Príde búrka, — povedala Eva.
   </p>
   <p>
    — Dážď bude dobre pôsobiť, — odvetil Skalník. — Keď sme chodili po poli, videl som, že
         úroda už potrebuje dažďa.
   </p>
   <p>
    Hlas sa obom triasol.
   </p>
   <p>
    Znova sa zablýskalo.
   </p>
   <p>
    — Ale sa blýska! — podotkla Eva.
   </p>
   <p>
    — Azda sa bojíte? — spýtal sa nežne Skalník.
   </p>
   <p>
    — Ja?! — ohradzovala sa proti tomu Eva.
   </p>
   <p>
    A v tomto blesku opäť pozreli na seba s významným úsmevom.
   </p>
   <p>
    Začalo pršať veľkými, riedkymi kvapkami. Ponáhľali sa pod prístrešie. V predsieni sa
         rozlúčili a odišli spať.
   </p>
   <p>
    Ale oči im ešte vždy žiarily a úsmev im nemizol s úst. Akási zvláštna blaženosť ich
         zaplavovala…
   </p>
   <p>
    Takéto večerné prechádzky sa často opakovaly. Evu akási tajná, nevedomá túžba ťahala k
         Skalníkovi. A tá túžba bola mocnejšia od pomstychtivosti, lebo neustrnula ani pred
         nebezpečenstvom.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e2150">
       </a>
       VIII
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Margita vyšla z kaštieľa a skúmavo sa poobzerala po parku, ponáhľajúcom sa obliecť do
         jesenného rúcha. Potom sa pohla.
   </p>
   <p>
    Práve v tomto čase mal prísť Hrády z Maďarska, i šla mu v ústrety, aby ho mohla previesť
         cez pohraničné polia.
   </p>
   <p>
    So zamyslenou tvárou a s ťažkým srdcom kráčala.
   </p>
   <p>
    Čo sa týkalo cieľa, bola si istá. Ale zato bola zmietaná pochybnosťami. Vedela, že ako
         ona, tak i Hrády stoja pred ťažkými duševnými bojmi a krízami. Buď všetko vyhrajú, alebo
         utratia. Nesčíselné otázky ju obletovaly.
   </p>
   <p>
    S akým citom príde Richard a ako prijme jej snahy? Či urobila správne, že takto dala na
         javo zmenu svojej národnosti? Ale nemohla ináč, všetko prišlo samo sebou. Či teraz
         dodatočné vysvetlenie bude môcť celkom odstrániť odpor prvého zlého dojmu? Právo a
         spravedlivosť je na jej strane. Ale ako ťažko bude to chápať Richard.
   </p>
   <p>
    Došla k zadným vrátam parku. Otvorila ich. Cez pole približovala sa mužská postava.
         Margita sa triasla. Nešla ďalej. Počkala Hrádyho na konci parku. Hrády vstúpil do parku.
         Bol úhľadný, sympatický, vážny.
   </p>
   <p>
    Bolo po prvom uvítaní. S akousi nemou zaujatosťou stáli proti sebe. Ako keby od ich
         rozlúčenia bol uplynul nekonečný čas, ako keby každého zvlášť do iného sveta bolo zanieslo.
         Hoci si boli blízko, jednako sa im zdalo, ako by z nejakej ohromnej diaľky hľadeli na seba
         a túžili po sebe.
   </p>
   <p>
    Richard vzdychol. Pohladil si rukou čelo. Zápasiac s pohnutím, odvrátil svoj zrak s devy
         a poobzeral sa dookola.
   </p>
   <p>
    — Aké stretnutie! — zvolal. — Cítim čosi podivného, čosi zvláštneho… Prichádzajúc z
         cudziny, pokladám túto zem ešte za krajšiu, pôvabnejšiu. Lenže ako by sa niečo bolo votrelo
         medzi nás. Zdá sa mi, ako by preto, že som ju zanechal pre maďarskú zem, nesmiem ju už viac
         pokladať za svoju, akokoľvek by som túžil po nej…
   </p>
   <p>
    Nežne, ale trochu chabo chytil Margitinu ruku.
   </p>
   <p>
    — Len vás…
   </p>
   <p>
    Margita jemne vymkla si ruku. O dva kroky ustúpila nazad.
   </p>
   <p>
    — Zákaz hranice je i medzi nami.
   </p>
   <p>
    — Z lásky obišli sme ten zákaz.
   </p>
   <p>
    — Ale len zákaz zemepisnej hranice. Vy odsťahovali ste sa na jednu čiastku rozdeleného
         štátu, ja som ostala na druhej. Vy cítite s jednou čiastkou, ja s druhou.
   </p>
   <p>
    Hrády s potlačeným vzdychom povedal:
   </p>
   <p>
    — Viem.
   </p>
   <p>
    — Zemepisná čiara oddelila nás i národne.
   </p>
   <p>
    Tvár Richardovu zaliala nekonečná láska.
   </p>
   <p>
    — Láska naša dá nám zabudnúť na národné rozdiely.
   </p>
   <p>
    Margita vyhýbave povedala:
   </p>
   <p>
    — To samo o sebe nebolo by dosť k nášmu šťastiu. Ak chceme byť nerušene blaženými, tento
         zdanlivý národný rozdiel musíme úplne zrúcať.
   </p>
   <p>
    Richard sa zarmútil. Sklonil hlavu a povedal ticho, skoro šeptom:
   </p>
   <p>
    — Žiadate nemožnosť.
   </p>
   <p>
    Margita sa pokojne usmiala. Vedela, že nežiada nemožnosti, lebo ona už prežila túto
         možnosť. S určitosťou presvedčenia povedala:
   </p>
   <p>
    — Nič nie je nemožné, keď je silná vôľa. A mnohé veci sú i vtedy možné, keď ich ani
         nechceme. Sprobujme to teda. Predovšetkým vyznajte, prečo ste sa vzdialili do Maďarska?
   </p>
   <p>
    — Lebo som cítil, že je to mojou povinnosťou oproti Maďarom a oproti vám, — vyznal vážne
         Hrády.
   </p>
   <p>
    — Nie preto, že ste sa báli nedohľadných následkov štátneho prievratu?
   </p>
   <p>
    — Nie.
   </p>
   <p>
    — Teda z maďarskej povinnosti ste sa vzdialili. Vtedy váš duševný návrat pôjde ťažšie. A
         čo ste cítili po vykonaní povinnosti?
   </p>
   <p>
    — Túhu za domovom. Tak som cítil, ako by ma srdce nebolo sprevádzalo na maďarskú zem.
         Ako by bolo tu ostalo, tak mocne ťahalo ma zpät. Zatúžil som po svojej mladosti, ktorú som
         tu prežil. Tak sa mi zdalo, ako keby som bol násilím preťal svoj život. Trhalo mi srdce, že
         nemôžem tu žiť i naďalej, nemôžem tu žiť blažene, nemôžem tu zostarnúť a môj prach by tu
         nemohol odpočívať. A že toto miesto mám pokladať za cudziu krajinu…
   </p>
   <p>
    — A čo ste cítili, keď som vám dala pocítiť, že sa môžete vrátiť domov?
   </p>
   <p>
    — Radosť. Hoci nemohol som porozumieť, ako by som sa mohol vrátiť.
   </p>
   <p>
    — A keď som vám prezradila svoj národný návrat?
   </p>
   <p>
    Richardova tvár sa zatienila.
   </p>
   <p>
    — Všetko som porozumel z toho znamenia. Veľmi som bol prekvapený, temer som sa zľakol.
         Pokiaľ som bol oproti vám, snažil som sa to všetko prekonať, a len vás som chcel vidieť,
         len vám zakývať. Ale ako som sa dostal domov, neopovážil som sa cítiť, myslieť o veci. Len
         dve možnosti boly predo mnou: buď zhrešiť, alebo vás odsúdiť. A že ani jedno som nechcel,
         nemohol urobiť, snažil som sa vymaniť z týchto citov a myšlienok. Pomätene som chodil, kým
         mi nedoručili list Evin. Potom som sa snažil vymaniť sa z toho trápneho stavu. Nemyslel som
         na nič, len som sa tešil blížiacemu sa stretnutiu…
   </p>
   <p>
    Margitina tvár zastrela sa smutným tieňom.
   </p>
   <p>
    — Aby ste sa mohli tešiť stretnutiu, museli ste zabudnúť na zmenené okolnosti. A to
         znamená, že ste túžili len po starom rodisku a po mojej starej vlastnosti. A týchto už
         nenajdete. Všetko sa zmenilo. Pokúste sa teda v nových okolnostiach nás prijať. Len sa
         pozrite dookola. Naším parkom končí sa obzor. Nie je veľký, ale je čiastkou slovenskej
         zeme. Teraz je to Slovensko. Dobre si ho pozrite, či je taký milý, ako bol predtým…
   </p>
   <p>
    Hrády sa poobzeral, potom povedal:
   </p>
   <p>
    — Najkrajšie, najblaženejšie hodiny svojho života strávil som tu. Nech patrí ku
         ktorémukoľvek štátu, ostane mojím najmilším miestom na celom svete. A ja by som bol
         najšťastnejší, keby som tu mohol pokračovať svoj život a mohol sa voľne pohybovať.
   </p>
   <p>
    Margita potom zaviedla Richarda k ružovému kru. Chytila ružovú vetev a nahla ju k nemu.
   </p>
   <p>
    — Pozrite. Vlani ešte maďarské ruže kvitly na ňom, a dnes pučia na ňom už slovenské.
         Ktorá ruža je krajšia, lanská, či tohoročná?
   </p>
   <p>
    Hrády chytil ružu a druhou rukou ju hladil:
   </p>
   <p>
    — I dnes má také krásne ruže, ako mala vlani…
   </p>
   <p>
    — Obzrite sa ešte raz dobre dookola. A potom vráťte sa zas na maďarskú pôdu. Pochoďte
         maďarské okolie, nadýchajte sa vône maďarských kvetov a potom zahĺbte sa sám do seba a
         skúmajte veľmi dôkladne svoje srdce. A ak nás budete pokladať za hodných vrátiť sa k nám,
         vráťte sa čím skôr. Prejdite cez zatvorenú hranicu, podobne ako dnes. A my sa už postaráme
         o to, aby ste sa voľne mohli navrátiť.
   </p>
   <p>
    Pohla sa.
   </p>
   <p>
    — Teraz vás odprevadím k hranici.
   </p>
   <p>
    Hrády, zarazený, vyskočil.
   </p>
   <p>
    — A už ma posielate zpät?
   </p>
   <p>
    Margita sa nežne nachýlila k nemu.
   </p>
   <p>
    — Aby som vás čím skôr priviedla domov.
   </p>
   <p>
    Pohli sa. Hrády od zaujatosti nemo kráčal.
   </p>
   <p>
    Pri prešovni sa zastavili. Chvíľku počkali, kým robotník, idúci po medzi, sa vzdialil.
         Potom Hrády so žiaľom chytil ruku devinu.
   </p>
   <p>
    — Teda sa máme už rozísť?
   </p>
   <p>
    — V nádeji príjemnejšieho a blaženejšieho stretnutia.
   </p>
   <p>
    — Teda do videnia!
   </p>
   <p>
    Stisol ruku Margitinu. Odišiel.
   </p>
   <p>
    Margita dívala sa za ním, kým nezmizol.
   </p>
   <p>
    Hodila na vážku svoju blaženosť. Vlastnou mocou vyvolala krízu. Ale nemohla ináč urobiť.
         Tak to urobila, ako mala. Ale zato netratila ducha. Dôverovala, verila a dúfala.
   </p>
   <p>
    *
   </p>
   <p>
    Hrády odchodil do slovenskej vlasti ako pyšný, sebavedomý Maďar. A teraz neiste a
         bojazlive kráčal nazad do Maďarska. Margitine slová otriasly jeho maďarským presvedčením.
   </p>
   <p>
    Nevdojak poprichodily mu na um všetky krásne naučenia, vlastenecké básne, dejiny,
         ktorými na najvyšší stupeň povzniesli maďarskú vlasť a národ v jeho srdci.
   </p>
   <p>
    Zastal a obzrel sa na slovenskú zem. Tam teraz sa rozvíjaly svobodne slovenské národné
         city a smery. Nie s bažením po panstve, ale so zbožnou čistotou z radosti nad vysvobodením
         z národného utláčania. Vznešenosť osvobodenia týchto práv vtiahla do svojho kúzelného kruhu
         i milovanú, krásnu devu, ktorá tým, že si ho vyvolila, urobila ho predmetom všeobecnej
         závisti.
   </p>
   <p>
    Vždy akási zvláštna zaujatosť sa ho zmocnila, keď chodieval po prastarom kaštieli a
         parku Oravských. Jeho láska k Margite bola až zbožňujúca, lebo bývala v kaštieli. Šťastie
         jeho bolo nekonečné, že mohol kaštieľ pokladať za svoj druhý domov. A cítil, keby to všetko
         ztratil, bola by to ztrata, ktorá by sa nikdy nedala nahradiť.
   </p>
   <p>
    Pripomínal si devine oduševňujúce slová, jej výraz tvári. Akousi podivnou krásou obdaril
         ju vnútorný oheň. Národné znovuzrodenie jemu ľahostajného človeka minulo by ho bolo azda
         bez povšimnutia. Ale pri Margite videl to cez lásku. To ho nekonečne dojalo. S úctou
         sklonil hlavu pred ňou, hoci podľa maďarského presvedčenia spáchala skutok zakázaný… Cítil,
         — čo dosiaľ ešte nikdy neopovážil sa precítiť, — že slovenské vlastenectvo a národné
         povedomie je také oprávnené a vznešené, ako i maďarské…
   </p>
   <p>
    Pohol sa ďalej. Ale čím viac sa vzďaloval od slovenskej zeme, cítil sa tým opustenejším.
         Zmocnila sa ho tieseň samoty.
   </p>
   <p>
    Obrátil sa ešte raz. Z očú mu šľahol plameň horúcej túžby. Ruky sopäl si na prsiach.
         Nevidel už ani jediného mráčka slovenského neba, ani jediného práška slovenskej zeme, a
         jednako ako by ho bola železnou rukou ťahala k sebe. Vábilo ho rodisko. Vábila ho milovaná
         deva, ktorú musí prijať s jej národnou premenou, ak ju nechce naveky ztratiť. Túžil za ňou,
         aby ju mohol nasledovať…
   </p>
   <p>
    Už neozývalo sa mu v srdci napomenutie: „Si Maďar. Tvojou povinnosťou je ostať Maďarom
         verným…“ Teraz toho necítil. Len vrele túžil za tými, ktorí ostali tam, a za tým, čo sa
         deje okolo nich, tam za demarkačnou čiarou. V hlave mu zunely slová Margitine, že môže sa
         vrátiť na slovenskú zem a môže ju pokladať a menovať svojou…
   </p>
   <p>
    Bystrejšie pohol sa k nádražiu, aby zastihol vlak.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e2304">
       </a>
       IX
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Popoludňajšie teplé slnce počiatkom septembra rozlievalo sa krajinou. Skalník išiel
         koňmo cestou do mesta. Bol v súsednej obci prezrieť majetok grófa Deésyho, ktorý nepriami
         dedičia odhodlali sa predať, aby sa mohli rozdeliť. S panským správcom prezreli
         dôležitejšie čiastky majetku. Prehliadka trvala dlho. Skalník sa vracal s predsavzatím, že
         majetok kúpi.
   </p>
   <p>
    Nasledujúc príklad svojej rodiny, i on sa chcel usídliť na okolí. Rodičia mu už nežili.
         Bratov nemal. Svojich novonajdených príbuzných natoľko si obľúbil, že sa cítil medzi nimi
         ako doma. Hoci mal rád a vážil si celú rodinu, jednako musel uznať, že len jeden člen
         rodiny je na príčine, že natoľko k nej priľnul. No kedykoľvek myslel na Evu, vždy mu tvárou
         preletel mráčik. Cítil, že ešte bude musieť s ňou bojovať.
   </p>
   <p>
    Rozhodol sa, že k vôli nej kúpi starodávny kaštieľ grófa Deésyho, obkľúčený storočnými
         stromami, väčší a nádhernejší, než akým vládne doma. Kaštieľ i majetok ostane ten istý, i
         keď bude jeho majetkom, len nový duch vtiahne doňho. A do tohoto novými ideami
         presiaknutého kaštieľa uvedie Evu. Ale prv musí jej smýšľanie prispôsobiť k zmenám štátnym,
         národným a spoločenským, aby ozvenu nových časov vyciťovala so šumu storočných stromov,
         ktoré ju pripútajú k novému domovu…
   </p>
   <p>
    Popri hradskej rástly vysoké topole. Po poliach, okolo hradskej sa rozprestierajúcich,
         pracovali spevaví robotníci. Neďaleko kaštieľa Oravského bola obšírna lúka. Pri lúke stál
         sluha Oravského, opierajúc sa o svoju palicu.
   </p>
   <p>
    Skalník zastavil koňa a oslovil ho.
   </p>
   <p>
    — Čia je to lúka?
   </p>
   <p>
    — Pána veľkomožného Oravského, — odpovedal s úctou mládenec.
   </p>
   <p>
    Plukovník uspokojene kývol hlavou a šiel ďalej.
   </p>
   <p>
    Pred kaštieľom zastal, sosadol a koňa odovzdal svojmu sluhovi, ktorý koňa zaviedol do
         hospodárskeho dvora. On zamieril k bráne parku.
   </p>
   <p>
    Rodinu našiel na terase. Sadol si medzi nich.
   </p>
   <p>
    — Aký príjemný je chládok po zdĺhavej dennej jazde, — povedal.
   </p>
   <p>
    — Kde si bol? — pýtal sa Ervin.
   </p>
   <p>
    — V súsednej obci. Prezrel som si majetok grófa Deésyho.
   </p>
   <p>
    — Táto prehliadka mala akiste svoj význam, — povedal starý Oravský. — Veľký majetok, v
         krásnej polohe a je vo veľmi dobrom stave.
   </p>
   <p>
    — A okrem toho ešte aký kaštieľ a park! V celej župe niet podobného, — podotkla Oravská.
   </p>
   <p>
    — Nebohý gróf dal opraviť kaštieľ v bizantskom štýle a nanovo upravil park, — dodal
         Oravský.
   </p>
   <p>
    — I mne sa veľmi pozdal majetok, — dosvedčil plukovník, usmievajúc sa. — Naozaj som
         zatúžil za ním.
   </p>
   <p>
    Potom sa obrátil k starému Oravskému.
   </p>
   <p>
    — Cestou všimol som si veľkej lúky pri meste. Potreboval by som ju na niekoľko hodín.
         Chcel by som usporiadať národnú slávnosť na okolí. Prepustil by si mi ju?
   </p>
   <p>
    — S radosťou, — odvetil Oravský.
   </p>
   <p>
    — Ďakujem.
   </p>
   <p>
    Potom sa obrátil k ženským:
   </p>
   <p>
    — Park je obsypaný krásnymi kvetmi. K lesku slávnosti potrebovali by sme i kvety. Mohol
         by som dostať z tých kvetov?
   </p>
   <p>
    — Hoci i celý park môže sa vyplieniť, — schválila Oravská.
   </p>
   <p>
    — Okrem toho potrebovali by sme i obratné ruky. Mohol by som počítať na vašu pomoc?
   </p>
   <p>
    — Len nám dajte potrebné práce, a my ich ochotne skončíme, — povedala Margita. — Ale len
         doma…
   </p>
   <p>
    Skalník zarazene pozrel na ňu.
   </p>
   <p>
    — Prečo len doma?
   </p>
   <p>
    Margita ostala dlžna odpoveďou. I ostatní mlčali.
   </p>
   <p>
    — Ale na slávnosti sa azda len zúčastníte? — spýtal sa Skalník po chvíli trochu
         rozdráždený.
   </p>
   <p>
    Znova nastalo rozpačité mlčanie. Napokon ozval sa Ervin:
   </p>
   <p>
    — Nemôžeme.
   </p>
   <p>
    Skalník, pohoršujúc sa, pozrel najprv na Ervina, potom na ostatných.
   </p>
   <p>
    — Nie? Slovenského smýšľania je skoro celá rodina. A z akejsi nesrozumiteľnej príčiny
         zdržujete sa všetkého verejného vystupovania. Už som to chcel spomenúť. Ale myslel som si,
         že len preto sa uťahujete, lebo chybela príležitosť. Teraz naskytne sa slávnostná
         príležitosť, keď sebadôstojne môžete prejaviť svoje smýšľanie. Tým by ste mnoho bojazlivých
         duší osmelili a mnoho pochybných oduševnili.
   </p>
   <p>
    — Nemôžeme, — opakoval Ervin. — Nie je tajomstvo, prečo. Len preto sme dosiaľ nehovorili
         o tom, lebo dobre padlo, keď ani rozprávať nebolo treba o tom. Eva je maďarského
         presvedčenia, lebo…
   </p>
   <p>
    — To nemôže byť dôležitou príčinou, — skočil mu do reči Dušan. — Predchádzajúc dobrými
         príkladmi, treba ju osmeliť a pomaly vtiahnuť do národného života…
   </p>
   <p>
    — Áno, keby Eva ostala medzi nami, — namietol Ervin. — Ale ona sa chystá do Maďarska. Už
         je len otázka času, aby sa stala manželkou Maďara Tornayho. Preto sme jej sľúbili, že sa
         budeme zdržovať od verejného národného vyznania, kým nesplní sa jej osud, aby sme
         neodplašili Tornayho.
   </p>
   <p>
    — Tak je, — dosvedčil otec. — Mojou vinou je, že Eva je maďarského smýšľania. A teraz
         nemôžeme zahodiť, ako obeť za hriech, šťastie svojej dcéry.
   </p>
   <p>
    Tajomstvo bolo prezradené. Eva cítila, že zbledla. Skalníka bôľne dotklo sa každé slovo.
   </p>
   <p>
    Prečo zbledla, keď prezradili Skalníkovi, že sa stane manželkou Tornayho? A prečo cíti i
         ona bolesť, ktorá stihla Skalníkovo srdce.
   </p>
   <p>
    Ukradomky pozrela na Skalníka a videla, že i on zbledol. Počula, ako temne vyslovil:
   </p>
   <p>
    — To je už iné.
   </p>
   <p>
    A po tomto sa jeho pery kŕčovite stiahly.
   </p>
   <p>
    Eva spozorovala, že sa jej pomsta podarila. Nevysloviteľná blaženosť zavládla v jej
         srdci. Teda taká sladká je vykonaná pomsta! Ani toho netušila. A každá pomsta je taká
         sladká? Ešte sa nikdy nepomstila na nikom.
   </p>
   <p>
    Všetci zamĺkli. O chvíľu ozval sa Skalník:
   </p>
   <p>
    — Prezrel som majetok Deésyho: či by sa ho odplatilo kúpiť?
   </p>
   <p>
    Už sa nepridržiaval rozhodnutia, že si ho kúpi.
   </p>
   <p>
    — A ty by si ho mohol kúpiť? Musel si mať ohromné šťastie v Amerike, — povedal Oravský.
   </p>
   <p>
    S neutajiteľným uznaním pozrel na neho.
   </p>
   <p>
    — Podarilo sa mi nadobudnúť si toľko, že by som ho mohol kúpiť. Nevysťahoval som sa bez
         peňazí. Otcovskú čiastku som sobral so sebou a kúpil som si farmu. Spočiatku bolo ťažko.
         Pracoval som spolu so svojimi robotníkmi. Ale pozdejšie mal som niekoľko výdatných
         podujatí.
   </p>
   <p>
    Eva s mimovoľným zadivením pozrela na neho. Teda neočakáva majetku od ženských. Robil a
         trápil sa, aby si zadovážil majetok a s tým súvisiacu samostatnosť. Lebo smutné a ťažké
         zkúsenosti naučily ho vážiť si to nad všetko iné.
   </p>
   <p>
    — Máš azda v úmysle odložiť vojenskú rovnošatu? — spýtal sa Ervin Skalníka.
   </p>
   <p>
    — Rovnošatu pokladám iba za vojnový kroj, — odpovedal Skalník. — A ako mi okolnosti
         dovolia, složím ho hneď. Chcem sa vrátiť k politike.
   </p>
   <p>
    Na chvíľu zatíchol a váhave zahľadel sa pred seba, ako by ho akási myšlienka bola
         prerušila. Tvár sa mu zamračila. Ale hneď sa premohol a pokračoval:
   </p>
   <p>
    — Potrebujeme politikov, vládnúcich mocnou rukou, bystrým zrakom a istým posudzovaním…
   </p>
   <p>
    Hlas jeho znel príjemne, Eva bojazlive pozrela na neho. On pocítil jej pohľad a stretly
         sa im zraky. Bolestný bol pohľad oboch. Eva cítila, že neodporovateľne ťahá ju bolestný
         pohľad Skalníkov…
   </p>
   <p>
    Krv jej zmizla z tvári. Ustrašene sklopila oči. Rada by bola utekať, ale nevládala sa
         ani pohnúť.
   </p>
   <p>
    „Prečo majú pokušitelia také divné pohľady, také vábivé hlasy?“ rozmýšľala.
   </p>
   <p>
    Uznala, že tento muž sa narodil vodcom. Už pohľadom, hlasom, celou svojou zvláštnosťou a
         celým životom svojím sa líši od každodenných ľudí. Práca a boj bol jeho doterajší život,
         boj a práca bude i jeho život budúci. Túži po veľkých skutkoch. Ani sám nevie, čo bude
         robiť. Len to cíti, že musí ísť vopred, aby ho mohli nasledovať. A aby ho i nasledovali, je
         oblečený do šiat, pôsobiacich príťažlivou silou. Všetko, čo povie alebo urobí, ako by bolo
         niečo významnejšieho. Ako by ani slovenské národné presvedčenie nebolo už také odporné, keď
         ho i on vyznáva.
   </p>
   <p>
    Eva bola presvedčená, že len tá príťažlivá sila účinkuje na ňu tak neodolateľne.
   </p>
   <p>
    Zdalo sa jej byť zvláštnym, prečo zavládla v jej duši moc tej príťažlivej sily práve
         teraz, keď už i Skalník vie, že ona bude Tornayho manželkou, a keď zajtra čaká návštevu
         Tornayho cez zatvorenú hranicu?
   </p>
   <p>
    Na tú myšlienku, ako by bola zasiahnutá bleskom, vyskočila a zutekala do parku.
   </p>
   <p>
    Ako predstúpi zajtra pred Tornayho, keď už cítila príťažlivú silu nepriateľovu a uznala
         jeho moc? To ju znepokojovalo. Bežala po krivolakých cestách parku, ako by ju bol niekto
         naháňal…
   </p>
   <p>
    Aké to bude stretnutie? Čo povie Tornaymu? Zavolala ho, aby mohla ústne, osobným vlivom
         presvedčiť ho o svojej vernosti a stálosti, a tým rozplašíť všetky jeho náhodné
         pochybnosti. A teraz, ako by niečo bolo ochromilo jej úmysel, cítila sa celkom ochablou a
         určité slová ztratily svoj význam. Celkom ináč ho musí čakať. On musí svojou maďarskou
         vyvýšenosťou obživiť, posilniť a upevniť to, o čom ho chcela presvedčiť.
   </p>
   <p>
    Horko-ťažko uznala, že i vývin udalostí má svoj účinok. Obrátil sa proti nej posmešnou
         stranou. Ale ona nesmie ustrašene ustúpiť. Musí zachovať svoju dôstojnosť i v novom vývine
         svojho premenlivého života. Do zajtra musí sa vzchopiť a vynajsť sa v zmätkoch, aby
         dôstojne mohla predstúpiť pred Tornayho…
   </p>
   <p>
    Medzitým na terase ďalej niesol sa rozhovor.
   </p>
   <p>
    — Osaďte sa medzi nami a kúpte si spomínaný majetok, — prosila Oravská Skalníka.
   </p>
   <p>
    — Urob to, — dodal Ervin. — Tu na východe a hranici dvojnásobne treba podobných ľudí,
         ako si ty. Tu môžeš začať a ztadeto rozšíriť svoju záchrannú prácu na celé Slovensko.
   </p>
   <p>
    — Celé východné Slovensko malo by byť zaplavené mocnými, presvedčenými Slovákmi, —
         dosvedčil Oravský.
   </p>
   <p>
    A ďalej rozprával o rozhovore medzi Telekym a Baumom.
   </p>
   <p>
    Tvár Skalníkova vzplanula hnevom.
   </p>
   <p>
    — Veď i my budeme na pozore a získame si slovenské srdcia, aby nik nemohol viac
         špekulovať nimi.
   </p>
   <p>
    — Vidíte, že vás tu potrebujeme. Kúpte si majetok, — prosila ho znova Oravská.
   </p>
   <p>
    — Panský správca je otec Richardov. Smelo sa môžete spoľahnúť so svojím majetkom na
         neho, kým vás povinnosť bude viazať inde, — ozvala sa i Margita.
   </p>
   <p>
    Skalník s pohnutím odpovedal:
   </p>
   <p>
    — Uvidím.
   </p>
   <p>
    S tým sa odobral. Vyšiel do svojej izby na poschodí. Niekoľko ráz prešiel cez izbu.
         Potom pristúpil k obloku a jeho oči zablúdily v ten smer, kam sa Eva vzdialila.
   </p>
   <p>
    Onedlho zbadal Evu, ako sedela na kamennej lavici pri vodostreku.
   </p>
   <p>
    Smutne skloniac hlavu, dívala sa do vlniacej sa vody.
   </p>
   <p>
    Skalník úzkostlive sa pýtal sám seba:
   </p>
   <p>
    — Prečo je smutná, keď by mala byť šťastná?
   </p>
   <p>
    Jej chovanie bolo vždy zvláštne. Ako by mala záľubu v tom, že mohla byť taká, akou by
         práve nemala byť. Nečakal od nej viac, ako rodinnú láskavoť a vľúdnosť. A ona jednako mnoho
         ráz zaujala ho uchvacujúcim kúzlom ženy. Potom bez priechodu ostala chladnou, odmietavou,
         výsmešnou a urážlivou. A teraz je smutná, keď by mala byť blažená.
   </p>
   <p>
    Prečo neostala len rodinou, prečo hľadala v ňom mužského, keď už bola snúbenicou iného?
   </p>
   <p>
    Od včasnej mladosti len zo všeobecného hľadiska ho zaujímaly ženy. S vyššieho stanoviska
         uvažoval o nich len vtedy, keď pracovaly s ním ako spolubojovníci. Nestretol sa s takou,
         ktorá by ho bola prinútila, aby sa zaoberal láskou s vyššieho stanoviska. I v Eve videl len
         príbuznú. Ona však odstránila príbuznosť a neodporovateľným spôsobom vyvolala v ňom túžbu
         rázu milostného, akú cítil v mladosti.
   </p>
   <p>
    Rozpomenul sa na večerné prechádzky. Eva miluje večery. Večer neodišla nikdy predčasne.
         A on túto príležitosť použil pokúsiť sa vrátiť ju národu. Eva počúvala ho pozornejšie a
         krotkejšie, než vo dne. Niekedy ako by ju bolo dojalo. Ale len na chvíľu. Potom začala
         útočiť alebo svádzajúcim spôsobom farbiť maďarské cítenie a vernosť. Možno, že i ona cítila
         nebezpečnosť večerných prechádzok a hľadala ochranu v posmešnom a urážlivom spôsobe.
   </p>
   <p>
    Prečo hľadala opätovne nebezpečenstvo, keď už bola snúbenicou iného? A prečo je smutná,
         keď by mala byť šťastná? Azda sláva mena Tornayho viedla ju bez lásky k jeho nositeľovi a
         teraz sa ozvalo jej srdce?
   </p>
   <p>
    Na tú myšlienku krv udrela mu do srdca. Prudko chytil sa okennej dosky. Potom jeho tvár
         prijala vzdorovitý výraz, jeho pery kŕčovite sa stiahly.
   </p>
   <p>
    Nech sa akokoľvek majú veci, on musí ustúpiť. Nesmie znepokojovať Evu ani v národných
         citoch, ani v láske. Eva vytrvá v živote, ktorý si sama vyvolila. Sama mu to hovorila.
         Teraz už vie, kde tým mierila. A on sa nemôže ani pokúsiť, aby ju odvrátil od úmyslu. Lebo
         keby sa mu to podarilo, vytriezvenie by sa ho bolestne dotklo. A i v tom prípade by ju len
         ztratil.
   </p>
   <p>
    Eva sa teda presťahuje do Maďarska…
   </p>
   <p>
    Ťažko cítil, že štátna premena i jemu udelila svoju bolesť. Bojoval za tú zmenu a tým
         prinúti vysťahovať devu, ktorú miluje…
   </p>
   <p>
    A on teraz kde má založiť svoj domov? V Orave? Má opustiť okolie, kde chcel založiť
         sídlo pre akciu národnej ochrany, len preto, že tu ho stihlo malé milostné sklamanie? Bude
         slabší, než dievča? Nebude! Ostane. Kúpi si majetok a tak bude pokračovať v živote, ako
         keby nebol miloval, ani sa nebol sklamal. On nehľadal lásky, ako životnú nevyhnutnosť.
         Kráča za veľkými vecmi. Jeho život nebude teda prázdny a bez obsahu, keď ztratí lásku. Jeho
         nemôže láska zlomiť nikdy.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e2503">
       </a>
       X
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Eva, opierajúc sa o gaštan, pokorne čakala pred prešovňou…
   </p>
   <p>
    V riadnych okolnostiach bola by čakala Tornayho v salóne. Ale teraz cítila, ako keby
         čakala nielen svojho budúceho manžela, ale i národného ochrancu, ktorý príde a zachráni ju
         sám sebe, pri jeho boku ju čakajúcemu, peknému, vznešeným obsahom naplnenému životu a
         maďarskému národu. Čakala ho skrúšene.
   </p>
   <p>
    Maďarské národné učenie úplne znevážilo v jej mladom srdci slovenský národ. Vtom prišiel
         dušou, srdcom a krvou Slovák a citmi, slovami, skutkami svojimi, celou svojou bytnosťou
         dokázal, že maďarské učenie je pomýlené a že treba uznať a ctiť každý národ.
   </p>
   <p>
    Uznala, že sa Maďari mýlili. Ale ich omyl pripočitovala ich neobmedzenej láske k vlasti
         a národu. A preto čakala Maďara, aby dokázal vyvýšenosť Maďarov nad Slovákmi a všetkými
         inými národmi. Čakala, aby citmi, slovami, skutkami, celou svojou bytnosťou prevýšil
         Slováka.
   </p>
   <p>
    A on príde a povie jej, čo cíti, čo myslí a koná v svojej vlasti. Prinesie so sebou
         pôvabné kúzlo Maďarska a uvedie ju do maďarskej národnej slávy.
   </p>
   <p>
    Tornay nadišiel v taký čas, keď bez nebezpečenstva mohol sa prekĺznuť cez hranicu.
   </p>
   <p>
    Mal príjemné, panské vystupovanie. Elegantne, s holdujúcou úctou pozdravil Evu; vyslovil
         radosť nad šťastnou náhodou, ktorá im dožičila, aby sa znova videli.
   </p>
   <p>
    S poľahčeným srdcom si vydýchla. Kráčala popri boku Tornayho, ako kto je už istejši sám
         sebou.
   </p>
   <p>
    Tornay pozorne poobzeral sa sem i ta a povedal:
   </p>
   <p>
    — Neztratil krásy tento kraj ani v dejinnej premene. Aký nemilosrdný a zlý žart je od
         historie, že na istý čas olúpila nás oň a slovenským pomenovaním ho zosmiešnila. Ale len na
         krátky čas. Veríme a dúfame v Boha Maďarov.
   </p>
   <p>
    To hovoril už Maďar. Evy ako by sa bol dotkol akýsi disharmonický hlas. Prišly jej na um
         precítené, oduševnené slová Skalníkove. Celý jeho život, v ktorom svoj osud spojil so
         štátnym a národným prievratom. Jeho oduševnená radosť nad víťazstvom. A akosi neuveriteľne
         znely jej slová Tornayho: „Len na krátky čas.“ Nemohla schváliť jeho sebaklam.
   </p>
   <p>
    Vošli do kaštieľa.
   </p>
   <p>
    V predsieni Eva po sluhovi oznámila svojim rodičom príchod Tornayho. Potom uviedla ho do
         salóna.
   </p>
   <p>
    Sadla si a ukázala na kreslo oproti sebe. A keď si Tornay sadol, rozprávala mu, že od
         prievratu je ich salón veľmi tichý. Zriedka prichodia hostia.
   </p>
   <p>
    Tornay s úctivou láskou nahnul sa trochu k Eve. Rozprával, že cestou navštívil svojho
         strýca. Majetok je veľmi zanedbaný. Strýc sa mu zdôveril, že už ledva čaká, aby ho
         osvobodil od hmotných starostí. Vidieť, že už veľmi čakajú na nového pána a paniu…
   </p>
   <p>
    Zasa hovoril z neho pán. Evina tvár sa vyjasnila.
   </p>
   <p>
    Vtom vkročil Ervin. Mladí ľudia sa srdečne pozdravili.
   </p>
   <p>
    — Ako sa máte v svojej malej krajinke? Už ste sa vžili do nezmeniteľnosti? — pýtal sa
         Ervin.
   </p>
   <p>
    Z Tornayho výbúšil urazený Maďar:
   </p>
   <p>
    — Do nezmeniteľnosti? Veď to len vysloviť už je zrada!
   </p>
   <p>
    Eva trhla sebou. Krv udrela jej do tvári. Ale nepovedala ani slova.
   </p>
   <p>
    Ervin spýtal sa s pretvárkou:
   </p>
   <p>
    — Ani vysloviť to nesmieme?
   </p>
   <p>
    Tornay sa ďalej rozhorčoval:
   </p>
   <p>
    — Ani v sne! Povinnosťou každého jednotlivca odtrhnutého územia je veriť, že sa vrátia
         pod vládu maďarskú, a napomáhať nás v tom, aby sme znova získali odtrhnuté územia.
   </p>
   <p>
    Ervin sa zvláštne usmieval.
   </p>
   <p>
    — To je originálne chápanie! Úplne vyvráti dejinný poriadok. Dejiny len ospravedlňujú a
         oslavujú boj za svobodu… A prívrženci nového štátu pevne veria v nezmeniteľnosť dejín a
         všade to hlásajú…
   </p>
   <p>
    — Príde čas, keď budú prinútení mlčať. Viem, že sa nepoďakujú za to.
   </p>
   <p>
    Eve prišli na um jej príbuzní, prívrženci nového štátu, i tí, ktorých sa týka tá
         vyhrážka a ktorí sa nikdy nevyhrážajú v mene svojho národa nikomu. Zahanbená sklopila oči.
         Veď Tornay vyslovil zásadu, ktorej i ona bola prívržencom. Pritom začalo ju znepokovať i
         slabé búrenie sa.
   </p>
   <p>
    Vtom sa Ervin spýtal:
   </p>
   <p>
    — A vy tam pevne veríte v príchod tejto doby? A my to musíme veriť a čakať na to?
   </p>
   <p>
    — Áno. Maďarom sa stala do neba volajúca krivda. A to nemôže ostať bez retorzií.
   </p>
   <p>
    Ervin sklopil oči, aby Tornay nezbadal v nich posmech, a povedal:
   </p>
   <p>
    — Pravda, keby sme my boli zvíťazili, neboli by sme vzali našim porazeným nepriateľom
         ani hrsť zeme. A oni tak hnusne konali s nami.
   </p>
   <p>
    — Veru. A pokiaľ bude žiť jeden Maďar, nevžije sa do toho. A ani jediný obyvateľ
         obsadeného územia nesmie sa s tým uspokojiť. Za tisíc rokov maďarský národ stal sa takým
         slávnym, že jeho bývalé poddané národnosti môžu si pokladať za česť, keď sa dostanú zpät
         pod jeho panstvo, môžu slúžiť maďarskej vlasti a národu, môžu sa naučiť jeho reč, môžu
         prijať, zachovávať a vyvinovať maďarskú kultúru…
   </p>
   <p>
    — Veru tak, — dosvedčil Ervin a snažil sa dať svojmu hlasu ľútostivý tón. — A tieto
         roduverné a prebudené národnosti sú také nevďačné, že sa ešte radujú, že nemusia nosiť na
         pleciach ťarchu toho nesmierneho povýšenia, že môžu slúžiť svojej zneváženej vlasti a
         svojmu národu.
   </p>
   <p>
    — Odoberieme im chuť od toho, — vyhrážal sa Tornay.
   </p>
   <p>
    Eva sa zapýrila. Oči jej žiarily nezvyklým leskom. Ale nehorelo v nich maďarské
         oduševnenie. Kedysi azda horlive bola by počúvala prehnanosť maďarského povedomia. Teraz
         uráža ju hlas a spôsob, akým Tornay hovoril o národnostiach. Ako by ju nový národný duch
         bol silnejšie zachvátil, než sama verila, a potajomne pridelil ju i duševne k národnostiam.
   </p>
   <p>
    Trasúcim hlasom sa ozvala:
   </p>
   <p>
    — Keď je maďarský národ skutočne taký slávny a veľký, teda nie je utisnutý na to, aby
         cudzie a nižšie stojacie elementy vssal do seba, z tej príčiny, aby ho povýšily v sláve a
         aby cudzie veličiny chovaly a pestovaly jeho kultúru. Neuráža to maďarské sebavedomie, keď
         sú nútení uznať, že mnohí ich velikáši nie sú pravými Maďarmi? V ukrátenej vlasti,
         vylučujúc so seba všetky cudzie elementy, môže sa stať Maďar naozaj Maďarom. A keď i v
         menšom počte a v menšej rozlohe, môže byť veľký, slávny…
   </p>
   <p>
    — Pravda je. Ale vtedy bolo by ztratené veľké Maďarsko, — povedal Tornay.
   </p>
   <p>
    Evine oči zabodly sa do diaľky. Veľké Maďarsko?! Veď i ona je prívržencom toho! A
         jednako, keď zjavili sa pred jej duševným zrakom okolo nej žijúci prívrženci svobodného
         Slovenska, nežičila si už viac olúpiť ich o to. Tichým hlasom podotkla:
   </p>
   <p>
    — A potom? Veľkosť národa merajú azda početnosťou a rozlohou územia?
   </p>
   <p>
    Tornay, zdvorile nahnúc sa k Eve, začal vysvetľovať:
   </p>
   <p>
    — Keď je väčšia naša vlasť a väčší počet prívržencov, je väčšia i naša moc. Viac značíme
         v rade národov a hrdšie, sebavedomejšie sa môžeme zjaviť medzi nimi. Veľkosť štátu znamená
         moc. Preto musíme urobiť všetko, aby sme si získali zpät odtrhnuté územie. Ešte i zločincom
         musíme odpustiť, keď spáchajú zločin z týchto príčin.
   </p>
   <p>
    — Teda preto všetko sa musí obetovať, všetko sa môže urobiť, ešte i na úkor blaha
         národa? — spýtala sa napäte Eva.
   </p>
   <p>
    — Všetko. Maďarská minulosť sa nikdy nemôže uspokojiť v tejto budúcnosti. Nie, nie,
         nikdy! — odpovedal tvrdým hlasom Tornay.
   </p>
   <p>
    Na tvári usadila sa mu prospechárska nadutosť a vzdor tisícročnej krutej nadvlády.
   </p>
   <p>
    Eva, roztvoriac oči naširoko, zarazená sa dívala na neho. Pritom javil sa jej pred
         duševným zrakom i Skalník so svojím presvedčením. Bôľne jej sovrelo srdce. Zbledla, žiara
         jej očú vyhasla a sklamaná sklonila hlavu.
   </p>
   <p>
    Ervin ju pozoroval s tajnou radosťou. Vedel, že v jej srdci zrútilo sa niečo, čo
         skôr-neskôr v každom slovenskom srdci sa zrúti — modla maďarská. Napäte striehol, čo
         vypovie, keď jej rumenec zas zaleje tvár, znova zaligocú sa jej oči a pozdvihne sa jej
         hlava. Lebo to vrhne medzi ňu a medzi Tornayho prvky odlúčenia.
   </p>
   <p>
    Ale prv, než by si Eva bola uvedomila cítenie a obliekla ho do slov, vstúpili rodičia a
         Margita. Reč prešla na iné. Rodičia takticky viedli rozhovor. A pomaly sa úplne utíšily
         rozbúrené vlny.
   </p>
   <p>
    Keď sa Tornay pripravoval odísť, Eva prosila ostatných o dovolenie, aby sama mohla
         odprevadiť Tornayho k hranici.
   </p>
   <p>
    Idúcky cez park cítila, že musí mu niečo povedať, niečo sa ho spýtať, ale sama nevedela,
         čo.
   </p>
   <p>
    Napokon bojazlive sa spýtala:
   </p>
   <p>
    — Celý maďarský národ je takého presvedčenia?
   </p>
   <p>
    Tornay zadivene pozrel na ňu.
   </p>
   <p>
    — Celý.
   </p>
   <p>
    — Ja by som rada niečo iné počuť.
   </p>
   <p>
    — Čo by ste radi počuli?
   </p>
   <p>
    Eva smutne a ticho povedala:
   </p>
   <p>
    — Sama neviem, čo…
   </p>
   <p>
    Vtom na rovnobežnej ceste zjavil sa Skalník. Tornay s nepríjemným prekvapením povedal:
   </p>
   <p>
    — Čo vidím? Československý dôstojník votrel sa do parku!
   </p>
   <p>
    Eva sa začervenala. Nedávno ešte sa triasla pred tým, že by sa Tornay mohol dozvedieť,
         že Skalník býva u nich. Teraz už mala smelosť, aby mu to sama oznámila.
   </p>
   <p>
    — Je rodina našej mame. Býva u nás. Ak si žiadate, predstavím vám ho.
   </p>
   <p>
    Tornay zastal a s pohoršením pozrel na Evu.
   </p>
   <p>
    — Myslím, nemusím dva razy prízvukovať, že sa nechcem s ním spoznať. Ale musím vysloviť
         najväčšie pohoršenie a zazlenie, že takého zradcu strpíte v dome. Dúfam, že ho vy
         obchádzate.
   </p>
   <p>
    Eva sklopila oči. Ale hlas jej znel posmešne:
   </p>
   <p>
    — Nevedela som, že i to je v maďarskom rozkaze.
   </p>
   <p>
    Po malej prestávke tichým hlasom doložila:
   </p>
   <p>
    — Nie je taký hrozný, akým sa vidí, keď sa naň dívame z Maďarska. Odtiaľ sa zdá byť
         previnilcom v takej ťažkej veci, akej sa nikto neodvážil za tisíc rokov. Ale my sme tomu už
         zvykli, preto ich nepohltí zem.
   </p>
   <p>
    Prešli rovnobežne popri Skalníkovi, ako by ho neboli ani videli. Na jednom z rozcestí
         jednako sa stretli.
   </p>
   <p>
    Eva sa ťažko mohla ovládať, aby sa nahlas nerozosmiala. Bolo jej to po vôli. Vedela, že
         obom mužským je nepríjemné stretnutie. Rozhodla sa, že ich predstaví.
   </p>
   <p>
    Na oboch sa hnevala. Na jedného preto, že zapríčinil jej také urputné sklamanie; na
         druhého preto, že pripravil pôdu na toto sklamanie. Chcela ich ponížiť. Jedného v jeho
         slepej pýche tým, že by bol nútený podať ruku slovenskému zradcovi; druhého v jeho povedomí
         tým, že, prezradiac mu príchod Tornayho cez zatvorenú hranicu, prinúti ho k spoluúčasti v
         nezákonom čine Maďarov.
   </p>
   <p>
    S posmeľujúcim úsmevom hľadela na Skalníka.
   </p>
   <p>
    Skalník pozdravil.
   </p>
   <p>
    Eva zastala a s vľúdnym úsmevom povedala:
   </p>
   <p>
    — Pán plukovník Skalník, dovoľte, aby som vás, ako našu rodinu, predstavila Ákošovi
         Tornaymu, ktorý nás navštívil z Maďarska cez zatvorenú hranicu.
   </p>
   <p>
    Tornay karhavo blysol na Evu. Ale daromné bolo zdráhanie. Nemohol sa vyhnúť pred rodinou
         svojej snúbenice. Bol nútený podať mu ruku. Ale ledva sa dotkol Skalníkovej ruky, už ju i
         pustil.
   </p>
   <p>
    Eva sa smiala v duši nad týmto výstupom.
   </p>
   <p>
    Skalník láskave povedal Tornaymu:
   </p>
   <p>
    — Obdivujem vašu odhodlanosť. Veľmi nebezpečné je prechádzať cez zatvorenú hranicu.
         Vystavujete svoj život nebezpečenstvu.
   </p>
   <p>
    Eva ho s ľahkým úsmevom prerušila:
   </p>
   <p>
    — Nie je to taká nebezpečná vec, ako sa zdá byť. Vyžaduje sa len obozretnosť, opatrnosť
         a obratnosť.
   </p>
   <p>
    — Azda i vy ste sa už pokúsili o to? — spýtal sa usmievavo plukovník.
   </p>
   <p>
    — Ešte sa len chystám na to, — povedala Eva vyzývave.
   </p>
   <p>
    Tornaymu sa nepáčila vec. Trápne a nepohodlne sa cítil. Zdráhavo povedal:
   </p>
   <p>
    — Naozaj, nie je to nemožná vec… Ale dovoľte, mám náhlu cestu. Musím už zpät, aby som
         zastihol vlak. Do videnia!
   </p>
   <p>
    Zodvihol klobúk a chytro sa obrátil. Skalník usmievavo pozdravil a šiel ďalej.
   </p>
   <p>
    Eva ponáhľala sa za Tornaym.
   </p>
   <p>
    Pri prešovni zastala. Čakali chvíľu, keď Tornay bez nebezpečenstva mohol prekĺznuť cez
         hranicu.
   </p>
   <p>
    — Kedy vás uvidíme znova? — pýtala sa ho Eva, keď sa už lúčil.
   </p>
   <p>
    — Ešte ani sám neviem doista, — odpovedal Tornay mrzuto, prejavujúc neľúbosť svojím
         hlasom.
   </p>
   <p>
    Odobral sa.
   </p>
   <p>
    Eva s horkosťou sklamania dívala sa tým smerom, kde zmizol Tornay. Vlastnou škodou
         prišla na to, že i vtedy sa môžeme sklamať, keď triezve a bez lásky si volíme.
   </p>
   <p>
    V osobe Tornayho lákal ju rodený pán, zemän a storočná, po predkoch zdedená kultúra,
         spojená s maďarským pyšným povedomím a slávou. Túžila po tom, aby v tom všetkom bola
         družkou jeho života a pokračovala s ním spolu v povinnostiach, ktoré by im ich poprednosť
         udelila.
   </p>
   <p>
    A prišiel slovenský plukovník, ktorý mal neohrozenosť a smelosť odtrhnúť sa od Maďarov,
         stať sa neodvislým a jestvovania schopným Slovákom. Vedel vyvrátiť bludnú nauku, že Slovák
         môže žiť len vtedy, keď bude spoluudržovateľom Veľkého Uhorska, nositeľom jeho záujmov a
         sluhom jeho kultúry. Dokázal, že Slováci majú tiež ducha a srdce pre samostatný a národný
         život a samostatný vývin.
   </p>
   <p>
    Nebadane otvoril jej zrak, podkopal jej slepoverné maďarské cítenie, aby v príležitej
         chvíli mohla uvidieť Maďara a ducha maďarských zemianskych kaštieľov a aby ztratila vieru,
         že šťastie môže si najsť iba v maďarskom zemianskom kaštieli.
   </p>
   <p>
    Slovo viaže ju k takému kaštieľu. A ona vtiahne doňho, aby splnila slovo a dokázala
         Skalníkovi, že vytrvá v živote, ktorý si sama vyvolila. Ale nikdy už nenajde toho sladkého
         domova, pokoja a blaženosti, ktoré jej sľuboval ten príbytok…
   </p>
   <p>
    Pomsta sa podarila, ale nie úplne. Kúsok maďarskej zeme, kde bude ona žiť, bude lákať
         Skalníka a bude túžiť za ňou. Ale bude mať i zadosťučinenie, že ani ona nebude tam šťastná
         a bude prežívať chvíle túžby za zpätvrátením, kde storočné stromy kedysi podľa jej srdca
         šepkávaly.
   </p>
   <p>
    Mimovoľne obrátila sa k stromoradiu. Žiaľom zatiahnutými očami dívala sa na aleju.
   </p>
   <p>
    Alej sa tiahla na kraji parku tak, ako bola kedysi vysadená. Listie šušťalo práve tak,
         ako vždy. Len Eva nebola už tá istá. Nemohla vycítiť zo šelestu listia, čo ešte včera
         vycítila. Naveky onemela rozprávka aleje…
   </p>
   <p>
    Zo zadného vchodu do parku vošiel Skalník a pustil sa oproti nej.
   </p>
   <p>
    Bol trochu bledý. Ale kráčal hrdo a sebavedome. Jeho neznepokojovaly národnostné zmätky.
         Bol istý sám sebou.
   </p>
   <p>
    Evu zachvátil nesmierny hnev. Zmocnila sa jej túžba ponížiť a sklátiť ho, keď i na
         chvíľu. Keď sa všetci sklátili, nech sa skláti i on. A vyzývave uprúc oči naňho, čakala ho.
   </p>
   <p>
    Skalník, keď došiel, povedal:
   </p>
   <p>
    — Bol som pozrieť, či sa Tornaymu podarilo šťastne prejsť cez hranicu.
   </p>
   <p>
    — Podarilo sa, — odpovedala Eva trochu posmešne.
   </p>
   <p>
    Chvíľu mlčali. Oba mysleli na toho, ktorý len teraz čo odišiel. Potom obrátili sa k
         sebe.
   </p>
   <p>
    Eva vyzývave uprela oči na neho a posmešne povedala:
   </p>
   <p>
    — Vy, pán plukovník, mierne rečeno, dopustili ste sa služobnej chyby. Vy ste mali dať
         chytiť Tornayho.
   </p>
   <p>
    Skalníkovi sa pery kŕčovite stiahly. Potom odsekol:
   </p>
   <p>
    — A vy ste sa prezradili, že viac dôverujete Slovákovi, než ste chceli. Lebo ste život
         toho, koho máte radi, položili do mojich rúk.
   </p>
   <p>
    — Vy ste sa dokázali byť slabým.
   </p>
   <p>
    — Vy ste mi prezradili, že mi dôverujete na život a na smrť.
   </p>
   <p>
    Eva sa posmešne zasmiala.
   </p>
   <p>
    — Mýlite sa veľmi. Viete, prečo som vám predstavila Tornayho a prezradila, akou cestou
         prišiel? Aby som vás urobila spoluvinným s Maďarmi, vás, nezlomného Slováka.
   </p>
   <p>
    A víťazne dívala sa na Skalníka. Skalník snažil sa byť pokojným a žartovne sa spýtal:
   </p>
   <p>
    — A vy pre toto víťazstvo nasadili ste i svoj život?
   </p>
   <p>
    — Ani neviem, za čo by som nedala, že stojíte predo mnou ako spoluvinník s Maďarmi a že
         Maďari budú chodievať protizákonným spôsobom cez hranicu s vaším vedomím a dovolením.
   </p>
   <p>
    Skalník skúmave pozoroval tvár Evinu a potom povedal:
   </p>
   <p>
    — A keď znemožním nedovolené prechádzky a postavím sem osobitnú stráž? Že som nezavrel
         vášho hosťa, to ešte neznamená, že budem trpieť protizákonné prechádzanie.
   </p>
   <p>
    Ale Eva sa nezľakla. Vedela s určitosťou, že môže počítať na jeho city a odvážne sa môže
         s nimi hrať. Žartovným strachom zmŕštila tvár a posmešne zvolala:
   </p>
   <p>
    — Ó, či by ste mohli byť taký krutý?! Ale by ste zle pochodili! Veď potom nebudem sa
         môcť presťahovať do Maďarska predčasne. Budem musieť vyčkať, kým sa neotvorí zatvorená
         hranica.
   </p>
   <p>
    — Vy budete toho príčinou.
   </p>
   <p>
    Eva vysmievavo pokračovala:
   </p>
   <p>
    — To vás nezachráni. Čo by vám to pomohlo, keby som z vlastnej chyby tu zostala. Deň po
         deň by sme boli spolu. A dočkala by som sa ešte i toho, že s radosťou a oduševnením by ste
         počúvali moje maďarské kázanie.
   </p>
   <p>
    Skalník sa usmial.
   </p>
   <p>
    — Budete hovoriť o maďarskej sláve, o bezpríkladnom hrdinstve a nadriadenosti. No, už je
         to veľmi ošúchané. A nového nič neviete povedať o Maďaroch.
   </p>
   <p>
    — Niečo nového by ste chceli o nich počuť?
   </p>
   <p>
    — Áno. O vpravení sa Maďarov do nových okolností, ukazujúcom na maďarského veľkého
         ducha, veľké srdce a ušľachtilé smýšľanie. Ale vy ešte nemôžete o tomto rozprávať. Vy sa
         ešte v starých koľajach potulujete…
   </p>
   <p>
    Eve zablyslo v očiach.
   </p>
   <p>
    — Týmto by sme mohli získať vaše srdce pre maďarské smýšľanie?
   </p>
   <p>
    Skalník sa usmial.
   </p>
   <p>
    — Maďarskému národnému citu nie, ale takto cítiacim, mysliacim a konajúcim Maďarom.
   </p>
   <p>
    — Vy ste prezradili, ako by sme sa dostali k vášmu srdcu. Toto znamená, že by ste boli
         radi, keby ste boli premožení. Vy ste veľmi slabý!
   </p>
   <p>
    — Nikdy nik ma nepremôže národne, — vyhlásil Skalník podráždene a netrpelive.
   </p>
   <p>
    — A čo, keby predsa? Keby som vás v slabej chvíli zastihla?
   </p>
   <p>
    — Ja nemám takýchto slabých chvíľ.
   </p>
   <p>
    — A raz sa mi podarí prevábiť vás cez zatvorenú hranicu na maďarskú pôdu, aby ste na ňu
         kajúcne stúpili.
   </p>
   <p>
    Skalníka bavila, ale zároveň i hnevala rafinovanosť dievčaťa. Položartovne, polohnevlive
         povedal:
   </p>
   <p>
    — Len sami to budete robiť. Ja nikdy nepokladal som maďarskú zem za svoju vlasť a nikdy
         necítil som s ňou tak, že by som nemohol stúpiť na ňu ľahostajne.
   </p>
   <p>
    Eva zbadala, že Skalník neberie vážne jej útoky. I ona len sebavedome sa smiala na jeho
         neohrozenosti. Vedela, že bude premožený. Ďalej sa poihrávala a dráždila:
   </p>
   <p>
    — Vy všetky svoje city len Slovensku podržiavate?
   </p>
   <p>
    — Len.
   </p>
   <p>
    Evin hlas stal sa posmešným.
   </p>
   <p>
    — Slovenskej zemi v rámci Československej republiky?
   </p>
   <p>
    Skalník zvážnel. Hlas sa mu zostril.
   </p>
   <p>
    — Vo vojne sme spolu bojovali s Čechmi za slovenskú a českú neodvislosť. A v pokoji
         spoločne chceme pracovať s Čechmi, ktorí bez ziskuchtivosti budú pracovať za ideál, za
         ktorý sme vo vojne bojovali…
   </p>
   <p>
    Eva mu uštipačne skočila do reči:
   </p>
   <p>
    — A vy veríte v túto možnosť? Vy ste veľký blúznivec! Spolu bojovať za niečo dá sa oveľa
         ľahšie, než spolu požívať spoločný zisk.
   </p>
   <p>
    Skalník prísne odvetil:
   </p>
   <p>
    — Nadarmo sa usmievate tak uštipačne. Budúcnosti nepredvidím. Môže sa i to stať, že na
         nejaký čas sa zakalí medzi nami súlad a spolupráca. Ale i pri tejto možnosti pevne verím,
         že z politickej miešaniny nakoniec sa vylúpi historického významu politický vodca, ktorý
         napraví to, čo jeho predchodcovia pokazili. V tomto prípade medzi týchto nesvárnikov musí
         udrieť jeho záchranná ruka, aby sa republika nerozpadla. Bez lojálnej spolupráce Slovákov
         nemôže sa udržať Československá republika.
   </p>
   <p>
    Urobil pohyb, ako by chcel odísť.
   </p>
   <p>
    Eva, urobiac žartovno-kyslú tvár, ho zastavila:
   </p>
   <p>
    — Už vidím, že dnes s vami neprídem k ničomu. Dnes vás teda ešte nechám vášmu národu a
         vašej vlasti…
   </p>
   <p>
    S vábivým úsmevom pokročila napred.
   </p>
   <p>
    — Len na krátku chvíľu poďte so mnou na maďarskú zem, aby ste ma na maďarskej pôde —
         pobozkali…
   </p>
   <p>
    Skalník sa ani nepohol. Zarazený pozeral na devu. Nevedel, čo si má myslieť o jej
         chovaní. Vážne to berie, čo povedala? To by nebolo jej hodné, aby za chrbtom len teraz
         odchádzajúcemu snúbencovi pripravovala takéto vystúpenie. To by len tak bolo možné, keby
         okolnosti náhle boly vzbudily v nej náklonnosť, ktorá len preto sa dosiaľ neukázala, lebo
         nemala príležitosti. Alebo sa len vysmieva z neho?
   </p>
   <p>
    Meravo díval sa na Evu.
   </p>
   <p>
    Eva s posmešným úsmevom na ústach čakala chvíľku. Potom, idúc pomaly, s kroka na krok, s
         vábivým úsmevom sa pýtala:
   </p>
   <p>
    — Československý dôstojník neodváži sa ma nasledovať?
   </p>
   <p>
    Skalník sa nepohol. Eva zastala a opovržene povedala:
   </p>
   <p>
    — Plukovník Skalník, vy ste nielen slabý, vy ste zbabelý!
   </p>
   <p>
    Skalník napokon ztratil sebaovládanie. Pokročil a urobil pohyb, ako by ju chcel chytiť.
   </p>
   <p>
    Eva odskočila na stranu a s víťaznou radosťou zvolala:
   </p>
   <p>
    — Plukovník Skalník, vy ste ztratený! Len dva kroky ste spravili, ale i tie vás
         priviedly do záhuby. Slovenský plukovník sa sklátil!
   </p>
   <p>
    Skalník so stisnutými zubmi, na smrť bledý stál. Triasol sa na celom tele.
   </p>
   <p>
    Eva odchodila. Po niekoľkých krokoch sa obrátila a hodila ešte jeden víťazný pohľad na
         Skalníka, ktorý zamračene díval sa za ňou. Potom zmizla v parku.
   </p>
   <p>
    Bola noc. Hustá tma sa rozprestrela nad kaštieľom a obšírnym parkom.
   </p>
   <p>
    V kaštieli každý sa pohrúžil do spánku. Len Evu obchádzal spánok. Prešla zo svojej
         spálne do rodinnej izby. Pritiahla si kreslo do výklenku obloka, zkadiaľ možno bolo vidieť
         Maďarsko. Sadla doňho a zrakom vnorila sa do tmy.
   </p>
   <p>
    Udalosti dnešného dňa zas ju vyrušily z rovnováhy. Noc ju lákala, ako najpríhodnejšia
         pre účtovanie duše. Nevyrušovali ju ľudia, život, krik, svetlo. Cítila len seba.
   </p>
   <p>
    Sklamanie sa v Tornaym a víťazstvo nad Skalníkom nechaly jej v duši len horkosť. Zdalo
         sa jej, že ani vtedy nebola by úplne a nerušene blaženou, keby v nový smer zamieril jej
         život. Preto uznala za najrozumnejšie, keď sa nedá zmýliť a rozličné príhody a prekážky,
         ktoré ju stále vyrušujú a roztrpčujú jej život, bude pokladať len za dočasné nepríjemnosti.
   </p>
   <p>
    Každý a všetko má svoju akosť a hodnotu. Tak i Tornay a maďarstvo. Ich akosť a hodnota
         sa nezmenily. Len odbleskom jej pobúrených citov zdaly sa jej byť inými. Uvedie teda svoje
         pobúrené city do starého, povinného poriadku. Čo bolo krásne, dobré, slávne v minulosti,
         bude tým i v budúcnosti. Život jej upevní a ustáli sa v riadnom toku. Všetko sa utíši. A
         hoci nebude úplne blažená, bude mať potechu v sebavážnosti, že ostala hodnou seba.
   </p>
   <p>
    Chvíľu ešte rozjímala, potom prešla do svojho budoáru a napísala ospravedlňujúci a
         odprosujúci list Tornaymu…
   </p>
   <p>
    Na druhé ráno vyvesila bielu stužku na gaštan vo vinici, mládencovi na znak, že ho
         potrebuje.
   </p>
   <p>
    Popoludní mládenec ju už čakal. Eva odovzdala mu list a pohla sa zpät.
   </p>
   <p>
    Po prvom kroku zarazene zastala. Vo vchode do parku stála Aranka Bándová a videla
         prepašovanie listu.
   </p>
   <p>
    Aranka, keď videla, že ju Eva zazrela, pohla sa a šla k nej. Eva, opretá o gaštan, ju
         čakala. Aranka sa láskave obrátila k Eve. Ale v očiach jej žiarila víťazná škodoradosť,
         prezradzujúc, že videla všetko.
   </p>
   <p>
    — Prišla som ťa navštíviť. Chyžná mi hovorila, že si v parku. Ale darmo som ťa hľadala.
         Až záhradník ma upravil, aby som išla za tebou do vinice. Prišla som teda pozrieť, čo tu
         robíš.
   </p>
   <p>
    — Len tak postávam, — odpovedala Eva nevoľne.
   </p>
   <p>
    — Vidím, — povedala na to Aranka s posmešným úsmevom.
   </p>
   <p>
    Eva sa pohla.
   </p>
   <p>
    — Zostaňme, — namietla Aranka. — Sadnime si pod gaštan.
   </p>
   <p>
    Sadly si. Aranka bola veľmi dobre naladená. Veselo rozprávala o všedných veciach malého
         mesta.
   </p>
   <p>
    Eva ju ticho počúvala.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e2901">
       </a>
       XI
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Keď sa dr. Hrády vrátil s návštevy na Slovensku, Budapešť bola taká, aká bola, keď
         odcestoval. Stopy boľševického panstva bolo ešte vidieť, ale život vracal sa do starej
         koľaje. Len on nenachádzal v ňom svoje miesto tak, ako predtým.
   </p>
   <p>
    I dosiaľ veľmi túžil za rodnou zemou. Ale že sa mu zdalo, že jeho túžba je nesplniteľná
         pre povinnosti, ktoré ho viazaly k maďarskému hlavnému mestu, cítil sa byť jeho stálym
         obyvateľom.
   </p>
   <p>
    Teraz však, keď Margita dala mu na vedomie, že sa môže vrátiť na Slovensko, a
         presvedčila ho, že už ho neviaže povinnosť k Maďarsku, necítil už kúzlo jeho príťažlivosti.
   </p>
   <p>
    Keď bolo zlomené panstvo boľševikov a dostal sa zpät do úradu, tešil sa, že sa opäť
         otvorila dráha jeho kariéry. Chcel si vybojovať k Margite hodné spoločenské postavenie.
         Usilovne pracoval v úrade, aby mohol čím lepšie napredovať.
   </p>
   <p>
    Teraz ho už ani úrad nelákal. Margita žiadala od neho docela iné a tomu dala prednosť,
         než jeho kariére. Ani on už nepriznával tomu takú dôležitosť, že je tajomníkom ministerstva
         vnútra. Zdalo sa mu malicherným jeho doterajšie pachtenie sa. Nemohol pracovať v úrade.
         Často prerušil prácu a skúmave díval sa na svojich kolegov v úrade, či nebadajú na jeho
         tvári, že už nesúhlasí s ich náhľadmi a že sa hotuje s nimi sa rozlúčiť…
   </p>
   <p>
    Dosiaľ prisudzoval veľkú dôležitosť každému snaženiu iredenty. Smútil nad osudom
         maďarskej krajiny so smútiacimi. Dúfal v lepšiu budúcnosť s dúfajúcimi. Vcelku si želal,
         aby sa podarily snahy iredenty.
   </p>
   <p>
    A teraz akými malichernými, bezprávnymi sa stály všetky tieto snahy oproti národnému
         obrodeniu a oduševneniu Margitinmu. A aký neuveriteľný bol ich úspech!
   </p>
   <p>
    Pomaly od všetkého sa vzďaľovalo jeho srdce. Lúčil sa, rozvádzal sa so všetkým. Ale
         neodvažoval sa vypovedať posledné slovo lúčenia, neodvažoval sa urobiť prvý krok.
   </p>
   <p>
    Medzitým prichádzaly listy Margitine. Hoci listy nesplnily nádejí v nich kladených, ale
         dosiahly toho, že odvážil sa povedať rozhodné slovo. Na naliehavé a volajúce riadky listov
         vzrástla v ňom túžba po vzdialení sa. Pod týmito dojmami odvážil sa pred ministra vnútra,
         aby mu oznámil poďakovanie sa a odchod z úradu.
   </p>
   <p>
    Minister bol veľmi prekvapený. Skúmave a podozrive pozrel mu do očú. Ale on pokojne
         zniesol jeho pohľad, hoci s maďarskými predpismi protivné city rodily sa v jeho srdci.
         Prosto odpovedal, že ho volajú domov. A pravdu hovoril, lebo ho volali.
   </p>
   <p>
    Maďarský minister ho prepustil.
   </p>
   <p>
    — Hoci maďarská vlasť, — tak hovoril minister, — otvorila náručie každému jej synovi,
         ale verní vlastenci zaujatých území všetci ostali na mieste, aby počet neverných bol čím
         najmenší a nemohli úplne zaujať moc. Treba nám i takých pracujúcich rúk, ktoré by odtrhnuté
         územia rozširovaním maďarského cítenia a kultúry upevnily s Maďarskom, aby sa neodtrhly
         úplne od nás, aby sme ich kedysi mohli získať.
   </p>
   <p>
    A kládol mu na srdce, aby i na rodnej zemi plnil verne svoju maďarskú vlasteneckú
         povinnosť.
   </p>
   <p>
    Hrády musel všetko sľúbiť, aby pokojne mohol odísť… Svitol deň, keď pripravený na odchod
         zastal v svojej izbe. Všetko rozdal, aby nebadane mohol preklznúť cez zatvorenú hranicu.
   </p>
   <p>
    Prv, než by bol vykročil z izby, zastal v jej strede a ešte raz sa poobzeral po nej.
   </p>
   <p>
    Izba tvorila jeho domov a okolo nej rozprestierajúci sa kraj vlasť. A on jednako cítil
         sa cudzím v nich.
   </p>
   <p>
    Ale ešte vždy váhave stál. Cítil vrelú túžbu po Margite a rodnej pôde, ale túto túžbu
         sprevádzajúce a z nej vyvierajúce pocity boly také bojazlivé, také hmlisté, že nemohol sa v
         nich vyznať.
   </p>
   <p>
    Nezmocňovala sa ho ešte radosť a voľnosť osvobodenia sa. Cez otvorený oblok bolo počuť
         hučanie hlavného mesta. Maďarské bolo hlavné mesto, maďarský duch bol vo vzduchu. Stislo mu
         srdce. Ešte naposledy precítil nútiacu silu maďarského národného despotizmu. Predtým s
         pyšnou odovzdanosťou prijal a znášal túto nevyhnutnosť. Teraz ťažko, neznesiteľne ho
         tlačilo. Zatúžil po svobode.
   </p>
   <p>
    A odišiel.
   </p>
   <p>
    Na východnom nádraží vstúpil do vlaku: veľká spokojnosť ním zavládla. A čím viac sa
         približoval k hranici, tým viac sa mu uľahčovalo, tým viac sa ho zmocňovaly akési nové
         city.
   </p>
   <p>
    Na ostatnej pohraničnej stanici vystúpil z vlaku. Odtiaľ musel ísť pešo, aby dospel
         oproti vinici Oravského.
   </p>
   <p>
    V príhodnej chvíli prešiel cez hranicu a vošiel do parku.
   </p>
   <p>
    Nikoho tam nenašiel.
   </p>
   <p>
    Osudnú cestu opakoval, už po druhý raz menil vlasť.
   </p>
   <p>
    Trasúc sa, pozeral dookola. Chcel sa vystaviť poslednej zkúške. Chcel vedieť, či tie
         city, s ktorými sa vrátil, budú ho môcť tak pripútať, aby ho nikdy nebolelo srdce za
         Maďarskom…
   </p>
   <p>
    Hoci s ťažkým srdcom, ale jednako opustil svoju starú vlasť pre maďarskú zem. Len vtedy
         sa spamätal, čo urobil, len vtedy túžil naozaj zpät, keď už spolu s maďarskou zemou úplne
         sa odtrhol od Slovenska. Nebude sa to opakovať i teraz? Opustil Maďarsko s ľahkým srdcom.
         Ale či nebude túžiť po návrate, keď sa ta už nikdy nebude môcť vrátiť?
   </p>
   <p>
    Či sa naozaj vrátil definitívne? Čo cíti, stojac na slovenskej zemi s rozhodnutím, že tu
         ostane? Ktorá krajina je príťažlivejšia, krajšia, milšia, či tá, od ktorej sa naveky
         odtrhol, alebo tá, do ktorej sa definitívne vrátil?…
   </p>
   <p>
    A opäť sa poobzeral.
   </p>
   <p>
    Park skvel sa jesennou krásou. Hrády cítil, že krajina, ktorej doplňujúcou čiastkou je
         park a kde stojí jeho rodný dom, je krajšia, milšia, príťažlivejšia. Tu je poetickejšie
         jesenné vädnutie, teplejší jesenný lúč slnca, tu krajšie kvitnú jesenné kvety, ako za
         hranicou. Život tu sľubuje byť krajším, blaženosť väčšou a úplnejšou. Precítil kúzlo pravej
         domoviny. Cítil, že sa konečne vrátil…
   </p>
   <p>
    Šiel ďalej.
   </p>
   <p>
    Smelo, po domácky šiel do kaštieľa. Neoznámil svojho príchodu. Vyšiel na poschodie.
         Prešiel cez niekoľko izieb. V rodinnej izbe ozývaly sa hlasy Margitin a Ervinov. Odtiahol
         záclony dverí a vkročil.
   </p>
   <p>
    — Prišiel som, — povedal prosto.
   </p>
   <p>
    Margita a Ervin uradostene skočili a šli k prichádzajúcemu. Blažene sa pozdravili.
   </p>
   <p>
    Potom všetci si sadli. Margita a Ervin napäte čakali, čo bude rozprávať Hrády.
   </p>
   <p>
    Hrády prešiel si rukou po čele. Potom tichým, pohnutím sa chvejúcim hlasom riekol:
   </p>
   <p>
    — Vrátil som sa, lebo som túžil po návrate. A pri svojom návrate všetko nachádzam tu
         pekné, spravedlivé a dobré. A milujem tu každého, všetko…
   </p>
   <p>
    Zahľadel sa do diaľky. Potom zas obrátil sa k počúvajúcim ho.
   </p>
   <p>
    — Môžem teda ostať doma?
   </p>
   <p>
    — Môžeš, — odpovedal Ervin. — Sídeš sa i s takými, ktorí odsúdia tvoju kajúcnosť a
         zavrhnú ťa pre ňu. Ale to nech ťa neodstraší a nenaľaká. My berieme za teba zodpovednosť.
         Nielen my, ale i celý národ bude zodpovedať za teba.
   </p>
   <p>
    — V tej nádeji prišiel som zpät.
   </p>
   <p>
    Ervin vstal.
   </p>
   <p>
    — Vec je už v poriadku. Poďme teda oznámiť tvoj návrat u vojenského veliteľa Skalníka,
         aby si sa nemusel skrývať. Potom sa v jeho spoločnosti prevezieme cez mesto, aby každý
         videl, že si sa definitívne vrátil domov. Potom ťa odvedieme k tvojim rodičom.
   </p>
   <p>
    Odišli do Skalníkovej izby.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e3000">
       </a>
       XII
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Ákoš Tornay opäť prešiel cez hranicu.
   </p>
   <p>
    Neoznámil svoj príchod. Podozrivé zvesti šírily sa cez hranice o Oravských. Dostal i
         upozorňujúce listy. I návrat Hrádyho vzbudil v ňom podozrenie. Prečo Margita zavolala zpät
         Hrádyho, keď taká sľubná dráha otvárala sa pred ním? I jeho minulé stretnutie sa so
         Skalníkom a postup Evin ho naplnily nedôverou.
   </p>
   <p>
    Kráčal pomalými krokmi. Očami vyzvedave sliedil sem i ta.
   </p>
   <p>
    V parku záhradník obkášal trávnik okolo cesty. Pri ňom obšmietal sa československý
         vojak, sluha Skalníkov.
   </p>
   <p>
    Podivné hlasy bolo počuť so stĺpovej pavlače, vybehujúcej do parku.
   </p>
   <p>
    Tornay ukryl sa za ker, cez štrbiny ktorého mohol sa dívať na pavlač.
   </p>
   <p>
    Tam sedela celá rodina. A nielen Skalník, i jeho dvaja druhovia dôstojníci boli tam. A
         takým srdečným a vrelým sa zdal rozhovor, aký by nemal byť medzi maďarsky cítiacou rodinou
         a československými dôstojníkmi. Eva sedela pri Skalníkovi. Práve mu niečo povedala,
         usmievajúc sa. Aký úsmev to bol! Ešte nikdy nevidel tak sa usmievať Evu. Nepočul, čo
         hovorila. Videl len jej úsmev. A úsmev bezvedome vyjadroval také čosi, v čo ani Eva
         neverila a proti čomu i ona by sa bola ohradzovala urazená.
   </p>
   <p>
    Rozhovor sa stal živším, hlasnejším. Niektoré slovo bolo počuť i pri kríkoch. Rozprávali
         sa slovensky. Ale nie bez vôle, z prinútenia, ale priateľsky, veselo.
   </p>
   <p>
    A Tornay tam stál, ako by ho boli pribili. Zbledol na smrť. V prvej chvíli smrteľné
         zmeravenie zasiahlo jeho dušu. Ale potom opanovalo ho rozhorčenie. Od hnevu tvár sa mu
         temer spotvorila.
   </p>
   <p>
    Videl dosť. Viacej, ako si môže dovoliť dievča, majúce sa stať manželkou jedného z
         maďarských zemänov, a ako si môže dovoliť rodina, ktorá má vstúpiť do rodinných stykov s
         maďarskou zemianskou rodinou. Dosť, aby ich nepokladal viacej za hodných seba a maďarského
         národa. Do srdca im nevidel. Nemohol sa presvedčiť, či už i v srdci zapreli Maďarov. Ale
         ani nežiadal si toho, aby sa o tom mohol presvedčiť. Stačilo mu, že svojím prejavom a
         chovaním sa priniesli hanbu maďarskému menu, zradili a pošpinili ho.
   </p>
   <p>
    Odvrátil sa a bežal zpät. Ale cestou pomyslel si čosi, vyňal papier z tašky, sadol si k
         záhradnému stolu a napísal list Eve.
   </p>
   <p>
    Ledva mohol písať, tak sa mu triasly ruky. V neporiadku radily sa k sebe písmeny.
         Kedy-tedy ostrý bôľ zjavil sa mu na tvári.
   </p>
   <p>
    Keď bol hotový s listom, zavolal záhradníka a požiadal ho, aby list odovzdal Eve.
   </p>
   <p>
    Potom náhlivo odišiel…
   </p>
   <p>
    Keď záhradník približoval sa s listom k terase, Ervin sišiel k nemu. A keď sa dozvedel,
         čo chce, zavolal Evu. Eva vzala list. Ako poznala písmo, pýtala si dovolenie od spoločnosti
         a nasledovala záhradníka.
   </p>
   <p>
    — Kde ostal pán veľkomožný? — spýtala sa ho.
   </p>
   <p>
    — Keď som odchodil s listom, bol na konci parku.
   </p>
   <p>
    Eva zrýchlila kroky. Ale Tornayho už tam nenašla. Chvíľu váhala, či nemá ísť za ním.
         Akiste bude ešte neďaleko. Ale potom uznala, že bude lepšie najprv prečítať list.
         Rozdrapila obálku a čítala medziiným:
   </p>
   <p>
    „… My svojim podriadeným národom poskytli sme možnosť, aby sa povzniesly zo svojho
         nízkeho stavu na slávnu úroveň maďarstva. Dovolili sme im, aby používaly nášho kultúrneho
         jazyka, aby maďarským cítením a smýšľaním naplnily svoje srdcia, mozgy, aby maďarskou
         hodnosťou a sebadôverou mohly sa povznášať. A hľa, na prvý závan vetra nerozhodne,
         malomyseľne a chabo zapadnú ta, odkiaľ sme ich chceli povzniesť… Preto je mojou
         vlasteneckou povinnosťou, aby som s Vami prerušil styky, hoci tým musím sa vzdať
         najkrajšieho sna a blaha môjho života. Prosím Vás, aby ste ma sprostili daného slova, ako i
         ja Vás sprosťujem Vášho. Pochopíte, že do starobylého kaštieľa Tornaych nemôžem doviesť
         manželku zo slovensky cítiacej rodiny…“
   </p>
   <p>
    Eva zbledla ako mramor. List sa jej triasol v rukách. Rýchlymi krokmi začala blúdiť na
         konci parku.
   </p>
   <p>
    Cítila sa byť veľmi poníženou. Srdce sa jej svíjalo bolesťou. Na najcitlivejšom mieste
         ju urazili. Tam ju upodozrievali, kde sa snažila a chcela byť najopravdivejšou a
         najvernejšou.
   </p>
   <p>
    Pre národnostné obrátenie jej rodiny i na ňu padol podozrivý tieň. A Tornay nehľadal
         pravdy. Zo samého zdania stotožňoval ju s jej príbuznými a spolu s nimi ju odsúdil a
         odmietol.
   </p>
   <p>
    Ale ona ostala vernou. Túto vernosť silou-mocou chcela udržať. Tornay, ako reprezentant
         maďarstva, zatienil maďarský ideál v jej srdci. Ona čerpala zo svojej duše svetlo, aby ho
         opäť urobila slávnym. A Tornay pre nesprávne chápanie jednako ju chce svrhnúť so slávnej
         úrovne maďarstva na úroveň slovenskú, aby v príhodnej chvíli s opovrhnutím mohol prejsť
         popri nej.
   </p>
   <p>
    No daromne bude sa namáhať. Ona ukáže, že i zo svojej sily vie sa udržať na povrchu
         tejto úrovne. So svojím maďarským národným pôsobením vystúpi na verejný život. Nech Tornay
         vidí, koho odmietol. Nech pocíti, čo ztratil. Ani slovom sa nebude ospravedlňovať. Ukáže
         skutkami, kto je ona. Chce, aby bola nenahraditeľná. Žena, ktorú potom Tornay bude milovať,
         nech stojí hlboko pod ňou, hoci bude skutočnou Maďarkou. Aby v každom čase, pri každej
         príležitosti a v akýchkoľvek okolnostiach mohla s hrdou prevahou stáť oproti Tornaymu a
         budúcej Tornayčke…
   </p>
   <p>
    Kroky zvoľnila a hrdo sa vzpriamila, V tvári usadil sa jej vzdorovitý výraz.
   </p>
   <p>
    Keď sa trochu utíšila, prišla jej na um zanechaná spoločnosť. Vrátila sa.
   </p>
   <p>
    Idúcky si myslela, akú všeobecnú radosť by to spôsobilo, keby im oznámila, že Tornay
         viac nepríde. Ako uľahčene vydýchol by si slovenský plukovník, mysliac, že nadišla jeho
         chvíľa.
   </p>
   <p>
    Osudne zasiahol do jej života. Ničive žal v jej srdci, živote, okolí. Pripravil pôdu,
         aby Tornayho oblažovací úmysel, jeho oblažujúce výroky len ničive mohly pôsobiť. A teraz
         darmo sa bude úfať, že podťatá a bez sily bude ho prosiť, aby ju milostive pozdvihol k
         sebe. Nie. Ukáže Skalníkovi i Tornaymu, že jej duša je dosť silná a schopná, aby nové city,
         idey mohla vzkriesiť a bez cudzej pomoci nový život stvoriť na zrúcaninách. Ďalej bude
         pokračovať v začatom národnom boji, s obnovenou silou. Nedovolí, aby bola porazená. Ostane
         víťazom oproti obom…
   </p>
   <p>
    Došla k terase.
   </p>
   <p>
    Dvaja cudzí dôstojníci už neboli tam. Miesto nich našla tam Hrádyho.
   </p>
   <p>
    Margita sedela pri Hrádym. Na jej tvári žiarilo šťastie víťaznej ženskej, ktorej lásku
         predovšetkým cenili a mnoho obetovali pre ňu. Všetko dosiahla.
   </p>
   <p>
    Eva práve pred hodinou ztratila všetko. A jednako nezávidela Margite. Dávno, ešte pri
         prvom sklamaní, rozplynula sa jej viera v šťastie. A nie ako žena chcela víťaziť v živote.
         Sňatok pokladala len za prostriedok, ktorý mal ju vyvýšiť. A že jej to zlyhalo, nie ako
         žena cítila sa poranenou, netrpela pre ztratu lásky.
   </p>
   <p>
    Pokojne vyšla na terasu.
   </p>
   <p>
    — Neprišiel ešte Ákoš? — pýtal sa jej Hrády. — Keď som sa lúčil s ním, povedal, že dnes
         vás navštívi. Ale prosil, aby som to neprezradil, lebo chce vás prekvapiť.
   </p>
   <p>
    Ani sval sa nepohol na tvári Evinej. Naoko ľahostajne odpovedala:
   </p>
   <p>
    — Ákoš už viac nepríde.
   </p>
   <p>
    Prekvapené, zvedavé, zároveň radostné pohľady uprely sa jej na tvár. Ale nemali smelostí
         spytovať sa. Ako by sa boli báli toho, že nejakou nemiestnou otázkou by mohli vyvolať to,
         čo už patrilo minulosti.
   </p>
   <p>
    Margita rýchle na iné pole previedla rozhovor. Navrhovala, aby si urobili zajtra
         vychádzku do vinice a aby pozvali niekoľko rodín z mesta.
   </p>
   <p>
    Skalník chytil sa slova a dodal, že cestou zastavia sa pre Richarda a jeho rodičov. A
         zároveň všetci prezrú kaštieľ, lebo kúpi Deésyho panstvo.
   </p>
   <p>
    Všetci, okrem Evy, sa zaradovali. Takýmto spôsobom plynul ďalej rozhovor o zajtrajšku.
   </p>
   <p>
    Eva, napínajúc všetky svoje sily, snažila sa ostať ľahostajnou, pokojnou. Jej chovanie
         neprezradilo ani radosti, ani žiaľu. A to len preto, aby pokladal za zvláštne,
         nevysvetliteľné jej chovanie Skalník, ktorý by bol chcel vidieť viac, ktorý by rád vedieť,
         čo cíti pod tým ľahostajným zovňajškom.
   </p>
   <p>
    *
   </p>
   <p>
    Na druhý deň včas ráno Eva v jazdeckých šatách čakala na dvore, kým jej vyvedú koňa.
   </p>
   <p>
    Predtým patrilo jazdenie k jej každodennej zábave. Ale odtedy, ako jej blízki tak
         netaktne a bezohľadne dali na javo svoje smýšľanie, úplne sa utiahla. Len vtedy vyšla z
         domu, keď to bolo nevyhnutné. Umienila si, že len vtedy vystúpi v živote na verejnosť, keď
         ako nevesta Tornayho bude ospravedlnená. Ale že sa pomery tak vyvinuly, že musí ostať na
         území Slovenska, nahliadla, že ďalšie stránenie sa nemá významu, a opäť začala pestovať
         svoje zábavy.
   </p>
   <p>
    Septembrový čistý, ranný vzduch ľahkým rumencom zafarbil jej tvár. Oči sa jej živo
         leskly.
   </p>
   <p>
    Nemilovala Tornayho a ani najmenej neľutovala jeho ztraty. Ba po utíšení sa prvej
         bolesti ako by sa ešte bola tešila svobode. Namiesto životnej úlohy, ktorá viazala ju k
         Tornaymu a Maďarsku, našla inú. Ešte nevedela, ako začne, ako ju splní a privedie k
         víťazstvu. Ale ešte sa vznášala pred ňou, sľubujúc, že bude krajšia, väčšia, vznešenejšia
         od prvej. Nemala nijakej príčiny vidieť svet v chmúrnych farbách.
   </p>
   <p>
    Zároveň s jej osedlaným koňom predviedli i Skalníkovho koňa.
   </p>
   <p>
    Práve sa hotovila vyšinúť do sedla, keď sa Skalník zjavil pri nej a pomohol jej.
         Medzitým usmievavo sa pýtal:
   </p>
   <p>
    — I vy jazdíte? Odkedy som tu, ešte som vás nevidel na koni. Len nechcete odcválať do
         Maďarska?
   </p>
   <p>
    Eva sa zasmiala.
   </p>
   <p>
    — Ó, nie. Len po hradskej chcem jazdiť, kým nedostanem chuť vrátiť sa. A vy kde sa
         chystáte?
   </p>
   <p>
    — Na ďalšiu strážnu posádku.
   </p>
   <p>
    — Tak vás odprevadím.
   </p>
   <p>
    Odišli spolu. Skalník obrátil sa na vedľajšiu cestu, Eva cválala ďalej po hradskej, kým
         ju Skalník, vykonajúc si svoju povinnosť, nedohonil. Eva stíšila beh a obrátila koňa.
   </p>
   <p>
    Šli tichým klusom. Eva sa zamyslela.
   </p>
   <p>
    Skalník skúmave pozoroval Evu. Čo sa mohlo stať medzi ňou a Tornaym, že dospeli až k
         roztržke? Eva vôbec nezdá sa byť smutnou. Veselo jazdí popri ňom. A náhle sladkým tušením,
         novou nádejou naplnilo sa mu srdce.
   </p>
   <p>
    Pátrave sa spýtal:
   </p>
   <p>
    — Teda ostanete na Slovensku?
   </p>
   <p>
    — Ostanem, — odvetila prosto Eva.
   </p>
   <p>
    Nastalo mlčanie. Onedlho opäť Skalník prerušil tichosť:
   </p>
   <p>
    — A maďarského smýšľania budete i tu?
   </p>
   <p>
    — Vy azda čakáte, že tým, že ostanem na rodnej zemi, zmením sa i národnostne?
   </p>
   <p>
    — Áno.
   </p>
   <p>
    — Nechajte túto nádej. Ja i tu ostanem Maďarkou.
   </p>
   <p>
    Skalník prudko trhol uzdou. Kôň sa trochu zopäl.
   </p>
   <p>
    — Dobre teda, — povedal veľmi podráždený, keď utíšil koňa. — Keď už nijakým spôsobom
         nechcete byť Slovenkou, povedzte aspoň toto: „Som Maďarka, ale uznávam slovenský národ a
         všetky jeho národné práva.“ Keď už ostanete Maďarkou, rád by vás vidieť ako Maďarku veľkého
         ducha, veľkého srdca, ušľachtilého smýšľania, a nie takú, ktorá malicherno pridŕža sa
         tisícročných predsudkov…
   </p>
   <p>
    Eva sa posmešne usmiala v duchu. Teda by sa už dohodnul národnostne pre lásku. A tým
         väčšiu chuť dostala na odporovanie. Škodoradostne odvetila:
   </p>
   <p>
    — Ako Maďarka to nemôžem povedať.
   </p>
   <p>
    Skalník bezohľadne ostrým hlasom pokračoval:
   </p>
   <p>
    — Ja som myslel, že len zato nosíte meno Maďar, lebo sa vám zdá, že zneje oveľa krajšie.
         Teraz vidím, že ste len umelou Maďarkou, akých vyrábäli na tisíce. Nie zo svojho srdca
         čerpáte argumenty, len v škole pochytenými frázami teraz umelo udržujete v sebe maďarského
         ducha a urážkami tam naučenými obrážate, do prachu strhujete svoj národ.
   </p>
   <p>
    Evine oči iskrily hnevom. Teraz ona trhla uzdou tak prudko, že sa kôň až zopäl. Ostro
         odsekla:
   </p>
   <p>
    — Nech odkiaľkoľvek čerpám maďarského ducha, len keď naplní celú moju skutočnosť. Nech
         je akýkoľvek tento duch, jednako ostane slávnym maďarským duchom.
   </p>
   <p>
    Plukovník neodpovedal. Mlčky jazdili vedľa seba až domov. Trpkosťou naplnily sa im
         srdcia.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e3161">
       </a>
       XIII
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Uplynul týždeň.
   </p>
   <p>
    Eva skľúčená sedela na konci parku na lavici. Vlna prvého nadšenia opadla a celý jej
         nový životný cieľ scvrkol sa na vec bez farby a lúča. Darmo sa ho pridržiavala jej vôľa
         kŕčovite. Jej srdce už neprodukovalo citov, ktoré ho urobily krásnym, veľkým, skvelým.
   </p>
   <p>
    Chcela čerpať zo srdca vieru, silu, vytrvalosť pre životný cieľ a na jeho uskutočnenie
         každú hlásku, každé slovo, každý skutok, aby jej Skalník opäť nemohol povedať, že to
         prevzala zo školy maďarského národného života. Ale jej srdce ostalo nepohnuté,
         nenasledovalo jej vôľu.
   </p>
   <p>
    Mútnym pohľadom vnorila sa do prázdna.
   </p>
   <p>
    Pred slnkom ožiareným vchodom parku mihol sa dlhý tieň. Eva sa zľakla. Krv jej zmizla z
         tvári a striasla sa. Kto ide?!
   </p>
   <p>
    Vtom Skalník vošiel do parku. Spozoroval zronenosť dievčaťa. Zpomedzi dvoch kto je toho
         príčinou? Tornay alebo on? Skúmave vhĺbil svoj zrak do bojazlivých očú Eviných. Radostná
         žiara preletela mu po tvári. Podišiel k Eve a sadol si k nej.
   </p>
   <p>
    — Priniesol som vám pozdrav od Maďarov, — povedal s úsmevom. — Bol som na maďarskej
         zemi. Prechádzajúc sa na brehu demarkačného potoka, poznal som v jednom z maďarských
         strážcov starého dobrého známeho a prešiel som k nemu na niekoľko slov…
   </p>
   <p>
    Do tvári Evinej vrátila sa farba, do očú život.
   </p>
   <p>
    — Boli ste na maďarskej zemi? — pýtala sa ho. — A opovážili ste sa vstúpiť na ňu? Čo ste
         cítili na pôde maďarského štátu? Rada by som vedieť, čo tam mohol cítiť taký človek, ako
         ste vy?!
   </p>
   <p>
    Plukovník usmievavo riekol:
   </p>
   <p>
    — Len to, čo by som cítil na území iného štátu.
   </p>
   <p>
    — Pred týždňom ste povedali, že zo mňa v škole maďarského národného života vychovali
         umelú Maďarku. Teraz prezradzujete, v ktorej pokútnej panslávskej škole vychovali z vás
         takého divého Slováka.
   </p>
   <p>
    Skalníkova tvár zmäkla. Hlas jeho stal sa vrúcnejším, srdečnejším.
   </p>
   <p>
    — Mňa vychovali v tej istej škole, v ktorej vás. A kým predo mnou spievali slávu
         maďarskému národu a prikazovali mi milovať, oslavovať ho, nevznikly vo mne protivné city.
         Ale keď opovržlive dávali mi na javo moju národnosť, keď moju prítulnosť k svojmu národu
         označovali za vinu, za zradu, vtedy čosi vzbúrilo sa mi v detinskom srdci. So slzami v
         očiach žaloval som to matke. Ona privinula ma k sebe a s úsmevom sa pýtala: „Hriech je to,
         keď vlastnú matku a otca máš radšej, než cudzích?“ — „Ako by to mohol byť hriech, keď je to
         prirodzené a je to našou povinnosťou,“ odpovedal som. — „No, vidíš!“ povzbudzovala ma ďalej
         matka. „Akože by to mohol byť hriech, keď svoj národ máš radšej, než národ cudzí? To je nie
         hriech, to je svätá povinnosť. Pozri sa len na ten pekný palác oproti nám a v ňom bývajúcu
         skvostnú dámu a povedz, dal by si svoju matku za tú bohatú dámu len preto, že nosí krajšie
         šaty a rozkazuje vo veľkom paláci?“ — Objal som matku: „Nie, ani za celý svet nedal by som
         svoju mamičku!“ A táto materinská rada bola mi ochranným talizmanom proti národnej výchove
         maďarskej.
   </p>
   <p>
    Eva trochu dojatá dodala:
   </p>
   <p>
    — A bez výčitiek svedomia zotrvali ste na slovenskej myšlienke.
   </p>
   <p>
    — Bez obvinenia seba samého mohly vyrásť moje národné slovenské city, lebo slovensky
         cítiaci rodičia ma vychovali. Slovákom som, lebo tým som sa narodil. Slovákmi boli moji
         rodičia, a tak i ja môžem byť len Slovákom.
   </p>
   <p>
    Eva mimovoľne povedala:
   </p>
   <p>
    — To zneje prirodzene.
   </p>
   <p>
    Skalník bez prestania díval sa na Evu. Videl, že sa už nemôže opanovať. Cítil, že nesmie
         zanedbať príležitosti. Bližšie sa k nej nakloniac, vrúcim hlasom, ako by šepkal vyznanie
         lásky, hovoril:
   </p>
   <p>
    — A vy jednako i naďalej zapierate svojho otca, matku, brata, sestru. Chladnú, čiernu
         stenu kladiete medzi nich a seba…
   </p>
   <p>
    Eva hlboko sklonila hlavu. Chvíľu panovala tichosť.
   </p>
   <p>
    Po chvíli Eva s posledným zbytkom sily sa sosbierala a spurne sa odvrátila.
   </p>
   <p>
    Skalník ešte nižšie priklonil sa k nej, aby mohol vidieť jej tvár.
   </p>
   <p>
    — Prejdite teda na maďarskú zem od zradných Slovákov, aby ste ešte i vy neprišli do
         podozrenia.
   </p>
   <p>
    Eva neodpovedala.
   </p>
   <p>
    Skalník chvíľku čakal akoby odmietnutie Evino, potom pokračoval:
   </p>
   <p>
    — Prejdite, zraďte a obviňte pred Maďarmi svojich rodičov, sestru a brata. Pomáhajte
         Maďarom intrigovať proti našej vlasti a národu…
   </p>
   <p>
    Znova zatíchol, ako keby čakal ohradenie Evino. Potom dôrazne povedal:
   </p>
   <p>
    — Choďte, zraďte a obviňte i toho, ktorého nechcete mať radi…
   </p>
   <p>
    Eva sa prebrala.
   </p>
   <p>
    — Koho nechcem mať rada?
   </p>
   <p>
    — Koho nechcete mať radi a jednako ho len máte radi. A kto vás miluje…
   </p>
   <p>
    Eva vvskočila. Skalník za ňou a snažil sa jej dívať do očú.
   </p>
   <p>
    — Pozrite mi do očú…
   </p>
   <p>
    Prišiel Skalníkov sluha a hlásil mu, že ho hľadajú.
   </p>
   <p>
    Skalník pýtal si dovolenie od Evy a vzdialil sa.
   </p>
   <p>
    Eva ostala samotná. Ruky kŕčovite sopäla na prsiach a zúfale obrátila sa k Maďarsku.
   </p>
   <p>
    Áno, preč odtiaľto, z tohoto zkazeného, dusivého sveta… Tu je zkazený vzduch, zkazený
         každý, zkazené všetko, zkazený je celý život… Zkaza vyplýva z tvárí plukovníkovej, z
         každého záchvevu jeho hlasu. I keď mlčí, žiari z jeho pohľadu, pohybu, z celej jeho
         osobnosti… Teda preč ztadeto, preč, keď i na chvíľu… načerpať lásky, sily, viery a
         vytrvalosti do ďalšieho boja…
   </p>
   <p>
    A bežala cez zadnú bránu parku k hranici…
   </p>
   <p>
    Nadišla v takú chvíľu, keď nebolo vidieť nikoho. Prebrodila cez vodu a zastala na druhom
         brehu potoka.
   </p>
   <p>
    Lásku, silu, vieru, vytrvalosť išla čerpať z maďarskej zeme, a chladný vánok vial jej z
         hĺbky. Išiel ktosi pred ňou. Čudujúc sa, pozeral na zúfalú tvár a sopäté ruky dievčaťa. A
         ju nezaujala viac sympatia bratstva pri jeho videní. Zdal sa jej cudzím. Neťahala ju viac
         maďarská zem, ani Maďar. Cítila sa cudzou popri cudzom. Kolená ako čo by jej boly stuhly. V
         srdci nepociťovala tepla, ktoré by ju bolo nútilo kľaknúť. Srdce — zradné srdce ťahalo ju
         zpät…
   </p>
   <p>
    Len teraz, keď ju kritické chvíle olúpily o sebaovládanie a voľné pole ponechalv jej
         citom, len teraz cítila, že svoje srdce už dávno ztratila. Len jej vôľa za každú cenu
         zvíťaziť a hnus pred hanbou porážky udržiavaly umele na povrchu jej presvedčenie, a toto
         chcela previesť k víťazstvu. A len toto ju viazalo k maďarskej zemi a národu…
   </p>
   <p>
    Hlboko, bolestne si vzdychla.
   </p>
   <p>
    Lúčiac sa, ešte raz sa poobzerala po vlasti, ktorú kedysi tak rada mala, ktorej sa
         predtým tak pridržiavala. Takou krásnou, takou vznešenou našla túto povinnú oddanosť, že
         ešte i vtedy chcela jej byť vernou, keď už jej srdce dávno od nej odpadlo.
   </p>
   <p>
    Potom sa obrátila a šla, kam ju viedlo srdce…
   </p>
   <p>
    Vrátila sa. Cítila, ako by sa bola vrátila zďaleka po dlhej dobe. A s trasením a
         neistotou prvých chvíľ návratu sa dívala okolo. Na jej tvári vyrážala sa každá prežitá
         pochybnosť, ťažkosť a bolesť prechodu…
   </p>
   <p>
    Keď Skalník, vrátiac sa, nenašiel Evy v parku, ponáhľal sa k hranici. Zďaleka ju
         pozoroval. Keď bola už na slovenskej zemi, predstúpil pred ňu, chytil jej späté ruky a
         zamilovane šepkal:
   </p>
   <p>
    — Nebojte sa, netraste sa pre odtrhnutie…
   </p>
   <p>
    Evu bližšie pritiahol k sebe.
   </p>
   <p>
    — Nebojte sa, netraste sa ani pri návrate. Nebudete tu sami. Tisíce a tisíce už vás
         predbehli a budú vás nasledovať. Žiara vášho srdca práve pekným a vznešeným môže urobiť váš
         návrat. A aby ste boli i šťastná pri svojom obrátení, budem vás sprevádzať a viesť s
         láskou. Pre seba žijúc, sebe pomáhajúc, budeme napredovať v každej povinnosti, v každom
         pohybe a pokroku národného života. Chcete, aby tak bolo?
   </p>
   <p>
    Podňal tvár Evinu, aby sa jej mohol podívať do očú.
   </p>
   <p>
    Eva neodpovedala, len uprela naň svoj odovzdaný, láskavý pohľad.
   </p>
   <p>
    A Skalník uspokojil sa týmto pohľadom. Nežiadal slov.
   </p>
   <p>
   </p>
  </div>
  <div>
   <div class="titlepage">
    <div>
     <div>
      <h2 class="title">
       <a name="d56e3283">
       </a>
       XIV
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Bol príjemný, vlažný októbrový večer.
   </p>
   <p>
    Skalník s Evou, opierajúc sa o zábradlie, stáli na balkóne bývalého kaštieľa Deésych…
   </p>
   <p>
    Skalník, ako získal Evu, dobre nadplatil majetok, len aby ho dostal a čím skôr sa mohol
         doň nasťahovať. A že kaštieľ bol neobydlený, vec plynula bez ťažkostí.
   </p>
   <p>
    Z pozadia prúdilo svetlo z osvetlenej dvorany. Veselo znela hudba. Zabávajúce sa a
         tancujúce páry kmitaly sa cez otvorené dvere.
   </p>
   <p>
    Pripravovanej národnej zábavy Skalník sa zriekol. Miesto toho skvelou zábavou oslávil
         nasťahovanie sa do kaštieľa.
   </p>
   <p>
    Zďaleka pozval tých, s ktorými spoločne zúčastnil sa v boji za národ. Pozval i oravských
         príbuzných. Pozval inteligenciu okolia, bez ohľadu na národnosť.
   </p>
   <p>
    Zďaleka pozvaní hostia prišli všetci. Mnohí zblízka sa ospravedlnili. Z niekoľkých rodín
         len mužskí členovia sa zjavili. Nepokladali zábavu slovenského človeka za hodnú, aby
         priviedli i svoje manželky a dcéry. Nad ktorými štátny prievrat neuplynul bez úspechu,
         prišli všetci s rodinami.
   </p>
   <p>
    Skalník porozumel tým znameniam. Ale tak sa robil, ako by im nerozumel. Uznal, že v
         prvom roku osvobodenia nesmie byť citlivý a nesmie brať za osobnú urážku neplechy tých,
         ktorých srdce sa ešte nepohlo. V tomto kritickom čase pasívne a aktívne národnostné boje
         úplne zaujmú celý život. Vtisnú sa ešte i do rodiny, do lásky i do zábavy. Čas a životné
         pomery budú ich najúčinnejším liekom.
   </p>
   <p>
    Úlohu domácej panej plnila tetka Skalníkova, ktorú pre stály pobyt prijal k sebe.
   </p>
   <p>
    Oravskovci teraz vystúpili po prvý raz ako Slováci. Mnohých bojazlivých povzbudili.
         Pyšne a sebavedome pozdvihla sa hlava na zábave i tým, ktorí so sklonenou hlavou pohli sa z
         domu.
   </p>
   <p>
    Oravskovci žiarili šťastím. Starý Oravský pyšne chodil hore-dolu medzi zabávajúcimi sa.
         Po pokorujúcich udalostiach posledných časov docielil radosti, ktorá mu umožnila, aby po
         starom spôsobe znova hrdo zodvihol hlavu.
   </p>
   <p>
    Pred týždňami, spolu so Skalníkom a Ervinom, bol v Orave. Navštívili príbuzného Tomáša
         Oravského na jeho majetku. Strávili tam niekoľko dní. Medzitým spoznali sa s rodinou
         Kalinského, jednou z najstarších a najpoprednejších zemianskych rodín Oravy. A Oravský
         zbadal, že jeho prieberčivý Ervin s nezvyklou zaujatosťou zaoberá sa dcérou Kalinského. V
         ich chovaní sa k sebe vždy viac sa zjavovaly znaky rodiacej sa lásky.
   </p>
   <p>
    To mu bolo po vôli. A aby pomohol synovi, vyskúmal otca devy a jeho národnostné
         presvedčenie. Videl, že ich národný obrat nebol by prekážkou. Starý Kalinský, hoci sa ešte
         nepoddal úplne štátnemu a národnému obratu, ani sa nespieral proti nemu. Maďarský duch
         nezakorenil sa v ňom nevytrhnuteľne, ako by ho bol ochraňoval šum oravských jedlí.
   </p>
   <p>
    Videl i to, že Kalinský s obľubou pozerá na Ervina a chválil ho pred ním. Oravský
         zaobalene dal mu najavo, že Ervinovi patrí päťtisícjutrový majetok. Videl, aký dobrý dojem
         to urobilo na starostlivého otca dcéry. Mal hodný majetok, ale mal päť detí. Bolo sa teda
         čoho obávať, že pri deľbe rodina schudobnie a príde do úpadku jej sláva. A bol mu po vôli
         zať, ktorý nepotrebuje vena.
   </p>
   <p>
    Uskutočnenie toho bolo ešte len nádejou budúcnosti. Ale sama tá nádej bola už
         dostatočná, aby sa Oravský mohol hrdo prechádzať medzi ľuďmi a blažene shovárať sa s nimi.
   </p>
   <p>
    S takou hrdosťou a blaženosťou zabával sa i Ervin. I doteraz bol istý a spokojný so
         svojimi cieľmi a snahami, týkajúcimi sa budúcnosti. A jednako cítil, že všetky tie ciele a
         snahy len teraz sa potvrdily, keď sa stretol s Tereziou Kalinského. Bola to deva pre neho.
   </p>
   <p>
    Bola ešte mladá. Detinským okom hľadela do sveta a života. Ale Ervin poznal v nej ženu
         odovzdanú a prispôsobujúca sa, ktorá ochotne bude nasledovať vo všetkom muža, ktorého
         miluje, a Ervin žehnal osudu.
   </p>
   <p>
    Oravská je celkom uspokojená. Obe jej dcéry ostanú doma, a tým všetky jej žiadosti sa
         splnily…
   </p>
   <p>
    I rodina Hrádyho bola prítomná. Starí nespúšťali očú s navráteného syna, ako keby sa
         nemohli nasýtiť jeho šťastím a blaženosťou.
   </p>
   <p>
    Richard tiež precítil veľkú blaženosť a šťastie. Ale ešte cítil sa tak, ako by sa bol z
         ťažkého spánku prebudil.
   </p>
   <p>
    Veselí a blažení boli všetci. Len Eva stála ešte veľmi vážne pri zábradlí balkóna.
         Cítila, že ona nemôže byť taká šťastná, ako sú ostatní. Okrem toho ju čakajú väčšie
         povinnosti pri boku budúceho manžela.
   </p>
   <p>
    Pozorovala po parku prechádzajúcich sa hostí.
   </p>
   <p>
    Taký príjemný bol jesenný večer, že sa im zažiadalo prejsť sa parkom. So svetlom
         mesiačka závodiace elektrické lampy šírily svetlo. Na tvárach hostí javilo sa povedomie, že
         sú hrdí na to, že sa mohli zjaviť ako hostia v kaštieli. A sebavedome nosili slovenskú
         národnosť, že videli povýšene vtiahnuť slovenského ducha do veľkopanského kaštieľa.
   </p>
   <p>
    Skalník to tiež pozoroval. O chvíľu prehovoril:
   </p>
   <p>
    — Tieto zjavy dokazujú, že i kaštiele majú svoje vlastné určenie a svoj vlastný život.
         Že tieto kaštiele cez stoletia pretrvaly, dokazuje, že v každej dobe a položení rodia sa
         takí ľudia, ktorí sú povolaní na to, aby žili životom kaštieľov. Preto, keď už sotreli
         zemianstvo, ich kaštiele nesvobodno zrúcať. Treba ich nechať zo starých obyvateľov tým,
         ktorí ich vedia udržať, a novým obyvateľom, ktorí ich vedia získať a povzniesť sa do ich
         života. Aby ich život ako vedúci svietiaci lúč svietil do diaľky. Len na slovenské treba
         prečarovať tieto kaštiele…
   </p>
   <p>
    Umĺkol. V parku ozval sa veselý smiech. Po chvíli pokračoval:
   </p>
   <p>
    — Nahovoril som otca, aby i pre Margitu a Richarda kúpil majetok v blízkosti.
   </p>
   <p>
    Potom rukou urobil kruh na pozemky okolo ležiace:
   </p>
   <p>
    — Budúci náš domov. Len leto budeme tu tráviť, ale jednako ostane najpríjemnejším naším
         miestom. Tak tu ostane všetko, ako to bolo vtedy, keď bol majetok ešte v zemianskych
         rukách. Len starý šľachtický erb bude strhnutý s kaštieľa a storočné stromy budú šepkať
         nové príhody. Hoci nie pod úradnou zemianskou viechou bude pokračovať tunajší život, môže
         byť práve taký pekný, ako v dobe šľachtictva. Len teplejší, šľachetnejší, blaženejší bude —
         a slovenský…
   </p>
   <p>
    A Eva cítila, že to tak bude.
   </p>
  </div>
 </body>
</html>
