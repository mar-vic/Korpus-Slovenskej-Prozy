<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2523129">
       </a>
       Východné Slovensko
      </h2>
     </div>
    </div>
   </div>
   <p>
   </p>
   <p>
   </p>
   <p>
    Veľmi zaujímavé je pozorovať význam východného Slovenska v republike Československej. Je
         to dôležitá kapitola nášho verejného, hospodárskeho, kultúrneho a sociálneho života vôbec.
         Na pomery východoslovenské pozerať sa treba so zvláštnym porozumením jednak preto, lebo
         tento kraj najviac bol postihnutý maďarizáciou, jeho pôda v prevažnej väčšine prináležala
         uhorským magnátom, ktorí jej nevenovali náležitej pozornosti, a tak zaviňovali zanedbanosť
         v hospodárstve, vo výchove a húfnu emigráciu za more.
   </p>
   <p>
    Naučili sme sa za východné Slovensko považovať Košickú župu, v skutočnosti východným je
         Slovensko, od Štrby počínajúc. Tu sa začínajú už objavovať východné dialektické prvky v
         reči, tu sa začína javiť na ľude vplyv poľský, zapríčinený bezprostrednejším susedstvom a
         odtiaľto strháva na seba centrum aj ináče najväčšie mesto východné, Košice. V minulosti
         veľkú úlohu hrala Levoča, Spišské Podhradie, Prešov, Bardejov, Sabinov a Košice. Na juhu
         Turňa. Boli to mestá čulého obchodného a politického ruchu, bohatá je hlavne história
         Prešova, Bardejova, Blatného Potoka, ale menovite v posledných rokoch — história Košíc.
         Spomedzi všetkých miest východoslovenských Košice boli obdarované najväčšími privilégiami.
         To im pomohlo k rozkvetu.
   </p>
   <p>
    Na východnom Slovensku Bardejov (tu bola prvá tlačiareň na Slovensku) je posledným
         mestom na Slovensku, založeným Nemcami. Nemecký živel prevládal i v Levoči, i v Prešove, i
         v Sabinove, i v Košiciach, i v Bardejove. Okolie, čisto slovenské, ťažko pôsobilo na tieto
         mestá. Nemalo na tom záujmu. Vidiek bol poľnohospodársky, mestá — obchodné, priemyselné.
         Čulý bol styk s poľskými mestami, hlavne s Krakovom. Sedliak pracoval na zemiach panských,
         mesto bolo mu cudzím, chodil doň len nakupovať. V mestách bývali Slováci prevažne v
         uliciach bočných, na perifériách. Až v posledných rokoch, v minulom storočí sa dávali
         Slováci na dráhy úradnícke, začali sa interesovať o remeslá a tak raziť cestu do stredov
         miest. Slovenskosť miest vo vekoch dávnejších dokumentujú cechovné listiny prešovské,
         podhradské, sabinovské, bardejovské i košické. Po značnom prílive Slovákov do miest začína
         i príliv Maďarov, maďarských remeselníkov a úradníkov. A začalo sa maďarizovať. Vyvinula sa
         snaha z miest pôsobiť na vidiek a tvoriť jednotný uhorský, maďarský národ.
   </p>
   <p>
    Pri sústavnej maďarizácii na vidieku najväčšia pozornosť sa venovala pomaďarčeniu Košíc.
         Košice začali mať nesmierny význam kultúrny a hospodársky hlavne potom, keď mestská rada
         Levoče a Prešova znemožnila stavať Košicko-bohumínsku železnicu podľa pôvodného plánu cez
         Branisko na Prešov. Košice stávajú sa mestom dôležitým, a tak ich musíme posudzovať i dnes.
   </p>
   <p>
    Máme na zreteli, že počet Slovákov v Košiciach pohyboval sa takto:
   </p>
   <p>
   </p>
   <p>
   </p>
   <div class="table">
    <a name="id2523246">
    </a>
    <p class="title">
     <b>
      Tabuľka 1.
     </b>
    </p>
    <div class="table-contents">
     <table border="1" summary="">
      <colgroup>
       <col/>
       <col/>
      </colgroup>
      <tbody>
       <tr>
        <td align="center">
         Roku
        </td>
        <td>
         z tisícich obyvateľov hlásilo sa za Slovákov
        </td>
       </tr>
       <tr>
        <td align="center">
         1880
        </td>
        <td>
         409,1
        </td>
       </tr>
       <tr>
        <td>
         1890
        </td>
        <td>
         336,3
        </td>
       </tr>
       <tr>
        <td>
         1900
        </td>
        <td>
         230,5
        </td>
       </tr>
       <tr>
        <td>
         1910
        </td>
        <td>
         148,1
        </td>
       </tr>
       <tr>
        <td>
         1921
        </td>
        <td>
         623,2
        </td>
       </tr>
      </tbody>
     </table>
    </div>
   </div>
   <p>
    <br class="table-break"/>
   </p>
   <p>
   </p>
   <p>
   </p>
   <p>
    Naproti tomu neprirodzene rýchle sa vzmáhalo obyvateľstvo maďarizované a maďarské,
         takto:
   </p>
   <p>
   </p>
   <div class="table">
    <a name="id2523344">
    </a>
    <p class="title">
     <b>
      Tabuľka 2.
     </b>
    </p>
    <div class="table-contents">
     <table border="1" summary="">
      <colgroup>
       <col/>
       <col/>
      </colgroup>
      <tbody>
       <tr>
        <td>
         Roku
        </td>
        <td>
         z tisícich obyvateľov hlásilo sa za Maďarov
        </td>
       </tr>
       <tr>
        <td>
         1880
        </td>
        <td>
         397,0
        </td>
       </tr>
       <tr>
        <td>
         1890
        </td>
        <td>
         499,3
        </td>
       </tr>
       <tr>
        <td>
         1900
        </td>
        <td>
         648,2
        </td>
       </tr>
       <tr>
        <td>
         1910
        </td>
        <td>
         754,3
        </td>
       </tr>
       <tr>
        <td>
         1921
        </td>
        <td>
         221,2
        </td>
       </tr>
      </tbody>
     </table>
    </div>
   </div>
   <p>
    <br class="table-break"/>
   </p>
   <p>
   </p>
   <p>
    Podobne stúpa a klesá národnostný pomer vo všetkých mestách východného Slovenska. Vidiek
         je húževnatejší. Slovenský ráz si zachoval až do prevratu. Prvé správy o príchode
         československého vojska prijímal s oduševnením a radostne vítal utvorenie Československej
         republiky.
   </p>
   <p>
    Zaujíma nás predovšetkým východné Slovensko poprevratové. Oslobodené od pádu
         Rakúsko-Uhorska, lepšie povedané, od tých čias, čo na toto územie vstúpila naša armáda.
         Slovensko po Spišskú Novú Ves oslobodené bolo pred Vianocami. Prešov a Košice 29. decembra
         1918, Zemplín a Podkarpatská Rus začiatkom januára 1919.
   </p>
   <p>
    Hneď po obsadení Košíc začalo sa uvažovať o novinách a z iniciatívy Edmunda Borka 9.
         januára 1919 vyšlo prvé číslo podnes jediného denníka na východnom Slovensku Slovenského
         východu.
   </p>
   <p>
    Začiatky našského života boli ťažké. Obyvateľstvo chovalo sa oproti vojsku nepriateľsky,
         úradníci odopreli konať svoje povinnosti, hoci ich Károlyiho vláda zvláštnym obežníkom
         žiadala o to, štrajkovali, prácou preťažených našich ľudí provokovali a znemožňovali v
         práci pri budovaní slobodného Slovenska.
   </p>
   <p>
    Na ťažkosti začiatkov poukážem aspoň týmto jedným markantným príkladom: 8. februára za
         župana Košickej župy vymenovaný bol Dr. Ján Sekáč (predtým, hneď po prevrate Ján Janček
         ml., ale ten úrad neprijal), ktorý okrem jedného zriadenca nemal po ruke na celom úrade
         nikoho. Dvaja ľudia, župan so sluhom tvorili najdôležitejší úrad, kým neprišli na výpomoc
         ľudia zo západu. Vládnym komisárom východného Slovenska sa stal Dr. Juraj Slávik, neskorší
         župan košický a minister orby. Spravovanie župy po Sekáčovi prevzal najprv Dr. P. Fábry,
         župan prešovský, po ňom Dr. Ján Ruman, znamenitý človek, ktorý v mnohom skonsolidoval
         rozhárané pomery východného Slovenska.
   </p>
   <p>
    V prvých mesiacoch roku 1919 všetky mestá východu žili z vlastných prostriedkov, vo
         svojich okoliciach robili poriadky a konsolidovali pomery. V Prešove zvlášť vyznamenal sa
         neb. Ľudevít Thomka, pracovník Tatra banky od roku 1909 a ostatní úradníci banky, v
         Košiciach plk. Schöbl, pplk. Beran, E. Borek, Karol Murgaš, Dr. Ján Šimeček, M. Sitár,
         Vladimír Mutňanský, Anton Straka a iní. Stvorili sa začiatky tvorenia školstva, stvorili sa
         úrady a začatý bol spoločenský československý život. Z prvých spolkov bola Beseda,
         Politický klub, Sokol, Klub čs. turistov, YMCA a i. Prvým mešťanostom Košíc bol Dr.
         Vladimír Mutňanský.
   </p>
   <p>
    Východ na prevrat bol málo pripravený. Maďarskí agent-provokatéri vyvinuli ohromnú
         činnosť na zachránenie jeho pre Maďarsko. V tisícoch exemplárov rozhadzovali štvavé
         protičeskoslovenské letáky, časopisy východným dialektom písané, a tak vábili ľud do
         osídiel maďarských. Tu spravilo sa v prospech slovenskej veci len to, čo mohol vykonať
         zaslúžilý domovník Tatra banky Ján Straka, čo sa spravilo v Košiciach počas kapláno-vania
         Jozefa Čárskeho, terajšieho biskupa košického, čo vykonalo niekoľko povedomých domácich a
         amerických Slovákov.
   </p>
   <p>
    Sotva sa premohli prvotné ťažkosti, sotva sa utíšilo rozladené obyvateľstvo miest,
         prišiel boľševický vpád. Maďarskí červení znivočili všetko na východ od Spišskej Novej Vsi.
         Obeťmi týchto návštev boli bertatovský kňaz František Majoch, dvaja Tomášovci a Tomko,
         všetci štyria umreli mučeníckou smrťou za svoju, národne buditeľskú prácu.
   </p>
   <p>
    Po mesačnom pobyte boľševikov na území Slovenska vrátilo sa naše vojsko. Teraz vítali ho
         i Maďari, vidiac, že lepšie háji bezpečnosť ich osobnej slobody a majetkov. Pomery sa
         zlepšili a práca za ľud začala prekvitať v rukách ochotných budovateľov nového Slovenska.
   </p>
   <p>
    Zaujímavá je epizódka z tých časov, keď sa ustaľovali slovensko-maďarské hranice. Člen
         maďarskej komisie nadporučík gróf Csáky žiadal francúzsku misiu, aby Košice pririekla
         Maďarsku, bo i okolie Košíc je maďarské. Náš člen, Karol Murgaš, žiadal presvedčiť sa o
         tom. I pošla komisia do Ťahanoviec a nenašla tam ani jedného Maďara. Francúzsky generál sa
         nad týmto pozastavil a upozornil Csákyho, aby ho nezavádzal. „Používam všetkých
         prostriedkov, o ktorých sa domnievam, že môžem nimi poslúžiť svojej vlasti,“ povedal gróf
         Csáky.
   </p>
   <p>
    Máme desaťročný odstup. Dnes už pokojnejšie môžeme posudzovať tieto prvé chvíle
         slobodného východu, ba môžeme zhodnotiť i prácu v prospech ľudu a v prospech štátu na
         východnom Slovensku vykonanú. Všetkých desať rokov bolo úrodných.
   </p>
   <p>
    Košice budujú sa dnes na slovenských tradíciách. Početné spolky, medzi iným Matica
         slovenská, Slovenská liga, Mestský osvetový zbor, Sokol, Robotnícka telocvičná jednota,
         Orol, stavovské organizácie, politické strany, kde sa dalo samostatne, kde bolo treba so
         spoločnými silami sa pričiňovali cez celé desaťročie o výchovnú a osvetovú činnosť, a veru
         badať výsledky tejto práce.
   </p>
   <p>
    Spomenúť treba predovšetkým začiatky v školstve, ktoré sa datujú od samého oslobodenia
         Košíc a východného Slovenska vôbec. Hoci nebol dostatok slovensky hovoriacich učiteľov,
         zriadili sa v slovenských obciach slovenské ľudové školy, v mestách i stredné a meštianky a
         pri dobrej vôli zdolali sa všetky prekážky. Na poli školskom v Košiciach najviac zásluh si
         získali neb. Karol Murgaš a Dr. Ján Šimeček, školskí inšpektori, v Prešove P. Gallo.
   </p>
   <p>
    Vidiek ochotnejšie prijímal slovenskú školu než mesto. Slovenská naukosledná reč
         imponovala nášmu sedliakovi, ktorý v tom videl začiatky svojej lepšej budúcnosti. Mestskí
         sfanatizovaní rodičia, obávajúc sa hnevu vrátiť sa snažiacich Maďarov a žijúc v
         presvedčení, že len maďarská reč je panská, hoci slovenského pôvodu, nechceli dávať svoje
         deti do škôl slovenských.
   </p>
   <p>
    Pomaly vlastenecká horúčka pominula a dnes k úplnej spokojnosti máme v Košiciach päť
         štátnych slovenských ľudových škôl, chlapeckú a dievčenskú meštianku, stredné školy (reálne
         gymnázium, reálku, učiteľský ústav, priemyselnú školu, školu pre výchovu dôstojníkov,
         obchodnú akadémiu a iné) a práve sa pracuje na otvorení slovenskej techniky.
   </p>
   <p>
    V ostatných mestách východného Slovenska, kde niet národnostných diferencií, tvorenie
         slovenského školstva dialo sa ľahšie.
   </p>
   <p>
    Tesne s budovaním školstva súvisí i budovanie ľudovej výchovy. Do prevratu nemali sme na
         východe okrem jednôt svätovojtešských, propagovaných J. Strakom, žiadnej inštitúcie
         národnej, bolo treba postarať sa o ne. Pomaly kládli sa základy osvetových zborov, odborov
         Matice slovenskej na všetkých obciach a neskoršie značné úspechy docielila Slovenská liga a
         jednoty dobrovoľných hasičov. Zákon o knižniciach, o organizácii ľudovej osvety sa osvedčil
         i môžeme povedať, že po kultúrnej stránke východné Slovensko za desať uplynulých rokov,
         hlavne pričinením učiteľstva, vykonalo prácu dostatočnú, utešenú. Dnes inak sa poníma
         poslanie človeka — intelektuála na vidieku, inak sa pozerá i sedliak na „pána“, naša
         sloboda zbližuje tieto rôznorodé vrstvy, zjednocuje národ.
   </p>
   <p>
    Vylíčiť treba i všetko to, čo pozitívneho sa spravilo na východe na poli literárnom.
         Začiatky datujú sa len od rokov neskorších, keď niekoľko mladých diletantov odvážilo sa
         predstaviť sa verejnosti svojimi prvotinami na stĺpcoch Slovenského východu. Z týchto
         začiatkov vzniklo viac kníh, niekoľko zväzkov básní, prózy a prekladov. Sľuby však ešte
         nedozreli a literárny život východného Slovenska je i dnes v začiatkoch, je iba nádej, že v
         Košiciach odchová sa istá literárna obec. Najsľubnejšími kandidátmi sú Bol. Bratislavský,
         Dr. M. Oravcová, Emil Rusko, A. Kudja Riavin, Alex. Pockody a Št. Bálent.
   </p>
   <p>
    Zhodnoťme však i klady na poli hospodárskom. Nášmu zemedelcovi prevrat doniesol celkom
         iný svet i inú orientáciu. Predovšetkým významnou udalosťou je, že sa zlepšila jeho hodnota
         jako človeka, že prestali nesmierne diferencie medzi malým zemedelcom a veľkostatkárom a že
         hospodárske inštitúcie veľmi vrele sa interesovali o výchovu sedliaka po stránke
         hospodárskej. Celkom prirodzená vec, že 72 %-om všetkého obyvateľstva venovala sa
         značnejšia pozornosť, sú to ľudia prevažne naši, starým režimom naschvál zanedbávaní. Bude
         treba ešte mnoho pracovať, než náš človek bude vedieť vyťažiť zo zeme všetko, čo zem
         poskytnúť môže, sľubné sú však začiatky, prezrádzajúce, že náš sedliak začína javiť záujem
         o dostihy, o hospodárske výstavy, výhodné peňažníctvo, odborné školstvo atď. Pozemková
         reforma bola ozajstným požehnaním nášho ľudu, bohatého na ľudové umenie. Krásny je východný
         kroj, hlavne širocký a mysľavský, utešené sú piesne tohto ľudu.
   </p>
   <p>
    Po stránke obchodnej, celý východ gravituje ku Košiciam, ako ku prirodzenému stredisku.
         Košice majú význam i pre obchod medzinárodný. Treba im len umožniť prístupnejšími sa stať
         zlepšením komunikačných prostriedkov, ciest a železnice, väčším podporovaním potrieb a
         požiadaviek východu.
   </p>
   <p>
    Prvé desaťročie poskytlo nadostač dôvodov, že východnému Slovensku treba venovať zvýšenú
         pozornosť. Treba mu pomáhať, aby sa po ťažkom sne spamätalo, potom iste posilní i národ, i
         štát.
   </p>
   <p>
    Utešené oslávenie desiateho výročia trvania republiky Československej na východe je
         najpádnejšou odpoveďou na celú iredentu, na všetky snahy nepriateľov, zrastá telo východu
         so západom, upevňuje sa národ a spoločne sa tvorí jednotná, spoločná, krásna budúcnosť.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2506637">
       </a>
       Vlastný životopis
      </h2>
     </div>
    </div>
   </div>
   <p>
   </p>
   <p>
   </p>
   <p>
    <span class="bold">
     <strong>
      1
     </strong>
    </span>
   </p>
   <p>
   </p>
   <p>
    Dávno, pred rokmi, zamiloval som si dielo Jonáša Záborského, naučil som sa pozerať na
         svet očami veľkého pesimistu, skeptika a mizantropa. Neodvažujem sa hovoriť o človeku ako o
         korune tvorstva. Svedomie ľudí zarastené je burinou, pre blížnych nemáme porozumenie a
         „večnosť“ je nám príliš abstraktná. Kainovo znamenie leží na nás ako balvan. Modlíme sa.
         Nezabiješ… Ale zabíjame od stvorenia sveta. Hovoríme o láske, ale žije v nás nenávisť.
         Ľutujem seba i všetkých ľudí. Chcem vykynožiť zo svojho vnútra zápory, lebo bez kladov a
         bez výhľadov na príchod krajšieho sveta nemalo by zmysel žiť.
   </p>
   <p>
    Sme voči sebe samým príliš neúprimní. Nemáme radi pravdu. Nechceme, aby nás dakto
         pitval. Naša literatúra tiež sa len tak hemží dielami, ktoré podávajú skreslené predstavy o
         mravných hodnotách nášho ľudu. Björnson sa nebál povedať pravdu o nórskych barbaroch. Búšil
         do nich a vychoval z nich národ.
   </p>
   <p>
    Chcel by som napísať román, v ktorom by sa povedalo bez okolkov všetko, čo o sebe
         nechceme vedieť, čo si zakrývame ako vriedky pri krvných chorobách. Nemožno liečiť vriedky,
         treba čistiť krv!
   </p>
   <p>
   </p>
   <p>
    <span class="bold">
     <strong>
      2
     </strong>
    </span>
   </p>
   <p>
   </p>
   <p>
    Pochádzam z roľníckeho rodu. Otec pochádza zo Stankovian, matka z Gombáša. Stankovany sú
         chudobné, nevedia uživiť svoje deti. Stankovanci sa preto túlajú svetom. Vo svete ich
         pokladajú za dobrých „drevárov“. Môj otec zakotvil pri železnici. Bol strážnikom trate v
         Kežmarku, v Chrasti nad Hornádom, v Spišskej Novej Vsi, v Prešove a v Orkucanoch. Tieto
         miesta sú i rodiskami nás, dvanástich Prídavkovcov. Ja som sa narodil v Kežmarku. Svoje
         rodisko poznal som až ako dospelý človek. Putovali sme stále viac na východ. Do ľudovej
         školy začal som chodiť v Chrasti, do gymnázia v Spišskej Novej Vsi, do učiteľského ústavu v
         Prešove. V Chrasti priatelili sme sa s Hanulovcami. Aj u Hanulov bolo detí ako otčenášov v
         ruženci. Často nás tu navštevoval i Ladislav Moyš. Táto spoločnosť mala veľký vplyv na naše
         národné uvedomenie.
   </p>
   <p>
    Už ako chlapec, hoci žiak maďarských škôl, čítaval som často slovenské knihy. A v
         Prešove začal som sa učiť i po rusky. Z privátnej horlivosti. Keď prišiel prevrat, vyznal
         som sa dosť slušne v Czamblovej Rukoväti. Ba proboval som už i písať. Verše. Prvý verš som
         napísal na otcove narodeniny, aby som mu pekne zavinšoval. S Petrom sme boli medzi prvými
         prispievateľmi Vatry. Ja ako preparandista ponúkol som sa redakcii Nového rodu redigovať
         príspevky stredoškolákov. Boli to veľmi pekné chvíle. Pomáhal som i pri zakladaní
         Slovenského sveta, ktorý roku 1921 začal vychádzať v Prešove. V študentských rokoch pred
         matúrou, zaplavoval som besednicami a básňami celé strany košického Slovenského východu. Po
         príklade Petrovom a mojom lapali sa postupne pera i Marián, i Jožo, i Marienka, i Janko.
         Marienka prejavovala sklony pre práce divadelné. V Orkucanoch „vybudovala si“ divadelnú
         družinu a napísala pre ňu hru. Bola veľmi schopná, prispievala do stredoškolských časopisov
         a starostlivo vedela hľadať diela, z ktorých sa mohla nasýtiť krásou. Umrela tesne pred
         matúrou. Strašne želiem jej smrti. Odišla na večnosť vtedy, keď sme čakali na syna.
   </p>
   <p>
    Peter a Jožo sa veľmi ľahko učili rečiam. Obidvaja veľa prekladali. Zo slovenských,
         germánskych i románskych literatúr. Ich zmysel pre rečovú čistotu bol dobre vystupňovaný.
         Kempenského Nasledovanie Krista alebo Merežkovského Apostata Julián sú knihy, ktoré človek
         s pôžitkom berie do ruky. Jožov Slovník cudzích slov je práca neobyčajne namáhavá. Peter
         vytrvalosť svoju skúšal i na prekladaní Písma svätého. Zostavil množstvo učebníc, v
         začiatkoch slovenského školstva boli cenným prínosom pre uplatňovanie našej kultúrnosti. Zo
         slovenských učebníc najcennejšie sú vari Mariánove cvičebnice Slovenčina moja. Marián
         osvedčil sa i ako redaktor, redigoval vlastivedný zborník Bratislava.
   </p>
   <p>
    V rodine pred nami literárnych ambícií nemal nikto. Otec chodil do školy krátko, dve či
         tri zimy, ako to za jeho mladých liet bolo zvykom. Ale privátnou horlivosťou dohonil, čo mu
         neposkytla škola. Jeho písmo je priam kaligrafické a je i znamenitým štylistom. Má skvelý
         vyprávačský talent. Jeho sloh je vecný, pútavý. Keby písal novely, boli by pozoruhodné.
         Ruka mamina je ťažšia. Ona nám deťom, čo mala na srdci, vždy radšej povedala osobne.
   </p>
   <p>
    Moja žena uverejnila v novinách niekoľko jemných lyrických veršov. Predtým nebola
         literárne činná. Rada prekladá. Spolu sme prebásnili Schillerovu Nevestu messinskú, ktorú
         nedávno inscenovalo i Národné divadlo. A syn môj? Chodí do druhej triedy gymnázia, so
         záľubou sa venuje technike, hrá sa s elektrinou, zostavuje si samostatné rozličné
         prístroje, spravil už i rozhlasový prijímač a so mnou, keď som na cestách, korešponduje vo
         veršoch. Štýl má strunný, pri každej vete i polhodiny špekuluje, aké slovo z nej môže ešte
         bez porušenia zmyslu vynechať, má vtip a vie vymýšľať dobré rýmy.
   </p>
   <p>
    Bolo nás dvanásť detí. Desiati sme vyrástli, deväť nás ostalo na žive. Príjmov bolo
         málo. Nikto nepochopí húževnatosť, obetavosť, obratnosť a lásku, ktorú vynakladali rodičia,
         aby nás všetkých dávali školiť. Ráno sme vždy odchádzali z domu ako dáky internát. A každý
         niesol vo vrecku korunky na knihy, na zošity a iné školské potreby. Kde to len bral otec?
         Keď teraz dakedy kalkulujem, nijako nemôžem vyrátať, ako to mohlo na všetko vystačiť. Bolo
         to jedinečné umenie takto sa prebíjať životom. Ja pre túto sociálnu stránku nášho života
         mal som od detstva porozumenie, rád som pomáhal doma. Koľko ráz som sa učil na škarpe pri
         trati; kým sa ostatní kamaráti hrali, ja som pásaval kravy, drevo rúbal, kosil, seno zvážal
         atď. a ráno, keď som šiel do školy, s knihami nosieval som ešte kanvu s mliekom…
   </p>
   <p>
   </p>
   <p>
    <span class="bold">
     <strong>
      3
     </strong>
    </span>
   </p>
   <p>
   </p>
   <p>
    Už ako chlapec mal som veľa literárnych ambícií. V škole som sa učil Aranyovho Toldiho a
         doma so zvýšenou záľubou Sládkovičovho Detvana. V Orkucanoch, chodil som vtedy druhý rok do
         preparandie, hľadal som si hrdinu pre podobnú veľkú báseň. Našiel som ho, ale nevnikol som
         na jeho podstatu, nespravil som si premyslenú osnovu, a tak som pri písaní musel
         stroskotať. Možno stroskotal som i pre neznalosť. Techniky. A chýbala mi plánovitosť v
         práci. Mladý rojko bol som až nebezpečne plodný a nebolo nikoho, kto by ma bol vedel
         usmerniť. Odkázaný na seba — lebo východ bol vždy veľmi od ruky — brúsil som si verše,
         ktoré sa dostávali na papier ako improvizácie, napísané pod prvým dojmom vzrušenia.
   </p>
   <p>
    Dnes veľmi zazlievam redakcii Slovenského východu, že tak nekriticky uverejňovala moje
         prvotiny. Robila to iste z nedostatku kvalitnejšieho materiálu. Keď som sa roku 1926
         rozhodol vydať zbierku básní, ťažko bolo vybrať 30 — 40 kvalitnejších vecí. Ale prebil som
         sa. Po vyjdení zbierky Vrásky času najvrúcnejšie ma povzbudil Martin Rázus. Od neho som
         dostal vlastne prvú poriadnu lekciu do života. Pravda, bol som už príliš roztekaný a nemal
         som ustáleného predsavzatia: ísť jedným smerom. Nepomýšľal som byť len miláčkom múz,
         lyrizovanie nezdalo sa mi dosť vážnym prostriedkom literárneho pracovníka, skúšal som i
         prózu…
   </p>
   <p>
    Košické pomery, v ktorých som žil, nedostatok osvetových a spolkových slovenských
         pracovníkov, ambície publicistické atď. ma nútili, aby som sa rozdával na všetky strany.
         Spolkáriť začal som už ako chlapec v Národnej rade v Prešove počas prevratu. Potom na
         učiteľskom ústave s kamarátmi založil som samovzdelávací krúžok M. M. Hodžu, ktorého som
         bol predsedom. V Košiciach bol som činný v Matici slovenskej, kde sme založili i Literárny
         odbor a vydali almanach (1928). V Košiciach chceli sme vybudovať regionálne literárne
         stredisko, preto sme sa pokúsili roku 1927 vydávať časopis. Nazvali sme ho Strom. Vyšlo
         však iba niekoľko čísel. Od študentských rokov mám živý pomer k práci novinárskej. Ako
         preparandista prázdniny trávieval som v redakcii Slovenského východu. Neskoršie chodieval
         som „na dovolenku“ do Národných novín, kde som vždy zastupoval Jána Smreka a Štefana Letza,
         kým si oni odpočinuli po trampotách zažívaných pri redakčnom stole. Moje pracovné tempo
         bolo vždy také prudké, že som mohol iba improvizovať. Okolnosti nedovoľovali pokojne sa
         venovať myšlienke, kým dozrie, a potom ju umelecky stvárniť. Zúrivý pohon lorda Rothermerea
         roku 1927 ma inšpiroval napísať tendenčný román Rozbité ministerstvo, ktorý sa otvorene
         vysporiadal s iredentou, panujúcou na košickej radnici. Krátko na to, na oslavu desiateho
         výročia slovenskej slobody tiež so zámerom tendenčným, chytil som pero do ruky, aby som na
         základe mne známych detailov z prešovského prevratu napísal viac dokumentárne ako
         beletristické dielo. Bol to román Svitanie na východe.
   </p>
   <p>
    Roku 1927 stal som sa župným tajomníkom Slovenskej ligy v Košiciach. Tu bolo toľko
         starostí a potrieb práce na pohraničí, v národnostne zmiešaných obciach, že som sa
         literárnej činnosti mohol venovať veľmi málo. Preto som sa tešil výzve Rádiojournalu, ktorý
         mi ponúkol miesto tajomníka literárneho oddelenia v Košiciach. V tejto funkcii mienil som
         sa pripútať väčšmi k literatúre. Ale i tu som sa mýlil. Pri nedostatku kvalitného materiálu
         pre hladný, neukojiteľný mikrofón vyčerpával som sa prerábaním, upravovaním, prekladaním
         atď. cudzích prác. Musel som sa vzdať i redigovania Slovenskej reči, ktorú sme založili v
         Košiciach zásluhou Dr. Jána Petrikovicha. Po dlhšej pauze roku 1938 vydal som svoj tretí
         román Lámané drieky, v ktorom som poukázal na pálčivý problém slovenského východu, na
         emigráciu a na ťažké jej následky. Cením si túto knihu dosť vysoko, na škodu však vyšla v
         nevhodnom čase, keď sa nad Európou začali valiť čierne chmáry, a tak moja kniha zapadla,
         lebo čo znamenala nepatrná kniha s tým, čo sa od leta 1938 dialo vo svete?
   </p>
   <p>
   </p>
   <p>
    <span class="bold">
     <strong>
      4
     </strong>
    </span>
   </p>
   <p>
   </p>
   <p>
    Po Viedenskej arbitráži trpel som veľa. Ja v Košiciach zapustil som také hlboké korene,
         že vytrhať ich bola priam katastrofa. Zo živého záujmu o osud priateľov, čo ostali na
         obsadenom, na stratenom území, zo sužovania sa z viery v spravodlivý koniec tejto smutnej
         hry, vyvrela moja zbierka básni Do videnia. Pre mňa toto do videnia je neotrasiteľnou vôľou
         a túžbou vrátiť sa do Košíc.
   </p>
   <p>
   </p>
   <p>
    <span class="bold">
     <strong>
      5
     </strong>
    </span>
   </p>
   <p>
   </p>
   <p>
    Raz v živote mal som i ja prázdniny. Blúdil som po liptovských horách. Sediac na
         Čarovnom kameni nad Ľubochňou, započúval som sa do ozvien dávnych čias, ktoré boli priam
         nabité zbojníckou romantikou. Tu som akosi za chvíľu hodil na papier prvú báseň zo zbierky,
         ktorá potom vyšla pod názvom Valaška a dukáty. Nemal som ambícií oživovať alebo
         zdokumentárňovať zbojnícku tradíciu, chcel som sa raz hrať pochuti so slovíčkami a
         zapisovať si šelest vetra, ozyv diaľok a dávnych čias. Nikdy nič som nenapísal tak ľahko
         ako túto knihu.
   </p>
   <p>
   </p>
   <p>
    <span class="bold">
     <strong>
      6
     </strong>
    </span>
   </p>
   <p>
   </p>
   <p>
    Napísal som tri romány. Všetky tendenčné. V Rozbitom ministerstve bojoval som proti
         iredente. Vo Svitaní na východe dokazoval som, že i východ sa zaslúžil o svoju slobodu a že
         sa na ňu pripravoval, a v Lámaných driekoch načrtol som život východoslovenskej dediny,
         ktorá niesla na sebe pečať požehnania i kliatby Ameriky. Z tendencie týchto troch kníh je
         zrejmé, že úlohu románopisca predstavujem si tak, aby bola v súlade s potrebami času. Je
         osobným šťastím umelca, ak spletie časové hodnoty s hodnotami večnými, ale nie je dôležité,
         aby kniha žila celé storočia. Každá doba má svojich spisovateľov. Každá kniha však má mať
         hodnotu dokumentárnu a aspoň takú cenu, aby dobre poslúžila súčasníkom.
   </p>
   <p>
   </p>
   <p>
    <span class="bold">
     <strong>
      7
     </strong>
    </span>
   </p>
   <p>
   </p>
   <p>
    Mňa slovenské veci zaujímajú od prvopočiatkov slovenského národného života. V prešovskom
         rušnom prostredí, kde mi pripadla naozaj ťažká úloha, za nežičlivých okolností vybudovať
         rozhlasovú stanicu, vo voľnom čase často som sa zamyslel nad tým, ako málo si naši ľudia
         všímajú minulosť a ako sa nám od minulosti treba učiť. Ako by na výstrahu nevšímavej
         generácii chcel som povedať niekoľko pravdivých a aktuálnych slov zo slávnych slovenských
         dejín. Pribinu síce oživili nitrianske slávnosti, ale jeho význam náš človek hlbšie
         nepochopil. A zdalo sa mi, že práve veci, ktoré určovali životnú púť Pribinu, sú nadmieru
         časové, nuž napísal som drámu o kniežati slovenskom. Osnovu upravil som si tak, aby som
         zachytil celú epochu, ktorá určila našu cestu na tisícročia. Pribina umrel za záhadných
         okolností, ale i dnes sa mi zdá, že musel umrieť, aby sa zachoval národ čistý a živý!
   </p>
   <p>
    O Pribinovi vieme pomerne málo. Ale vieme bezpečne, že je skutočnou historickou
         postavou. Musel byť človekom nadmieru inteligentným, bol azda jedným z najvynikajúcejších
         panovníkov svojej doby.
   </p>
   <p>
   </p>
   <p>
    <span class="bold">
     <strong>
      8
     </strong>
    </span>
   </p>
   <p>
   </p>
   <p>
    Slovenský hlas, ktorého som bol agilným spolupracovníkom, uverejnil raz moju karikatúru.
         Zasmial som sa vtedy, ale Štefan Bednár povedal v nej veľa pravdy. Nakreslil ma tak, že
         jednou rukou písal som báseň, druhou román, jednou nohou článok do novín, druhou akúsi
         rozhlasovú hru a pritom som ešte hovoril do mikrofónu. Toto a ešte jedna karikatúra v
         Slovenskom rozhlase „Ako sa uberá Prídavok na dovolenku s batohom kníh na chrbte“ naznačuje
         výstižne, ako ja vybíjam prebytky svojej energie. Snaha po obohacovaní slovesného programu
         v rozhlase a znalosť pôsobivých potrieb rozhlasovej techniky ma vedú k tomu, že pomerne
         hodne dramatizujem. Pri dramatizáciách treba vychádzať z iných predpokladov ako pri hrách
         divadelných alebo pri prácach beletristických. Kedysi dramatizoval som Janka Jesenského
         Demokratov. Potom som poslal autorovi rozhlasovú úpravu jeho románu na schválenie. A Janko
         Jesenský mi napísal veľmi vtipne: Teraz už viem, ako treba dramatizovať. Tak, že si človek
         vlastnú prácu nepozná… No nieje to celkom tak. Dramatizátorove zásahy nemôžu byť natoľko
         drastické, že naštrbia podstatu diela. Spisovateľovu individualitu treba bezpodmienečne
         rešpektovať. No stavba rozhlasovej hry spočíva na vlastných základoch. Ak hra v rozhlase
         neupúta v prvých dvoch-troch scénach, poslucháč vypína prijímač. Preto je nevyhnutne
         potrebné dakedy prehadzovať poradie scén, udalostí a vychádzať vlastne od pointy. Vo
         všetkých reláciách — či už som ich autorom sám, alebo ktorýkoľvek z našich spolupracovníkov
         v Prešove — vychádzam z toho, aby sme vždy boli ľudoví a slovenskí. Umelecká Bratislava má
         tisíc raz viac prostriedkov a možností ako Prešov. My sme tu donedávna nemali ani divadlo.
         Museli sme pracovať s ochotníkmi. A museli sme konkurovať s umelcami profesionálnymi, ináč
         by na našu prácu nikto nereflektoval. Bolo v nás veľa životaschopnosti, veľa vytrvalosti a
         elánu, preto vybudovali sme si súbor ochotníkov, ktorý dnes má dobre meno v umeleckom
         snažení slovenskom. Najmä hry realistické — to je svet našej dramatickej družiny. A ja
         poznajúc nosnosť svojich spolupracovníkov, podľa toho zariaďujem i program.
   </p>
   <p>
    Poslanie slovenského rozhlasu v Prešove je v určitom ohľade odlišné od poslania rozhlasu
         bratislavského. On je povolaný reprezentovať Slovensko a byť seizmografom dneška, musí živo
         a pohotove reagovať na vonkajšie i vnútorné udalosti, kdežto my — žijúc akoby na samej
         periférii duchovného života — čerpáme z jediného prameňa, ktorý nám tu stojí k dispozícii:
         z ľudu. Preto sme takí ľudoví. Ľudia nás vraj počúvajú radi. Snažíme sa všetko naše
         účinkovanie podkladať tlkotom srdca ľudu. A ľud možno tento tlkot — tlkot svojho srdca
         počuje.
   </p>
   <p>
   </p>
   <p>
    <span class="bold">
     <strong>
      9
     </strong>
    </span>
   </p>
   <p>
   </p>
   <p>
    Na slovenskom východe žijem od svojho detstva. Iba niekoľko mesiacov som bol učiteľom v
         Nových Zámkoch, kde som rád vodieval svojich žiakov k hrobu Antona Bernoláka. Pokladám sa
         teda za írečitého východniara; táto oblasť Slovenska je mojou užšou domovinou. Jej
         odľahlosť a ťažká nepriazeň osudu zapríčinili, že sa duchovný život v poslednom čase začal
         sústreďovať viac na strednom a západnom Slovensku. Východ nemal dosť vodcovských postáv.
         Tak sa stalo, že túto oblasť našej vlasti neinformovaná verejnosť podceňovala a
         bagatelizovala. Mrzelo ma to i bolelo. So záujmom zbieral som doklady o účasti východu na
         budovaní slovenskej duchovnej jednoty a slovenskej duchovnosti vôbec a prišiel som k
         prekvapujúcim výsledkom. Miesto toho, aby som sám dačo tvrdil, odvolávam sa na svedectvo A.
         A. Baníka, ktorý pri otváraní matičnej výstavy v Prešove 5. mája 1940 povedal okrem iného i
         toto: „Čím viac sa skúma neobyčajná príťažlivá minulosť Spiša, Šariša, Zemplína, Abova a
         priľahlých krajov, tým zreteľnejším sa stáva poznanie, podľa ktorého tieto východné strany
         majú v duchovnom vývoji slovenskej národnej pospolitosti takú vysokú účasť, že bez nich
         vôbec nie je možné si vysvetliť etnický vzrast a ideologické mohutnenie Slovákov v celej
         dejinnej šírke ich vekovitého života. Prvý literárny slovenský rukopis pochádza z rozhrania
         spišsko-šarišského, prvú slovenskú knihu tlačili na východe, prvý preklad Biblie vznikol na
         Červenom Kláštore na Spiši, prvé slovenské divadlo na Slovensku hralo sa v Spišskej
         Kapitule, prvý spevník evanjelikov Cythara sanctorum vyšiel v Levoči, Cantus catholici
         Benedikt Rybnický zostavil v Spišskom Podhradí, prvý pokus o vytvorenie literárnej
         slovenčiny sa stal na východe vari najpevnejšie a v devätnástom storočí Levoča prichýlila
         bratislavských študentov. Po Levoči ožil i Prešov, v rokoch šesťdesiatych nahradzoval
         národu literárnu Bratislavu! Nazbieral som dosiaľ toľko a takého cenného materiálu, že som
         si trúfal napísať štúdiu Literárny slovenský východ. Ak táto práca vyjde knižne, v mnohom
         ohľade milo prekvapí celé Slovensko.“
   </p>
   <p>
   </p>
   <p>
    <span class="bold">
     <strong>
      10
     </strong>
    </span>
   </p>
   <p>
   </p>
   <p>
    Po prevrate chceli sme vybudovať na východe literárne stredisko. Náš pokus okolo Stromu
         zlyhal, ostal však dokumentárny almanach z roku 1928. Pre výchovu talentov, pre usmernenie
         na seba ponechaných mladých, nádejných literátov veľmi mnoho vykonal redaktor Slovenského
         ľudu a Vesny v Košiciach Vincent Navara. Prišiel do Košíc hneď po prevrate. Najprv bol
         redaktorom Slovenského východu, v ktorom oživili Rehora Urama Podtatranského. Potom založil
         Slovenský ľud, krásny ľudovýchovný týždenník a jeho obrázkovú prílohu Vesnu čoskoro
         povýšili na kvalitný obrázkový a literárny mesačník. V týchto dvoch časopisoch Navara
         odchoval vlastne celú generáciu dnes účinkujúcich literátov. Vydavateľ však Navarovi
         znemožnil pokračovať vo vydávaní Vesny. Viac pokusov o vytvorenie literárnych stredísk tu
         nebolo, okrem Spišskej Kapituly, ktorá žila vždy svojím bohatým duchovným životom a aj dnes
         má svoju veľkú váhu v slovenskom duchovnom živote. V jednom čase spišský seminár bol viac
         školou básnikov ako kňazov; jeden po druhom ozývali sa odtiaľ: Janko Silan, Peter Galan a
         i.
   </p>
   <p>
   </p>
   <p>
    <span class="bold">
     <strong>
      11
     </strong>
    </span>
   </p>
   <p>
   </p>
   <p>
    Nakladateľská činnosť na východe sa akosi nevedela nikdy riadne rozprúdiť. Slovenský
         východ vydával veľa kníh, ale táto edícia nemala súceho redaktora. Hoci bolo dosť možností,
         v knižnici Slovenského východu vyšlo málo dobrých a ešte menej od východoslovenských
         autorov pochádzajúcich kníh! Zato tým viac bezcenného braku. Nedávno podujal sa vlastnú
         edíciu poézie založiť prešovský kníhkupec Jozef Stanovský, ktorý už predtým vydal dva
         zborníky prešovských študentov. Veľmi ochotne som sa podujal redigovať edíciu Lúč. Vydali
         sme v nej dosiaľ dve knihy — moje Podobizne a básnickú pozostalosť Jozefa Dumína-Tomášika
         Otvorte okná. Pripravujeme Slavkovianovu, Zborovjanovu, Kostolného. Prinesieme i niekoľko
         nových vecí, autori sa hlásia horlivo, máme z čoho vyberať.
   </p>
   <p>
    V edícii Lúč, i keď chceme v nej umiestňovať predovšetkým práce východoslovenských
         autorov, chceme uplatniť i básnikov pôsobiacich na iných stranách Slovenska. Nechceme byť
         regionálnym, úzkym nakladateľstvom. Slovensko je jedno! Ale okolnosti nás prinútili, aby
         sme sa ozvali a aby sme i tu tvorili tradíciu, lepšie rečeno, aby sme na slávnu tradíciu
         nadviazali!
   </p>
   <p>
   </p>
   <p>
    <span class="bold">
     <strong>
      12
     </strong>
    </span>
   </p>
   <p>
   </p>
   <p>
    Ťažko by bolo vyrátať všetkých autorov, ktorí pochádzajú z východu a ktorí dnes v
         literatúre už veľa znamenajú. Uvediem aspoň niekoľkých: Ivan Barč pochádza z Krompách,
         Janko Borodáč je prešovský rodák, Jolana Cirbusová sa narodila v Krivanoch, Jozef Tomášik
         pochádza z Medzian, Pavol Horov je z Bánoviec nad Ondavou a jediným naším kalvínskeho
         vyznania spisovateľom Štefan Hoza je rodák zo Smižian, Slavkovian (Dr. Ján Švec), znamenitý
         prekladateľ a básnik narodil sa v Nižnom Slavkove, Julo Zborovjan narodil sa v Michaľanoch
         pri Sabinove atď. Starších ani nespomínam. Pokladal som za potrebné oživiť z nich aspoň
         niektorých. Preto sme nedávno spomínali v rozhlase Petruškina, ktorý účinkoval a umrel v
         Bardejove a Bohuša Nosáka-Nezabudova, ktorý zabudnutý umrel v Sabinove. Jonáš Záborský
         dotrpel svoj boľavý život v Župčanoch pri Prešove.
   </p>
   <p>
   </p>
   <p>
    <span class="bold">
     <strong>
      13
     </strong>
    </span>
   </p>
   <p>
   </p>
   <p>
    Keby bolo viac času, veľmi by som chcel pokračovať v profiloch, ktoré som zhrnul v
         Podobizniach. Takáto forma popularizovania veľkých ľudí sa mi zdá veľmi pôsobivou. Pravda,
         najväčšmi by som chcel vyniesť na svetlo neznáme veci zo života tých ľudí, ktorí účinkovali
         u nás na východe. Od rokov zberám materiál o Jonášovi Záborskom. Záborský mne stal sa akosi
         osudom. Neopúšťa ma. A vždy myslím, že raz spracujem jeho životopis; ak by som napísal
         román o Záborskom, myslím, vyplnil by som značný bod svojho životného programu.
   </p>
   <p>
   </p>
   <p>
    <span class="bold">
     <strong>
      14
     </strong>
    </span>
   </p>
   <p>
   </p>
   <p>
    Treba ľutovať, že našich východniarov akosi všade pokladajú za menej schopných, menej
         súcich. Ich nárečové zvláštnosti sú neraz predmetom verejného posmechu. A jednako — toto
         nárečie je nesmierne bohatým prameňom pre slovenskú, ale i pre slovanskú filológiu! V
         časoch poddanstva panujúci živel vari najúpornejšie sedel na našich ľuďoch, značne vplýval
         na ich povahu, urobil z nich pokorných služobníkov, úbožiakov. Proti tejto črte povahy
         nášho človeka treba bojovať. Máme dosť príčin byť sebavedomejšími. Svojou štúdiou o
         literárnom slovenskom východe chcem v tomto boji pomáhať. Dávam ľuďom zbraň do ruky.
   </p>
   <p>
   </p>
   <p>
    <span class="bold">
     <strong>
      15
     </strong>
    </span>
   </p>
   <p>
   </p>
   <p>
    Zbraň má význam iba pre človeka, ktorý chce bojovať. Dnešok uteká pred bojovnosťou.
         Uteká od tradícií. Ani nevieme, kade viedli chodníky, po ktorých sa kráčalo za tmy k
         svetlu, z otroctva k slobode. Málo si všímame odkaz mŕtvych! Koľko na Slovensku opustených
         hrobov veľkých dejateľov! A ako málo siahame po cennej tvorbe tých, ktorí nám pripravovali
         krásnu, slnečnú pohodu… Chcem uviesť aspoň jedného človeka. Samouka, horlivého buditeľa
         Jána Straku. Bez škôl, z vlastnej horlivosti, sám od seba sa národne uvedomil a naučil sa
         písať. V jednom čase pred vojnou bol vari jediným dopisovateľom slovenských novín z
         východu! Jeho historické úvahy v kalendároch svätovojtešských sú cenné doklady o horlivosti
         veľkého rodoľuba. Čo on spravil, to inde robia celé gardy školovaných pracovníkov.
   </p>
   <p>
    Mali by sme veru viac počúvať na volanie mŕtvych! Bolo by nám to všetkým na osoh.
   </p>
   <p>
   </p>
   <p>
    <span class="bold">
     <strong>
      16
     </strong>
    </span>
   </p>
   <p>
   </p>
   <p>
    Sme často pochybovační a mizantropi. To je už akosi v nás. Ale myslím si, náš život
         cvála takým šialeným tempom, život stavia nás nepripravených pred toľko závažných a
         osudných problémov, že len tak habkáme. Nie sme dosť programovití. Ale obdivujem, že to tak
         stačíme. Mohutnieme veľmi. Rozrastáme sa do šírky i do hĺbky. Napredujeme. Verím, že po
         tejto vojne, keď budeme môcť pokojnejšie a premyslenejšie pracovať, keď nebude vo všetkom
         toľko náhlenia a toľko prekvapení, že si skonsolidujeme i svoje nervy a že zo svojej povahy
         povytierame pochybovačnosť a že sa naučíme najmä byť lepšími, statočnejšími, ako sme teraz!
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505164">
       </a>
       Maďarizácia východu
      </h2>
     </div>
    </div>
   </div>
   <p>
   </p>
   <p>
   </p>
   <p>
    Stolice Orava, Tekov, Hont. Štiavnica, Liptov, Nitra, Prešporok, Prešporok mesto,
         Trenčín, Turiec, Zvolen, Spiš a Šariš podľa úradného sčítania ľudu v roku 1900 vykazovali
         69,0 % Slovákov, Maďarov len 18,8 %. Abauj-Torna, Košice-mesto, Užhorod a Zemplín podľa tej
         istej štatistiky obývalo 26,6 % Slovákov. Vcelku v Uhorsku roku 1900 bývalo 2,019.941
         Slovákov, čo v percentách činí 10,5 %.
   </p>
   <p>
    Podľa starších štatistík na území dnešného Slovenska možno uviesť tento prehľad:
   </p>
   <p>
    Z tisíc obyvateľov prihlásilo materinskú reč:
   </p>
   <p>
   </p>
   <p>
   </p>
   <div class="table">
    <a name="id2505207">
    </a>
    <p class="title">
     <b>
      Tabuľka 3.
     </b>
    </p>
    <div class="table-contents">
     <table border="1" summary="">
      <colgroup>
       <col/>
       <col/>
       <col/>
       <col/>
       <col/>
       <col/>
      </colgroup>
      <tbody>
       <tr>
        <td>
         Roku
        </td>
        <td>
         1880
        </td>
        <td>
         1890
        </td>
        <td>
         1900
        </td>
        <td>
         1910
        </td>
        <td>
         1921
        </td>
       </tr>
       <tr>
        <td>
         slovenskú
        </td>
        <td>
         630,6
        </td>
        <td>
         619,9
        </td>
        <td>
         608,9
        </td>
        <td>
         576,0
        </td>
        <td>
         681,1
        </td>
       </tr>
       <tr>
        <td>
         maďarskú
        </td>
        <td>
         232,9
        </td>
        <td>
         248,2
        </td>
        <td>
         272,3
        </td>
        <td>
         307,3
        </td>
        <td>
         214,8
        </td>
       </tr>
       <tr>
        <td>
         rusínsku
        </td>
        <td>
         33,4
        </td>
        <td>
         32,3
        </td>
        <td>
         30,0
        </td>
        <td>
         32,7
        </td>
        <td>
         2,0
        </td>
       </tr>
       <tr>
        <td>
         nemeckú
        </td>
        <td>
         94,3
        </td>
        <td>
         88,2
        </td>
        <td>
         86,8
        </td>
        <td>
         77,5
        </td>
        <td>
         47,3
        </td>
       </tr>
       <tr>
        <td>
         inú
        </td>
        <td>
         8,8
        </td>
        <td>
         10,4
        </td>
        <td>
         12,0
        </td>
        <td>
         17,5
        </td>
        <td>
         3,9
        </td>
       </tr>
       <tr>
        <td>
         židovskú
        </td>
        <td>
         —
        </td>
        <td>
         —
        </td>
        <td>
         —
        </td>
        <td>
         —
        </td>
        <td>
         23,9
        </td>
       </tr>
      </tbody>
     </table>
    </div>
   </div>
   <p>
    <br class="table-break"/>
   </p>
   <p>
   </p>
   <p>
    Židov maďarská vláda obyčajne rátala medzi Maďarov, mohli by sme uviesť zopár dát o ich
         rozmnožovaní sa v niektorých mestách:
   </p>
   <p>
   </p>
   <p>
   </p>
   <div class="table">
    <a name="id2505405">
    </a>
    <p class="title">
     <b>
      Tabuľka 4.
     </b>
    </p>
    <div class="table-contents">
     <table border="1" summary="">
      <colgroup>
       <col/>
       <col/>
       <col/>
       <col/>
       <col/>
      </colgroup>
      <tbody>
       <tr>
        <td>
         Roku
        </td>
        <td>
         1825
        </td>
        <td>
         1869
        </td>
        <td>
         1910
        </td>
        <td>
         1921
        </td>
       </tr>
       <tr>
        <td>
         v Košiciach
        </td>
        <td>
         5
        </td>
        <td>
         2178
        </td>
        <td>
         6723
        </td>
        <td>
         8792
        </td>
       </tr>
       <tr>
        <td>
         v Bardejove
        </td>
        <td>
         148
        </td>
        <td>
         1011
        </td>
        <td>
         2000
        </td>
        <td>
         2206
        </td>
       </tr>
       <tr>
        <td>
         v Prešove
        </td>
        <td>
         74
        </td>
        <td>
         1010
        </td>
        <td>
         2673
        </td>
        <td>
         3477
        </td>
       </tr>
       <tr>
        <td>
         v Gelnici
        </td>
        <td>
         —
        </td>
        <td>
         13
        </td>
        <td>
         212
        </td>
        <td>
         218
        </td>
       </tr>
       <tr>
        <td>
         v XX. župe
        </td>
        <td>
         —
        </td>
        <td>
         —
        </td>
        <td>
         —
        </td>
        <td>
         47779
        </td>
       </tr>
       <tr>
        <td>
         na Slovensku
        </td>
        <td>
         —
        </td>
        <td>
         —
        </td>
        <td>
         —
        </td>
        <td>
         135 783
        </td>
       </tr>
      </tbody>
     </table>
    </div>
   </div>
   <p>
    <br class="table-break"/>
   </p>
   <p>
   </p>
   <p>
    Berúc do ohľadu stav obyvateľstva v obvode XX. župy podľa sčítania ľudu z roku 1921,
         dostaneme túto tabuľku:
   </p>
   <p>
   </p>
   <p>
   </p>
   <div class="table">
    <a name="id2505579">
    </a>
    <p class="title">
     <b>
      Tabuľka 5.
     </b>
    </p>
    <div class="table-contents">
     <table border="1" summary="">
      <colgroup>
       <col/>
       <col/>
      </colgroup>
      <tbody>
       <tr>
        <td>
         Slovákov
        </td>
        <td>
         356 292
        </td>
       </tr>
       <tr>
        <td>
         Rusínov
        </td>
        <td>
         75 605
        </td>
       </tr>
       <tr>
        <td>
         Nemcov
        </td>
        <td>
         18 301
        </td>
       </tr>
       <tr>
        <td>
         Maďarov
        </td>
        <td>
         99 298
        </td>
       </tr>
       <tr>
        <td>
         Židov (národnosť)
        </td>
        <td>
         31 099
        </td>
       </tr>
       <tr>
        <td>
         Iných
        </td>
        <td>
         4 736
        </td>
       </tr>
       <tr>
        <td>
         cudzincov
        </td>
        <td>
         14 338
        </td>
       </tr>
       <tr>
        <td>
         spolu
        </td>
        <td>
         599 579
        </td>
       </tr>
      </tbody>
     </table>
    </div>
   </div>
   <p>
    <br class="table-break"/>
   </p>
   <p>
   </p>
   <p>
    Po načrtaní vyššie uvedených prehľadov môžeme pohovoriť podrobnejšie o živote na
         východnom Slovensku. Budeme si všímať hlavne údajov od roku 1867, to jest od uhorského
         dualizmu, keď sa začala maďarizácia šíriť ako nebezpečná choroba. Je pravda, rok na to
         vydal peštiansky parlament na podnet znamenitého maďarského štátnika Františka Deáka
         národnostný zákon, ktorý v neurčitých rysoch zabezpečoval Nemaďarom dosť veľkú slobodu. No
         nedodržiaval ho nikto, hlavne po ráznej politike Tiszu, Apponyiho a iných, nebral sa naň
         vôbec ohľad a v Uhorsku udomácnila sa mienka, že Uhorsko postavené je pred dve alternatívy:
         alebo pomaďarčí všetky národnosti, a tak sa udrží, alebo im dá slobodu a zahubia ho.
         Poslednú možnosť pripúšťame, lebo všetky v Uhorsku bývajúce národy vo všetkých časoch boli
         plodnejšie ako rasa čisto maďarská.
   </p>
   <p>
    Profesor R. W. Seton-Watson porovnal stav predprevratového Slovenska s poprevratovým a
         po návšteve r. 1923 v knihe The new Slovakia, vyšlej i v slovenskom preklade Fedora
         Ruppeldta, napísal: „Slovensko dnešného dňa vo všetkých základných veciach už sa tak líši
         od Slovenska z roku 1910, ako hoci od Slovenska stredovekého.“ Nepovažujeme to za
         lichotenie, bo vskutku päť úrodných rokov národa značne prispelo k položeniu základov
         nového života. Prevrat dal Slovákom možnosť uplatniť sa.
   </p>
   <p>
    V desiatom roku vyspelosť naša je väčšia a možno nám pokojnejšie, nepredpojate spraviť
         bilanciu a tak — sine ira et studio — hodnotiť i národnostnú otázku. Budeme sa venovať len
         východnému Slovensku, lepšie povedané, bývalej župe Košickej, tento kraj bezprostrednejšie
         prežíval všetky fáze boja o bytie či nebytie národnosti — vtedy, pred prevratom —
         slovenskej, rusínskej, židovskej a nemeckej.
   </p>
   <p>
    Za úspechy maďarizácie viniť treba v prvom rade samotných Nemaďarov. Uhorská šľachta
         hájila svoje výsady zabezpečené jej Zlatou bulou Ondreja II. z roku 1222 a hoci z väčšej
         čiastky bola pôvodu nemaďarského, začiatkom devätnásteho storočia dala sa ovplyvniť
         maďarskou menšinou, snažiacou sa uviesť do verejného života namiesto latiny jazyk maďarský.
         Maďari dnes radi sa odvolávajú na poľsko-maďarské styky, boli to styky slovenskej šľachty s
         Poliakmi, figurujúcimi vtedy pod menom Vengrov. Tak vzniklo i príslovie: Poľak Venger dva
         bratranki. Samotní slovenského pôvodu Maďari podávali Pešti návrhy plánovitej maďarizácie.
         Istý Pavel Kubica do smrti si nevedel odpustiť, že jeho materinská reč nebola maďarská a
         žiadal, aby sa kráľovské kniežatá v maďarskej reči vychovávali a aby občan Uhorska bol
         prinútený rečove i ideove sa pomaďarčiť.
   </p>
   <p>
   </p>
   <p>
   </p>
   <div class="table">
    <a name="id2505780">
    </a>
    <p class="title">
     <b>
      Tabuľka 6.
     </b>
    </p>
    <div class="table-contents">
     <table border="1" summary="">
      <colgroup>
       <col/>
       <col/>
      </colgroup>
      <tbody>
       <tr>
        <td>
         Roku
        </td>
        <td>
         tvorili Slováci v Uhrách % obyvateľstva
        </td>
       </tr>
       <tr>
        <td>
         1850
        </td>
        <td>
         13,2 %
        </td>
       </tr>
       <tr>
        <td>
         1900
        </td>
        <td>
         10,5 %
        </td>
       </tr>
       <tr>
        <td>
         1910
        </td>
        <td>
         9,4 %
        </td>
       </tr>
      </tbody>
     </table>
    </div>
   </div>
   <p>
    <br class="table-break"/>
   </p>
   <p>
   </p>
   <p>
    Dr. Alexander Bonkáló v knihe „A szlávok“ na str. 117 takto dáva tomu výraz radosti:
         „Počet našich Slovákov v pomere k Maďarom stále sa zmenšuje.“ Na strane 124 pokračuje:
         „Slováci, ak rečove aj nie, ale citom Maďarmi boli v minulosti, Maďarmi sú teraz a Maďarmi
         ostanú… Ľud nikdy sa nestaval proti maďarstvu.“
   </p>
   <p>
    Aby sme vyvrátili Dra. Bonkálóva, uvedieme, všeobecne, že ľud slovenský, pokiaľ jeho
         slabé sily stačili, všemožne sa bránil proti hegemónii a supremácii Maďarov. Dôkazom toho v
         novších časoch je hurbanovské povstanie, Štúrova akcia, utvorenie Matice slovenskej,
         memorandum biskupa Moysesa, odboj proti maďarizácii a hlavne táto skromná štatistika:
   </p>
   <p>
    Od roku 1898 do augusta 1909 slovenské politické procesy hovoria o týchto faktoch:
   </p>
   <p>
   </p>
   <div class="literallayout">
    <p>
     89 procesov,
     <br/>
     500 odsúdených osôb,
     <br/>
     82 rokov,
     <br/>
     10 mesiacov,
     <br/>
     9 dní a
     <br/>
     98 381 korún peňažitej pokuty.
     <br/>
    </p>
   </div>
   <p>
   </p>
   <p>
   </p>
   <p>
    Z toho v Košiciach a v Prešove:
   </p>
   <p>
   </p>
   <div class="literallayout">
    <p>
     4 procesy,
     <br/>
     7 odsúdených,
     <br/>
     37 dní a
     <br/>
     200 korún pokuty.
     <br/>
    </p>
   </div>
   <p>
   </p>
   <p>
    Maďarizácia tiež nešla len tak ľahko a jednako v Košiciach úradná štatistika uvádza
         tento stav. Z tisíc obyvateľov bolo:
   </p>
   <p>
   </p>
   <p>
   </p>
   <div class="table">
    <a name="id2505924">
    </a>
    <p class="title">
     <b>
      Tabuľka 7.
     </b>
    </p>
    <div class="table-contents">
     <table border="1" summary="">
      <colgroup>
       <col/>
       <col/>
       <col/>
       <col/>
       <col/>
       <col/>
      </colgroup>
      <tbody>
       <tr>
        <td>
         Roku
        </td>
        <td>
         1880
        </td>
        <td>
         1890
        </td>
        <td>
         1900
        </td>
        <td>
         1910
        </td>
        <td>
         1921
        </td>
       </tr>
       <tr>
        <td>
         Slovákov
        </td>
        <td>
         409.1
        </td>
        <td>
         336.3
        </td>
        <td>
         230.5
        </td>
        <td>
         148.1
        </td>
        <td>
         623.2
        </td>
       </tr>
       <tr>
        <td>
         Maďarov
        </td>
        <td>
         97.0
        </td>
        <td>
         499.3
        </td>
        <td>
         648.2
        </td>
        <td>
         754.3
        </td>
        <td>
         221.2
        </td>
       </tr>
      </tbody>
     </table>
    </div>
   </div>
   <p>
    <br class="table-break"/>
   </p>
   <p>
   </p>
   <p>
    Šľachta za maďarizačné služby bola odmeňovaná novšími privilégiami, v neskorších rokoch,
         ak sa chovala oproti snahám vlády ľahostajne, bolo jej hrozené odňatím práv. Okrem šľachty
         maďarizovali:
   </p>
   <p>
   </p>
   <div class="literallayout">
    <p>
     1. slovenskí renegáti,
     <br/>
     2. pomaďarčení Česi, ktorí prišli na Slovensko za Bacha,
     <br/>
     3. vládni úradníci a
     <br/>
     4. samotný uhorský štát.
     <br/>
    </p>
   </div>
   <p>
   </p>
   <p>
   </p>
   <p>
    Maďarizácia viedla sa plánovite a pridržiavala sa tohto premysleného postupu:
   </p>
   <p>
   </p>
   <div class="literallayout">
    <p>
     a) otupiť národné povedomie,
     <br/>
     b) dať kraju maďarský charakter:
     <br/>
     1. pomaďarčovaním priezvísk,
     <br/>
     2. pomaďarčovaním miest,
     <br/>
     c) stvoriť jednotné maďarské školstvo,
     <br/>
     d) panovať nad ľudom pomocou žandárstva a Židov a
     <br/>
     e) obmedziť volebné právo a vôbec práva občianske.
     <br/>
    </p>
   </div>
   <p>
   </p>
   <p>
   </p>
   <p>
    Zvláštnou kapitolou je úmyselné hospodárske zanedbávanie slovenského kraja v ohľade
         zemedelskom, umelé podporovanie priemyslu na Slovensku, ako svedčí o tom, že pätina
         fabrických robotníkov celého Uhorska pripadala na závody na Slovensku sa nachodiace. Na 617
         obyvateľov pripadal na Slovensku jeden podnik s vyše 20 robotníkmi.
   </p>
   <p>
    Fabriky na Slovensku maďarizovali. Zvláštnu pozornosť nebudeme im venovať, lebo na
         východnom Slovensku maďarská vláda pracovala inou metódou. Na území Šariša bolo len 11
         veľkopodnikov s 594 robotníkmi. (Dr. Stodola: Štatistika Slovenska.)
   </p>
   <p>
    Tvoritelia jednotného uhorského štátu zvláštnym a šikovným spôsobom vedeli nanútiť
         občanom presvedčenie, že každý na území Uhorska bývajúci občan — inteligent je Maďarom.
         Takto slúžili maďarstvu grófi, baróni, vedátori, spisovatelia, básnici, politikovia,
         hudobníci, maliari, herci, kňazi atď.
   </p>
   <p>
    Košický biskup Bubics nútil kňazov, aby maďarsky kázali a modlili sa, slovenčinu
         vylučoval z kostola a zo škôl a vo svojej rezidencii zbil a dal súdiť stolára Jána Straku,
         že sa odvážil žiadať do košického dómu slovenské bohoslužby pre slovenských veriacich.
         Spišský biskup Pavel Szmrecsányi pokarhal učiteľa, že ho pri birmovke v čisto slovenskej
         obci slovenské dieťa pozdravilo slovensky. Po ňom Párvy Sándor maďarčil ešte tuhšie,
         suspendoval farára Hlinku (1906) a prenasledoval Slovákov. Zapríčinil černovské prelievanie
         krvi. Gemersko-rožňavský biskup Ivánkovics apeloval na kňazov, aby ľud maďarizovali, lebo
         len Maďar môže žiť v Uhorsku.
   </p>
   <p>
    Evanjelická cirkev, majúc autonómne zriadenie, ľahšie mohla vzdorovať maďarizácii, za to
         i tu zasiahlo sa a zaťalo do živého. Kráľ František Jozef r. 1894 potvrdil syndikálny
         zákon, ktorý dištrikty zmenil tak, že opanované boli maďarstvom. Prof. Masznyik na
         bratislavskej teológii sľúbil stvoriť „maďarskú národnú teológiu“. V r. 1914 rankovskí
         obyvatelia — piati — hnaní boli pred súd a súdení, že nechceli prijať maďarčinu za
         bohoslužebnú reč.
   </p>
   <p>
    Akousi poloúradnou cirkvou maď. bola cirkev reformátska. Vláda prispôsobila si ju snahám
         maďarizačným a podporovala jej rozširovanie.
   </p>
   <p>
    Kňazi, učitelia a notári dostávali peňažité „podpory“ — odmeny za maďarizovanie. Pešť
         znemravňovala cirkev, znemravňovala kňazov!
   </p>
   <p>
    V Uhorsku maďarizoval okrem niekoľko tisíc vzdorovitých blúznivcov každý a pod rúškom
         maďarizácie páchali sa tie najsmutnejšie veci. Otázka národnosti v Uhorsku, teda i otázka
         Slovákov bola už otázkou ľudskosti.
   </p>
   <p>
    Aby cudzí pôvod nevynikal tak okate, ministerstvo kultu podporovalo pomaďarčovanie
         priezvísk, a tak sa skrylo meno Lieb za Munkásciho, Závodský za Sécsyho, Rosenthal za
         Rózsavolgyiho, Viskidenský za Vizváryho, Petrovič za Petöfiho atď. Nariaďované bolo i
         drobnému úradníctvu, aby svoje mená maďarizovalo.
   </p>
   <p>
    Otupovanie národného povedomia dialo sa plánovite. Za tým účelom podporovaný bol
         alkoholizmus, krčmári, prevažne Židia, postavili sa do služieb vlády a nielen že ohlupovali
         ľud, ale ho i ochudobňovali, skupujúc za lacný groš, obyčajne na licitáciách, jeho majetky.
         Školstvu vláda nevenovala dosť pozornosti, školy stavala viacej len kvôli úspešnej
         maďarizácii. Maďarská škola postavila sa všade, kde sa maďarsky chcela vyučovať aspoň
         pätina žiakov (práve stačilo: deti obecných zriadencov, horára, notára, učiteľa, krčmára
         atď.) a začiatkom dvadsiateho storočia ani na to sa nebral zreteľ, môžeme konštatovať, že
         na území východného Slovenska nebolo pred prevratom ani jednej školy s naukoslednou rečou
         slovenskou. V školských knižniciach nebolo ani slychu po slovenských knihách. Slovenskému
         roľníctvu nedala sa možnosť zdokonaľovať sa hospodársky a do roľníckych škôl prijímaní boli
         žiaci národnosti neslovenskej.
   </p>
   <p>
    Pri voľbách v Giraltovciach, ktoré mali súdnu dohru, ukázalo sa, ako pracuje vláda.
         Slovenský kandidát Pivko v okrese, kde mu 2 027 voličov prevažne slovenských zaručovalo
         víťazstvo nad maďarským Dessewfim, bol jednoducho zatknutý a držaný v žalári až do
         skončenia volieb. Po voľbách ho prepustili s tým, že za 10 rokov sa nesmie pohybovať na
         území Šariša. Podobného zákazu sa dostalo i Scotus-Viatorovi, ktorému prešovský župan ako
         nebezpečnému buričovi chcel zabrániť preštudovanie podstaty giraltovských volieb.
         „Veszedelmes ideghen lázitó“ — bol vtedy R. W. Seton-Watson a podobne lázitó — bol každý,
         kto sa odvážil povedať otvorenejšie slovo.
   </p>
   <p>
    Sčiastky neudržateľné politické utlačovanie, zlý hospodársky život (najlepšia pôda
         východného Slovenska bola v rukách zemanov, hlavne v Šariši a v Zemplíne) nútil slovenského
         sedliaka opustiť vlasť a vandrovať do cudziny za chlebom. Po príklade poľskom,
         východoslovenskí vysťahovalci pohýnali sa do Ameriky. Niet presnej štatistiky, no fakt,
         prevažná časť amerických slovenských emigrantov pochádza z východného Slovenska.
   </p>
   <p>
    Ideové pomaďarčenie východoslovenského ľudu zverené bolo Dvortsákovi a jeho
         spolupracovníkom v Prešove. Vláda vydržiavala šarišským dialektom písané noviny Našu
         zastavu, ktorá mala vybudovať medzi bratov čínsky múr. Tento časopis vychodil približne v
         35 tisíc exemplároch až do prevratu a hanobil všetko slovenské, československé. Svoju
         činnosť rozprestrel i na Ameriku, kde sa blahodárne viedla akcia za oslobodenie národa pod
         egidou národných slovenských spolkov. Za svetovej vojny utvorila sa v Amerike Hvizda a jej
         členovia „hvizdoši“ čelili nášmu zahraničnému odboju, no s neúspechom.
   </p>
   <p>
   </p>
   <p>
    <span class="bold">
     <strong>
      II
     </strong>
    </span>
   </p>
   <p>
   </p>
   <p>
    Ťažko skúšaný východ, maďarizáciou najtuhšie prenasledovaný náš kraj pri prevrate
         spamätal sa nad neočakávanie skoro. Len sa povedalo o slobode a neprajníci Slovákov ani za
         cenu najhúževnatejšej propagácie a vábenia do Uhorska nemohli dostať nás nazad do svojich
         osídiel. Národne príliš neuvedomelí dedinčania chodili vítať československé vojsko, ba
         usporiadali viac manifestačných zhromaždení (napr. v Obišovciach, v Soľnohrade, v
         Ňaršanoch, v Širokom a inde) a privolávali na slávu republike Československej.
   </p>
   <p>
    Tento politicky nevyspelý ľud potreboval vzorné vedenie a nedostalo sa mu ho. Miesto
         serióznej, užitočnej práce zavádzali ho agitátori, sľubovali mu hory-doly a tak vädli
         nádeje, vytvárané pri rodení sa novej vlasti. Život ukázal, že mladý štát nestačí
         uskutočniť šmahom všetky reformy, že nemožno vyliečiť razom všetky bolesti a nebolo
         človeka, ktorý by bol vzal na seba ódium takejto povinnosti. Kazili sa i pomery. Mnohé
         jalové heslá spôsobili veľa škody. Možno len preto, že privčas boli hodené medzi ľud.
   </p>
   <p>
    V úradoch robota rástla. Nebolo dosť a dosť spoľahlivých úradníkov. Za takýchto
         okolností vznikla myšlienka u niekoľkých horlivých národovcov: stvoriť spolok nepolitický,
         všenárodný, pozitívny, ktorý by urovnal nedorozumenie a spory, a ktorý by budil i národné
         povedomie v krajoch najviac maďarizovaných. Pričinením sa nebohého Ignáca Gessayho a Pavla
         Blahu, bývalého župana Dr. M. M. Bellu a iných pánov založila sa v októbri 1920 v
         Bratislave Slovenská liga na Slovensku, ktorá si vyznačila za cieľ: dokončiť, dobudovať
         dielo Slovenskej ligy v Amerike. Známo je, že táto organizácia ako hmotne, tak morálne
         znamenite bola na pomoci československému zahraničnému odboju.
   </p>
   <p>
    Keďže sídlom organizácie bola Bratislava a najlepší naši pracovníci pôsobili na západnom
         Slovensku, Slovenská liga šírila sa ponajviac na západnom a južnom Slovensku. Na východnom
         Slovensku prvý zbor utvoril sa v Heretníku, po ňom 28. marca 1923 v Sobranciach. Po týchto
         nasledovali zbory v Úbreži, Krompachoch, Spišských Vlachoch, Levoči, Strede nad Bodrogom,
         Kráľ. Chlumci, Čope, Buzinke, Salančíku, Stropkove, vo Veľkom Šariši a v Bardejove.
   </p>
   <p>
    Tento postup uvádzame, aby bolo zrejmé, ako roztratene sa šírila myšlienka Slovenskej
         ligy na východnom Slovensku. 5. júna 1926 založený bol zbor Slovenskej ligy v Košiciach. Od
         toho dňa začína myšlienka organizácie prenikať i do najodľahlejších kútov zanedbávaného
         východu. 6. novembra 1926 konal sa v Košiciach pracovný zjazd Ligy, na ktorom porokovalo sa
         hlavne o potrebách nášho kraja a z tohto zjazdu vyšla tiež myšlienka, že bude účelné
         uvažovať o zriadení filiálnej ústrednej správy v Košiciach. Košický 100. zbor túto
         kompetenciu preberal na seba z prípadu na prípad a hlavne vo veciach organizačných podarilo
         sa mu dopracovať hodne trvalých úspechov. Úspechy tieto vyplývajú sčiastky z toho, že
         Košice so svojím okolím môžu držať lepší kontakt, než držala Bratislava, tiež, že Východ ku
         Košiciam ochotnejšie gravitoval. 100. zbor Slovenskej ligy dal si tiež záležať na tom, aby
         svoje myšlienky, idey propagoval a aby verejnosť oboznámil so všetkým počínaním ligovým.
   </p>
   <p>
    Môžeme sa pochváliť, podarilo sa nám získať všade dobrú reputáciu, lebo nespreneverili
         sme sa ideám Slovenskej ligy. Plnili sme a plníme na mnohých miestach úlohy, ktoré v
         Čechách zastáva Matica školská a okrem tejto starosti o školy, o menšinové školy vždy
         nepoliticky, nezištne postavili sme sa na stráž tam, kde neprajníci slovenskej slobody
         chceli siahať na náš život, na náš mladý štát.
   </p>
   <p>
    Veľkú činnosť vyvinuli sme hlavne pri tuhých nápadoch lorda Rothermerea. V každej väčšej
         obci usporiadané bolo manifestačné zhromaždenie. Z nášho popudu zakladali sa tzv. Obranné
         výbory, ktoré zlomili protištátne počínanie iredenty, čím sa docielilo jednak viac pokoja a
         jednak posilnenia slovenčiny. Slovenská liga kompetentná je vyhlásiť, že Rothermereova
         akcia bola nám na veľký osoh, lebo presvedčila hašteriaci sa spolitizovaný ľud, že to
         dielo, ktoré v zahraničnom odboji v svornosti bolo budované, v svornosti a s porozumením sa
         musí doma dokončievať. Ani najlákavejšie heslá by neboli rozburácali, spamätali náš ľud
         tak, ako táto zahraničná akcia.
   </p>
   <p>
    Získali sme si dôveru vidieka. V krátkom čase rodili sa nám novšie zbory na východnom
         Slovensku. Dostávali sme pozvania na všetky strany. Volali nás do Michaloviec, Humenného,
         Kapušian, Slovenského Nového Mesta, Sečoviec, Vranova, Bidoviec, Prešova, Sabinova atď. a
         všade sme počuli oduševnené slová, sľuby, že v založených zboroch získavame dobrých
         spolupracovníkov. Neklamali sme sa. Bohaté mesačné správy dokazujú horlivú činnosť našich
         pionierov a iste, dobrá zapracovanosť je zábezpekou, garanciou ďalších úspechov.
   </p>
   <p>
    Matica školská Slovenskej ligy, ktorá sa stará o menšinové školy, má dnes do sto škôl,
         na ďalších pracuje. Na východnom Slovensku sú Slovenskou ligou vydržiavané školy hlavne v
         tých obciach, kde maďarizácia zanechala len slovenské zvyšky, nepatrné zlomky. Tiež
         staviame takéto školy, kde to miestne pomery vyžadujú — napr. Čop, Slovenské Nové Mesto
         atď., aby slovenskí a českí úradníci, účinkujúci na najexponovanejších miestach, nemuseli
         posielať svoje deti do takých škôl, kde by sa im v slobodnom štáte odnárodňovali,
         odcudzovali kultúrou iného národa.
   </p>
   <p>
    Po stránke národnej Slovenská liga na východnom Slovensku snažila sa využitkovať všetky
         vhodné momenty a príležitosti a usporiadala časté oslavy Dňa slobody, narodenín prezidenta
         republiky, osláv 10. výročia Pittsburskej dohody a teraz v dohode s Ústredným jubilárnym
         výborom pripravuje dôstojné uctenie desiateho výročia republiky tým, že organizuje akciu,
         aby v každej obci Slovenska bola prednáška na tému: Slováci pred prevratom a dnes. K
         posilneniu národnej hrdosti slúžia i jubilejné odznaky rozpredávané po území celého
         Slovenska. Tieto odznaky nesú erb Slovenska. Vyjadrujú obraz oslobodenia a tešiaceho sa
         Slovenska. Manifestujú, že Slováci sami z vlastnej iniciatívy oslavujú — i okrem štátnych
         osláv význačné naše jubileum a takto stávajú sa najpádnejšou odpoveďou na výroky z druhých
         brehov, že sme v republike „len na nátlak vyšších kruhov“.
   </p>
   <p>
    Keď teda jubilujeme, keď oslavujeme desiate výročie našej republiky, s radosťou uzaviera
         svoje účty i Slovenská liga, lebo vidí bohatú úrodu vlastnej práce. Je to priaznivá,
         potešiteľná bilancia. My vieme, za nás ozvú sa dnes-zajtra z nami vydržiavaných menšinových
         škôl naši žiaci a budú rozosievať užitočné semeno nazbierané medzi múrmi tej školy, ktorú
         stavať prinútila nás politika minulého vladárenia na Slovensku. Zastavili sme odtekanie
         slovenskej krvi na Dolniaky. Zastavili sme valiaci sa prúd ubíjania národného ducha a
         postavili možnosti jeho zveľaďovania.
   </p>
   <p>
    Naše podujatie uplatniť heslo: „Svoj k svojmu“ je eminentným dokladom toho, že snažíme
         sa nabádať Slovákov k bohatnutiu, aby v hospodárskom ohľade prím hrali v slovenskom živote.
   </p>
   <p>
    Slovenská liga má dnes 195 zborov, z toho v obvode bývalej Košickej župy je 41 zborov,
         čiže 26 % všetkých zborov Slovenskej ligy na Slovensku.
   </p>
   <p>
    Činnosť Slovenskej ligy na východnom Slovensku vyvrchoľuje položením základného kameňa
         Pomníka slobody na Hradovej pri Košiciach. Pomník tento vybudovaný bude v 3 — 4 rokoch a
         hlásať bude zbratrenie všetkých Slovákov a Čechov na východnom Slovensku, ako svedčí o tom
         i pamätná listina, vložená do základného kameňa:
   </p>
   <p>
    „My, 100. zbor Slovenskej ligy na Slovensku v Košiciach, v desiatom roku trvania našej
         Republiky Československej kladieme tento základný kameň Pomníka slobody, aby vyrástol z
         neho nehynúci symbol súčasnej generácie na pamiatku oslobodenia národa slovenského spod
         cudzieho područia.
   </p>
   <p>
    Prisaháme na rovy za slobodu padlých našich hrdinov, že myšlienku túto i v prívale
         ťažkých budúcich dôb uhájime a osvojíme si idey tých, ktorí za ňu krvácali.
   </p>
   <p>
    Slávnostne sľubujeme v znamení jednoty národa slovenského, ktorého nedeliteľnou čiastkou
         sme i my, východoslovenský ľud: Pomník tento vo všetkých časoch, v chvíľach radostných i
         smutných hlásať bude zbratrenie všetkých Slovákov a Čechov a podľa Kollára: ,Ne z mutného
         oka, z ruky plné náděje kynou‘ budeme pracovať na zveľadení a povznesení nášho národa.
   </p>
   <p>
    Tento pamätný odkaz kladieme v pamäť budúcim dobám na dôkaz úprimnej lásky k našej
         otčine a opis jeho schovávame v archíve Slovenskej ligy.“
   </p>
   <p>
    Pre budúcnosť chystá Slovenská liga celý rad väčších podnikov, ktoré vyrastajú na
         základoch postavených za osem rokov trvajúcej usilovnej práce členov organizácie.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578673">
       </a>
       Sú Košice dosť slovenské?
      </h2>
     </div>
    </div>
   </div>
   <p>
   </p>
   <p>
   </p>
   <p>
    Téma, o ktorej sa mienime rozhovoriť, je na prvý pohľad jasná: stačilo by nám postaviť
         sa na jedno či na druhé stanovisko a proste konštatovať: Košice sú vzhľadom na tunajšie
         predprevratové pomery dosť slovenské alebo bičovať dnešný stav, hájiť stanovisko odmietavé,
         získané hodnoty vyhlásiť za nepostačujúce a riecť: Nie, Košice nie sú také slovenské, ako
         by mali byť.
   </p>
   <p>
    Keďže môžeme pozrieť otázke na samý koreň, a po mojej výzve k debate vo vecnom rozhovore
         bude možné spraviť logické závery, rozpitváme si naše mesto zo všetkých hľadísk a azda, keď
         ustálime diagnózu, nájdeme i formu na účinnejšie liečenie choroby.
   </p>
   <p>
    O slovenskosti Košíc od prevratu vedú sa reči, pracuje sa na ich reslovakizácii, pribúda
         nám mladá generácia, a jednako všetko to akosi nestačí. Voskovec a Werich, keď boli v
         Košiciach, zavtipkovali si po prechádzke na jednej z hlavných ulíc: Tých 18 percent Maďarov
         sme počuli všade, chceli by sme počuť i ostatných… Narážka naozaj vtipná. Myslel som si už,
         že vinní sme i sami, do štatistík ženieme ľudí neprerobených ešte, chceme aby boli
         Slovákmi, ale keď sa ako Slováci hlásia o výhody z toho plynúce, odbýjame ich. Oni potom
         zatrpknú nám navždy, nehovoria svojou materčinou. Iní maďarsky hovoria len zo zlozvyku.
   </p>
   <p>
    Nechcem zabiehať do príliš ďalekej minulosti. Vychodíme kriticky z toho, že Košice boli
         kedysi mestom slovenským so značným počtom nemeckého obyvateľstva a že Maďari prichádzali
         sem len postupne a v poslednom storočí už ako vyložení exponenti peštianskej vlády konali
         tu plánovitú maďarizáciu. Treba ešte podotknúť, že Židov Maďari celkom trovili a spravili
         si z nich poddajných služobníkov, lokajov. Znie to trochu paradoxne, ale fakt je, že v
         Uhorsku maďarská menšina, lebo Maďari cez dlhé storočia žili tu v menšine, vedela ovládať
         kultúrne hádam vyspelejších spoluobyvateľov a zvrtlo sa na mále, že Uhorsko naozaj nestalo
         sa egységes magyarnemzeti államom.
   </p>
   <p>
    V porovnaním s tým, ako rýchle sa maďarizovali obyvatelia Uhorska, naša práca dnes je
         príliš slimačia. Maďarom na pomaďarčenie Košíc stačilo pol storočia. My neposlovenčíme ich
         ani za celé. A treba uvážiť, že Maďari miesili na svoju furmu cudzích, my berieme si len
         to, čo je naše a čo nám bolo odcudzené! Vidím v tom nerozhodnosť slovenskej povahy a v
         značnej miere i našu hlúpu slabosť. Príliš bolo v nás zakorenené otroctvo, jeho črty i dnes
         javia sa v našej povahe. Naučení sme boli mať nad sebou korbáč, naučení sme boli poslúchať,
         a dnes sme ako do prepychových frakov vyobliekaní neogabaní — sedliaci! Mnohým našim
         rodákom imponuje robiť zo seba opice, napodobňovať sa a obdivovať kult cudzí. Slovenských
         obrázkových časopisov v našich rodinách nenájdete, ale Szinházi élet je tam dôležitejší ako
         kus chleba. A čo hodnotného je v tom časopise? Prečo ho ľudia čítajú? Lebo je na ňom Made
         in Budapest, peštiansky flanc, jalová paráda, veľkomestská nadutosť a prázdnota. A to
         potrebujú mnohí naši ľudia. Prečo? Na Čechov vieme byť prísni, vyhadzujeme im na oči i
         najmenšiu chybičku, ale vlažnosť oproti Pešti nepoburuje nikoho. Často si tak myslím, že
         sme prílišní zbabelci, že nemáme programu, lebo nie je možné, aby sa pri plánovitej robote
         na poli reslovakizácie Košíc nebolo mohlo dosiahnuť viacej, ako sa dosiahlo.
   </p>
   <p>
    No nie je mojou úlohou bičovať. Ja proste konštatujem: peštiansky flanc dosiaľ drží nad
         našou pospolitosťou silný vplyv a my proti tomuto vplyvu sme bezmocní.
   </p>
   <p>
    Neuvedomovali sme si azda dosť dôrazne funkciu jednotlivca a kolektívu pri tvorení
         slobody. Z nás každý, ako rozprášené stádo, šiel svojou stranou a čím väčšmi sme boli
         ideove rozkúskovaní, rozčesnutí, tým lepšie sme sa cítili vždy. Neboli sme na spravovanie
         štátu dosť vyspelí. Do roboty pustili sme sa diletantsky a podnes dopúšťame sa chýb, z
         ktorých rastie len zlo a škoda. Nedostatok schopných úradníkov diktoval po prevrate na
         exponované miesta stavať laikov. Ale pri návale roboty a pri toľkej praxi každý takýto
         exponent mohol sa sebavzdelávaním zdokonaľovať tak, aby bol súci i na zastávanie ešte
         zodpovednejšieho postavenia. Ale u nás muselo byť inakšie. U nás mnohí — toto netýka sa len
         Košíc! — predprevratoví národovci z príslušnosti k národu spravili si remeslo a bohatli z
         neho. Pojedni, pravda, pre ľahkomyseľnosť prišli na psí tridsiatok, iní zas počínali si tak
         neobratne, že temer zdiskreditovali pochopy o predprevratových Slovákoch. A tí, čo
         postavili národ nad všetko ostatné, zavalení sú robotou, trhaní sú na všetky strany takže
         pri rozrastaní sa rozmanitých časových otázok už nestačia. Je to prinajmenšom
         vykorisťovanie jednotlivcov, lebo pri náležitej deľbe práce bolo by možné zamestnať každého
         približne rovnako podľa jeho schopností a pracovnej energie.
   </p>
   <p>
    Maďari počas prevratu s veľkou záľubou odnášali zo Slovenska cenné historické pamiatky.
         I Košice plačú za bohatými zbierkami odvlečenými z múzea. Hoci nám trianonská mierová
         zmluva jasne dáva možnosť domáhať sa vrátenia týchto vecí, my nepodnikli sme tak ráznu
         akciu, aby sme dostali naspäť to, čo nám patrí. Hľa, i tu slabosť a nerozhodnosť. Škoda
         tých pamiatok. Kiežby si boli Maďari odvliekli so sebou všetkých tých, ktorí im až dosiaľ
         imponujú tak, že ich až zbožňujú. Sú nám obtiažnym balastom, inventárom, ktorý zaťažuje
         našu normálnu evolúciu. K debate dávam otázku, či môže mať národ z takýchto ľudí osoh a či
         výhľady na ich zapojenie do našich služieb.
   </p>
   <p>
    Košice sú mesto bohaté. Ale toto bohatstvo nebolo obrábané účelne, v častých prípadoch
         dalo by sa hovoriť o sabotáži, o úmyselnom poškodzovaní verejného majetku našimi
         neprajníkmi, ktorých sme ponechali v službe, avšak na ochudobňovaní mesta majú vinu i naši
         ľudia. Pozrime sa len na takú radnicu. Pomocou mestského úradu pracovalo sa v Košiciach po
         prevrate na veľmi plánovitom udržovaní maďarčiny na celej sociálne slabej periférii. K
         referentom chodilo sa s oslovovaním nagysagos úr a na dobrý deň sa ti tam temer nedostalo
         odpovedi. A my? Poznáme prípady, že našli sa vplyvní jednotlivci, ktorí už u
         najzodpovednejších činiteľov správy štátu pôsobili na ponechaní takýchto škodcov na čelných
         miestach mestskej správy. A tak sa nám naša veľkodušnosť pomstila tým, že košickej
         periférii i dnes lepšie imponuje maďarčina ako reč slovenská. Raz v Slovenskom východe
         rozhovoril som sa o vzdychaní dvoch babičiek z Huštaku. Hovorili: „Ta nás lem preto
         prenasledujú, bo sme Maďare.“ A tie babky po maďarsky ani nevedeli! Zaváhal som v mienke,
         že títo ľudia držia sa starej mentality. Tie dve babky boli zamestnané v tabakovej továrni,
         za svoju prácu tam veľmi dobre sú honorované.
   </p>
   <p>
    Naša košická radnica za dlhé roky po prevrate bola centrálnym sekretariátom maďarských a
         pseudomaďarských politických strán. My sme mali slobodu a samostatnosť, francúzskych a
         anglických priateľov, honosili sme sa vedomím, že nám nadobudnutý štít nikto na svete
         nemôže vziať a nestarali sme sa o podkopnú prácu, ktorou podrývané boli neraz i samé
         základy štátu. Národ v mnohých prípadoch nemal súcitu so zaslúžilými penzionovanými
         cirkevnými učiteľmi, ktorí vykonali služby neoceniteľné, týmto vyplácala sa žobrácka
         penzia, ale vždy bolo dosť peňazí na honorovanie práce ľudí — vyložených nepriateľov
         republiky. Im podzemnú prácu niekedy úrady bezpečnostné i odhalili, veci, ktoré zostali
         utajené, dali by nám plne za pravdu, keď tvrdíme, že chovali sme hada na prsiach. A naši na
         radnici? Počuli sme x-krát oprávnené ponosy, že československí členovia zastupiteľstva sú
         liknaví, že nenavštevujú zasadnutia, že neplnia dostatočne svoju povinnosť. A pred voľbami
         zakaždým akože to býva u nás? Takzvané slovenské a československé strany naveky si boli vo
         vlasoch, i zhromaždenia si vzájomne rušili, dochádzalo i k takým trápnym incidentom, že
         pred históriou sa budeme za ne hanbiť, ale Maďarom ponechávala sa úplne voľná ruka, keď
         chodili z dom na dom a tam neraz i kupovali voličov!! A nie maďarských, našich
         neuvedomelých Slovákov!!
   </p>
   <p>
    Miesto toho, že by sa boli Česi a Slováci zomkli do jednej či dvoch strán, rozmnožovali
         sme odnože všelijakých partají, že boli sme až smiešni. Ak sme Čechom povďační za mnohé
         cenné služby, ktoré v prospech náš vykonali, rozhodne im neďakujeme za import politickej
         rozdrobenosti. Skoro každý Čech doniesol si na Slovensko vlastnú partaj. V malých pomeroch,
         napr. v Košiciach vyvinuli sa potom veci tak, že československé delegácie na radnici
         pozostávali z elementov veľmi rôznorodých, každá skupina vysielala na radnicu po jednom, po
         dvoch zástupcoch, kdežto opačný smer je aspoň navonok stmelený, jednotný. Pri dôležitejších
         otázkach komunálnych musí sa často handlovať, vzniká z toho nemorálnosť, ktorá nás
         znehodnocuje v očiach nepriateľa. Ako ťažko sa za daných pomerov pracuje vysvitá z toho, že
         nie je možné odstrániť mená ulíc pomenovaných po katoch národa, že nemožno pokročiť so
         stavbou učňovskej školy, školy na Komenského ulici, gymnázia a pod. To nie sú maličkosti!
   </p>
   <p>
    A ešte jedna vec! Košický volebný okres má svojich zástupcov i v parlamente. Ale akých
         zástupcov! Poväčšine ľudí pochádzajúcich zo západného Slovenska alebo z Čiech, teda ľudí,
         ktorí nie sú tunajší lokálpatrioti, ktorí nemajú potrebného zápalu pre naše miestne pomery!
         Nuž, môžeme mať osoh z takých parlamentných zástupcov? Mnohí z nich na východnom Slovensku
         ukážu sa iba pred voľbami; boli tu už i takí poslanci, ktorí od svojho zvolenia východné
         Slovensko vôbec nevideli! Najmä v minulých volebných obdobiach.
   </p>
   <p>
    Za veľkú chybu považujem i našu rozkydanosť. Dnes sme už tak rozdrobení, že spolčovať sa
         s ľuďmi opačných názorov považujeme za derogujúce. Česi a Slováci nehľadali a ak hľadali,
         nenašli dosť spoľahlivú postať, na ktorej by vedeli úspešne spolupracovať. Mnohí Česi
         považovali za nevyhnutelné zlo, že pridelení boli službou na Slovensko a podnes sa
         neaklimatizovali. Žijú tu ako vo vyhnanstve, o slovenskú kultúru sa nestarajú, slovenských
         kníh nečítajú a izolujú sa, hoci je evidentné, že Česi na Slovensku musia mať tie isté
         záujmy, ako máme my Slováci. V tom sa pozná národná jednota! Mali sme tu i ľudí vyložene
         zlých. Pamätáme sa napr. na takého Janíka a na jeho Echo východu, ktoré existovalo prevažne
         zo škandalizovania slovenských vecí, kryjúc sa pod kepienok politických záujmov. Janík v
         Košiciach bol možný len za podpory a pomoci českých ľudí. Z tohto prípadu nemožno, a ani
         nechcem generalizovať, no poukazujem na to z potreby, aby sa poukázalo i na takúto
         prekážku, čo hatila konsolidovanie a poslovenčovanie Košíc.
   </p>
   <p>
    Mali by sme sa zmieniť o funkcii slovenskej školy v Košiciach. Z roka na rok viac
         slovenských študentov opúšťa strednú školu; bolo by teda prirodzené domnievať sa, že táto
         mládež s mladistvým elánom vrhne sa s nadšením do života a vykoná svoju povinnosť. Naša
         mládež nie je dosť pružná. Dnešná mládež vôbec akosi vymyká sa z ovzdušia, ktoré jej bolo
         vždycky v minulosti obľúbenou doménou. Mládež bývala výbojná, temperamentná, revolučná,
         živá a iniciatívna. Naša mládež, zdá sa, má záujem iba o šport a turistiku a ešte trochu o
         tanec. V Košiciach skoro ani nepozorujeme, že tu žijú i mladí ľudia. Nemožno inak, a aspoň
         neviem sa zbaviť dojmu, že tomu na vine je i škola sama. Zle pripravuje ľudí do života. V
         našich spolkoch je strašne málo mladých pracovníkov. Vo výboroch korporácií zasadajú starí
         páni, strýcovia, ktorí často zídu sa len preto, aby si pobesedovali, povzdychali a aby sa
         pokochali nádejou, že časom sa veci samy od seba na lepšie obrátia. Kladiem otázku, v čom
         je chyba, že naše spolky nežijú, ale len živoria. Nepracujú, ale len slamu mlátia. Vedel by
         som vypočítať celú kopu schôdzí v košických kultúrnych spolkoch, kde sa úžasne vážne
         rokovalo o práci na našej periférii, medzi drobným ľudom. Pri týchto debatách padlo hodne
         zdravých námetov, i uznesení bolo dosť, ale na perifériách i naďalej máme ľudí, ktorí
         hutoria: „Ta nas lem preto prenasledujú, bo sme Maďare…“. Nedostatok drobných pracovníkov v
         Košiciach je hrozne citeľný. Máme tu učiteľov a profesorov, ktorí okrem toho, čo im
         predpisuje učebná osnova, krížom slamy nepreložia. A nemajú ani nejakej privátnej záľuby,
         takzvaného koníčka — súkromné štúdium, literatúru, vedeckú prácu, osvetu a pod. Ale títo
         ľudia nekontrolujú ani svojich žiakov, nesnažia sa vniesť trochu svojej autority do
         žiakovej rodiny. Výnimky, čo sú, váhu môjho tvrdenia neoslabujú! V čom je zlo? V tom, že
         povojnový materializmus príliš nakazil ľudí. Niet dosť idealizmu. A bez idealizmu
         napredovať nemožno. Naši intelektuáli, alebo takzvaní intelektuáli odbavia si svoje úradné
         povinnosti, ale čo je nad tieto povinnosti, k tomu stavajú sa úplne pasívne. Dakto by
         namietal, že táto otázka tesne súvisí s ťažkými pomermi materiálnymi, že platy sú nízke, že
         život je drahý, že doba je neistá a znechucuje a pod. Možno. Ale len čiastočne. Ak možno
         hovoriť o hospodárskej kríze, rozhodne nemožno o nej s veľkým pesimizmom hovoriť u našich
         štátnych a verejných zamestnancov. Človek, ktorý každý mesiac dostane svoju gážu, má oporu
         v určitej sume, má istotu. Horšie je na tom mládež. Ale uvážme, že v iných štátoch sú
         pomery ešte ťažšie, a tam pracuje a žije sa oveľa intenzívnejšie. Tam je radosť zo života!
         No my naučili sme sa žiť nad pomery. Naši ľudia ľahkomyseľne zadlžovali sa, trovili
         zbytočne peniaze a často predávali i to, čo nemali. Prirodzene, dospelo to ku katastrofe a
         z nej je iba jedno východisko: skromnejší a serióznejší život. Myslím, že je veľmi
         dôležité, aby tento obrat nastal čím skorej, lebo v Košiciach je naliehavá potreba každého
         schopného pracovníka. Dávam k debate ďalšiu otázku a formulujem ju takto: Či je pravda, že
         naši úradníci, učitelia a profesori majú veľkú vinu na tom, že Košice dosiaľ nie sú
         náležite prevychované?
   </p>
   <p>
    V súvislosti s otázkou školskou môžeme sa zmieniť ešte i o funkcii maďarských škôl v
         Košiciach, najmä o maďarskom gymnáziu. Ako je možné, že počet žiactva na tomto ústave
         ustavične vzrastá? Prečo chodia naň i žiaci, ktorí vlastne patria do strednej školy
         slovenskej? Ja počul som i takú výčitku, že sa tam vraj klasifikuje benevolentnejšie. Pred
         niekoľkými rokmi v Košiciach vypukla akási aféra. Dáka politika. Žiakom na slovenských
         školách nedovolili maturovať, žiaci maďarského gymnázia, obvinení z tých istých deliktov
         zmaturovali! Ináč gro žiactva maďarského gymnázia tvoria židovskí chlapci. Židia, ktorí
         boli zmaďarizovaní a ktorí nasiakli maďarskou kultúrou, i dnes ešte stoja v službách
         Maďarov a temer v ničom nerešpektujú vôľu národa, z ktorého žijú! Sotva sa mýlim, keď
         odhadujem počet Židov v Košiciach žijúcich v duchu slovenskom na 5 — 10 osôb. Lebo čo je to
         za slovenského Žida, ktorý kde len môže, maďarčí a pritom navonok robí sa Slovákom, aby mal
         z toho materiálny alebo morálny osoh. Tvrdím celkom kategoricky, že je zo strany našich
         Židov obyčajný humbug, keď nás ustavične ubezpečujú o svojej lojalite oproti republike.
         Nech skúsi byť dakto nelojálny! Lojalita naprosto nestačí. Lojalita je samozrejmá
         povinnosť. A reči nestačia. Židia, čo z nás žijú, mali by prijímať našu kultúru a túto
         kultúru i podporovať. V Košiciach ešte i dnes je ujatým zlozvykom, že pri príchode do
         obchodu pozdravia vás maďarsky a nemecky. A mnohí naši veľkodušní slaboši — azda preglgnú
         sliny a začínajú si objednávať tovar za svoje peniaze — Slováci po maďarsky a Česi po
         nemecky. Hádam v predpoklade, že ich takto pánskejšie obslúžia. Hospodársky oslabovaní sme
         tým, že časť nášho obyvateľstva nakupuje v Pešti, časť v Prahe. Tým znemožňuje sa i rozvoj
         domáceho obchodu a priemyslu.
   </p>
   <p>
    V Poľsku v Poznani pred štátnym prevratom bolo 60 percent obyvateľstva nemeckého. Po
         jedenástich rokoch bolo tam už sotva tri a pol percenta Nemcov. A nemčinu na poznanských
         uliciach temer nepočuť. Toto nie je rozprávka. Rapídne popolštenie znemčeného mesta
         umožnilo národné povedomie všetkých Poliakov, ktorí neuspokojili sa iba s prázdnymi rečami,
         ale keď dostali do svojich rúk moc, ovládli mesto i politicky, i hospodársky a spoločensky.
         Ako sme sa snažili ovládnuť mesto hospodársky my? Máme boháčov, ale tí svoje peniaze
         skrývajú v punčochách alebo v stružliakoch, ak ich nevyvážajú potajomky do „bezpečnej“
         cudziny alebo ak ich nepremrhali po veľkomestských baroch.
   </p>
   <p>
    Košice dosiaľ nemajú jednej jedinej po prevrate postavenej reprezentačnej budovy
         prednáškovej, koncertnej, nemajú ani spolkového domu! Po prevrate bolo možné kúpiť napr. i
         budovu Národného klubu za bagateľ. Po prevrate bolo tu na predaj dosť objektov v centre
         mesta. A čo máme? Pár rodinných domkov na okraji mesta a ulice po slovenských velikášoch
         pomenované za Hornádom, v cigánskom tábore a na iných odľahlých miestach. Zdá sa, že minulo
         sa účinku i prižeňovanie sa slovenských a českých ľudí do zámožných pomaďarčených košických
         rodín. My tu máme prípady, že Slováci v takýchto rodinách, hoci predtým boli sebavedomí,
         podľahli prostrediu a dnes sú pasívni oproti národnému ruchu a poznáme i českých ľudí,
         ktorí sa kvôli manželkám naučili po maďarsky a vedú maďarskú alebo nemeckú domácnosť.
   </p>
   <p>
    Mesto Košice má celkom slovenské okolie. Jedným z najslovenskejších okresov na východnom
         Slovensku je práve okres košický, Košice-vidiek. V bezprostrednej blízkosti Košíc niet ani
         jednej maďarskej dediny. Myslava, Košická Nová Ves, Ťahanovce, Kavečany — to všetko sú obce
         celkom slovenské. Od Košíc na sever a na východ vôbec už niet Maďarov, a predsa vplyv
         vidieka na mesto je chatrne malý. Náš sedliak, hoci sa prebúdza, ešte i dnes rád sa klania
         Maďarovi a akosi ho hreje okolo srdca, alebo cíti väčší rešpekt, keď ho oslovia alebo
         okríknu po maďarsky. Počujeme často sťažnosti, že naši roľníci nenavštevujú slovenských,
         ale maďarských a židovských advokátov a lekárov. Prečo je to tak? Hľadáme vinu len v ľude.
         Odvolávame sa na jeho konzervatívnosť. Ale — kladie novú otázku: Nie sú tu na vine i naši
         páni fiškáli a lekári. Radno by bolo počuť odpoveď na otázku, prečo si chodí mnoho
         Košičanov po zdravie na peštiansku kliniku, hoci naše ústavy v Prahe majú veľmi dobrú
         povesť.
   </p>
   <p>
    No ostaňme pri okolí mesta. Je ono slovenské, ale nie je dosť uvedomelé. A prečo? Tak sa
         vidí, i tam zaostáva robota. I tam je príliš mnoho politiky. A, dovoľte to povedať takto,
         tá politika medzi diletantmi a laikmi, medzi pospolitým ľudom — čo je horšie, i medzi
         „pánmi“, ako hovorí ľud, je často holá nemravnosť a korupcia. Zneužívanie straníckeho
         vplyvu je strašne zlým výchovným prostriedkom. Koľko ľudí máme v Košiciach, ktorí nosia vo
         vrecku dve-tri stranícke legitimácie? A koľko takých verných príslušníkov dvoch-troch
         politických strán je i medzi pospolitým ľudom? Veď takto sa netríbia, nebrúsia charaktery!
         Kde-tu možno spoľahnúť na človeka, ktorý nemá hanbu pred vlastným svedomím? Prejsť z jednej
         strany do druhej po istom vnútornom preorientovaní sa, je zjav prirodzený a správny; avšak
         byť súčasne príslušníkom krajnej pravice a nosiť vo vrecku legitimáciu politickej strany
         socialistickej, je prinajmenšom korupcia, prostitúcia. Z takýchto ľudí nemajú osohu ani
         politické strany, ani národ, ani štát. Kto nemá morálky pre seba, nemôže jej mať ani pre
         iných.
   </p>
   <p>
    Niekto nadhodí ešte otázku jazykovú v úradoch. Tú ponechal som na zakončenie svojej
         výzvy k debate. Spojím ju s otázkou miestnej tlače. Teda — úrady. Predovšetkým treba
         uviesť, že slovenčina v našich úradoch dosiaľ nie je v takej úcte, v akej by mala byť.
         Žiadame od každého, aby v úradnom styku užíval reč slovenskú. A požadujeme čistú
         slovenčinu! Od každého, od Slováka, od Čecha, od Maďara — bez rozdielu. Človek, ktorý sa
         snaží po slovensky hovoriť iba vtedy, keď musí, nevnikne do ducha reči nikdy. Úradník,
         ktorý nečíta slovenskú knihu, nechodí do slovenskej spoločnosti, nenaučí sa po slovensky
         nikdy. Profesor, ktorý sám nevie po slovensky — mnohí sú, čo nevedia!! — nemá mravnej
         legitimácie vyučovať po slovensky. Najmenej slovenčiny je pri vojsku. Vojenské úrady akosi
         považujú za samozrejmé, že majú úradovať po česky. Veď armáda nie je česká, ale
         československá a slovenčina v armáde má tie samé práva ako čeština. Koľko dôstojníkov
         Čechov sa naučilo po slovensky? V dnešných pomeroch — ak nám má byť niečo sväté,
         nedotknuteľné, je to v prvom rade armáda! K armáde musíme mať všetci i naprostú úctu, i
         plnú dôveru. A, prosím, čo by to znamenalo, keby naši dôstojníci v košickej spoločnosti
         získavali váhu a úctu čistou slovenčinou? Nebolo by to také ťažké. A šmahom mohli by sme
         odzbrojiť všetkých, ktorí dnešný stav využívajú a zneužívajú proti nám! Úradná reč iných
         úradov snaží sa byť slovenská. Ale nech sa páči podívať sa na rozličné náveštia ČSD na
         stanici: niet tam temer jednej jedinej vyhlášky, v ktorej by nebolo hŕba chýb. Je na
         neuverenie, ale sú prípady — a nie tak zriedkavé, že absolvent slovenského gymnázia nevie
         poriadne po slovensky štylizovať! Prečo?
   </p>
   <p>
    A teraz ešte zopár slov o tlači. V Košiciach konkurujú si hlavne Slovenský východ a
         Kassai Ujság. Spôsob písania Slov. východu býval taký, že tento časopis vôbec nebolo možno
         nazvať slovenským časopisom. Politickej línie nemal, prinášal staré správy, bez ladu a
         skladu vedľa seba nadžgané bulletiny tlačových agentúr a vo všeobecnosti nebol ani slaný,
         ani mastný. Naproti tomu Kassai Ujság redigovaný na spôsob bulvárneho časopisu
         podivuhodnými riportmi, senzáciami vtisol sa do našich rodín a dodnes tam trčí. Nedivte sa,
         že Košičania radšej siahnu po Lidových novinách alebo po A zete než po Slov. východe, keď
         tieto časopisy sú životaschopnejšie, čerstvejšie, sviežejšie. Slovenský východ na poli
         národného preporodenia Košíc mohol by vykonať mnoho, ale nesmel by chodiť s bubnami na
         zajace. Nech má tendenciu, ktorú reprezentuje, ale len ju nepodáva čitateľovi deň po dni
         tak okato. My všetci sme demokrati. Niečím iným by sme ani nevedeli byť. Ale akiste by sme
         si neželali, aby nám ktokoľvek držal o demokracii každý deň od rána do večera jalové kázne.
         Dúfajme, že za nového vedenia sa pomery v Slov. východe napravia a konečne dostaneme do
         nášho mesta časopis taký, aký chceme všetci mať, asi taký, akým sa snažil byť Slov. východ
         pred 10 — 12 rokmi.
   </p>
   <p>
    Uvažoval som o nadhodených námetoch veľmi dôkladne. Možno nedopovedal som všetko dosť
         podrobne, ale tuším postačia i náznaky. Ja dospel som k záveru, že Košice nie sú dosť
         slovenské predovšetkým našou vinou. Pre našu ľahkomyseľnosť, pre nedostatok plánovitosti v
         práci, pre ľahostajnosť k otázkam, ktoré sú nám všetkým spoločné a pre nedostatok
         idealizmu. V Košiciach je málo života. V Košiciach je málo nacionalizmu. Kto sa domnieva,
         že ešte i dnes stačí vzdychať a nariekať a oduševňovať sa, chodiť na slávnosti alebo
         triediť sa na skupiny a viesť takzvanú pivnú politiku pri pive alebo pri víne, zaspal celé
         storočie. Doba ho prerástla, nepatrí do našich časov. Nech sa utiahne do ústrania, nech
         uvoľní miesto živlu životaschopnejšiemu, takému, ktorému i nacionalizmus, i život je večný
         boj, napredovanie a túžba po dobývaní hodnôt trvalej ceny. Nemyslím tu brojiť proti starým.
         Problém starých a mladých bolo by riešiť z iného hľadiska. Áno, bolo by dobre, keby tí, čo
         už nepatria na bojište, vyhli sa pružnejšej generácii a aby nenakazili svojou
         impotentnosťou mládež, lebo my mládež musíme pritiahnuť k robote a primäť ju, aby vykonala
         svoju povinnosť! Život patrí tým, ktorí vedia a chcú žiť. Akže sa v Košiciach mnohé
         zmeškalo, zavinila to nedbalosť vlastných ľudí, ktorí nepochopili zodpovednosť vládnutia, a
         keďže niet výhľadu, že by sme s týmito ľuďmi mohli v budúcnosti niečo dosiahnuť, nezbýva
         nič iného, než domáhať sa sebavedomejšieho kurzu, viac rozhodnosti, viac plánovitosti a
         systému v práci a nadovšetko účelnej deľby práce, lebo je nemysliteľné, aby jedni ľudia tu
         roztrhali sa v robote a druhí, aby boli iba trúdmi, obyčajnými parazitmi.
   </p>
   <p>
    V líčení, vlastne v nadhadzovaní podobných problémov mohli by sme pokračovať
         donekonečna. Dospeli by sme k výsledkom zdrcujúcim. Niektoré zjavy načrtol som
         drastickejšie, to preto, aby ste do vypuklých problémov lepšie mohli pri debate zasiahnuť.
   </p>
   <p>
    Končím otázkou: Zamyslime sa nad dnešným stavom Košíc a pýtajme sa všetci samých seba:
         Chceme, aby boli Košice slovenské? Ak hej, hľadajme cesty, ktorými k tej slovenskosti
         dospejú. A toto hľadanie, ako i putovanie po objavenej ceste je v našej moci!
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2579349">
       </a>
       Keď Škultéty chodil po slovenskom východe
      </h2>
     </div>
    </div>
   </div>
   <p>
   </p>
   <p>
   </p>
   <p>
    Pred rokmi, keď sme v úzkom krúžku Literárneho odboru Matice slovenskej v Košiciach
         rokovali o využití výťažku z Almanachu, vydaného za spolupráce východoslovenských
         literátov, nadhodila sa i otázka vydávania literárneho časopisu. No keď sme videli, že
         úpadok spisovnej reči vzbudzuje obavy nielen odborníkov, ale aj všetkých, čo majú radi
         peknú a dobrú slovenčinu, pozmenili sme pôvodný plán a rozhodli sme sa založiť filologický
         mesačník pre praktické potreby, ktorý by upozorňoval na dobrý spisovný úzus a hájil záujmy
         nášho jazyka vo verejnom živote. Do realizovania sme sa však nechceli pustiť bez predbežnej
         porady s baťkom Škultétym, preto z poverenia odboru som ho vyhľadal v správcovskej
         kancelárii Matice slovenskej a rozpovedal som mu naše plány. Baťko Škultéty pozorne ma
         vypočul, zavše pokývol hlavou, potom sa naklonil ku mne, veľmi vrelo povedal iba, že je to
         prepotrebná vec. Mal som dojem, že teší sa ani nie tak časopisu samotnému ako tomu, že s
         myšlienkou časopisu prichádzame z východu! Vyspovedal ma. Chcel vedieť, ako tam žijeme, čo
         robíme, koľkí sme, ako rastieme, ako sa vzmáhame, ako sa prebúdzajú naše dediny a bol veľmi
         rád, že som mu o našich veciach rozprával s nadšeným oduševnením.
   </p>
   <p>
    Svoj filologický záujem Škultéty o slovenský východ začal prejavovať už v Slovenských
         pohľadoch. Tam registroval svoje náhľady na stanovisko ukrajinských učencov, ktorí,
         vychádzajúc z uniátstva, privlastňovali si mnohé slovenské gréckokatolícke dediny a so
         zadosťučinením kvitoval mienku znateľa ruských dialektov Sobolovského, ktorý vo Viestniku
         slovanských starožitností napísal, že „eti ,Rusiny‘ čistye Slovaki umenjuščie sobie
         ,Russkini‘ tolko po tomu, čto oni uniaty“.
   </p>
   <p>
    Ešte väčšmi vydráždil Škultétyho Samo Czambel. Podujal sa zozbierať materiál k dejinám
         jazyka slovenského. Roku 1906 vydal I. zväzok diela Slovenská reč a jej miesto v rodine
         slovanských národov. V prvom — a, bohužiaľ, v jedinom! — zväzku spracoval nárečia
         východoslovenské. Jeho stanovisko bolo odlišné od mienky ostatných filológov, v mnohom azda
         i mylné, ale rozhodne nie také, aby oprávňovalo redaktora Našej zástavy napísať, že „tota
         kniha, v nej spisane historične dokazi, a rečove sbirki, možu še nazvac najvažnejšim
         dokumentom šarišsko-slovanskej reči — šarišska reč prave tak odbija od liptovskej,
         trenčanskej, jak odbija slovenska od českej, a ani s jednu nema žadnej společnosci…“
         Škultéty naznášal množstvo dokladov, podľa ktorých východoslovenské nárečia organicky
         súvisia so suverénnym priestorom slovenčiny a že ich nemožno pokladať ani za dialekty
         poľské, ruské alebo ukrajinské. A čím viac sa zaujímal Škultéty o východ, tým hlbšie videl
         i do jeho minulosti a tým lepšie poznával, že východné strany majú v duchovnom vývoji
         slovenskej národnej pospolitosti takú vysokú účasť, že bez nich vôbec nemôžeme si ústrojne
         vysvetliť etnický vzrast a ideologické mohutnenie Slovákov v celej dejinnej šírke ich
         vekovitého života.
   </p>
   <p>
    K Zemplínu, k Čertižnému, pútalo Škultétyho priateľstvo s Adolfom Dobrianskym. Na Prešov
         rozpomínal sa ešte v súvislosti s národným zábavníkom Napred, ktorý tu redigoval
         Hviezdoslav s Banšellom a do ktorého i on, Škultéty, prispel rozprávkou.
   </p>
   <p>
    V rokoch tisícosemstoosemdesiatych, keď sa v Turčianskom Svätom Martine staval Národný
         dom, niektorí národovci sami od seba skladali daň národnú, iných bolo treba nahovárať a
         spracovať, aby obetovali. Andrej Halaša upozornil na starušského farára Ehna v Bardejove, o
         ktorom sa vedelo, že je dobrým národovcom a okrem toho — že v martinskej sporiteľni má
         uložené peniaze. Písomná výzva asi neosožila, preto Halaša nahovoril Škultétyho, aby sa
         vybral na cestu a pokúsil sa osobným príhovorom získať od Ehna peniaze. A tak sa teda
         Škultéty vybral na východ. Cestou zastavil sa v Prešove a s bôľom sa prizeral na smutné
         tunajšie pomery. V Bardejove nepochodil. Pán farár vypočul martinského prosebníka a keď mu
         ten naznačoval, že réžia domu má sa uhrádzať z príjmov koncesie, rozčúlený odvrátil sa od
         neho, odmietol pomôcť, ba poponáhľal sa ešte i vklad svoj vybrať z martinskej sporiteľne,
         aby nebodaj nepovolaní ľudia nesiahli na jeho peniaze a bez jeho vedomia nepoužili ich na —
         vybudovanie krčmy! Lebo so zmýšľaním skromného, puritánskeho národovca sa nemohlo zlúčiť —
         aby svätyňa národa — Národný dom — mala pod jednou strechou i miestnosť, v ktorej sa ľudia
         môžu rozptyľovať pri pohári vína. Povedal: Ja som celý život bojoval proti alkoholizmu a vy
         chcete mať v Dome — hostinec! Ale vytrvalý Andrej Halaša nedal Škultétymu pokoj, vypravil
         ho do Bardejova ešte raz a zdá sa, že sa mu podarilo obmäkčiť pána Ehna; priniesol od neho
         — sto zlatých.
   </p>
   <p>
    Roku 1903 mal sa Škultéty zísť v Čertižnom so zaťom Dobrianskeho s Budilovičom. Prišiel
         ta s Vajanským krátko po smrti Dobrianskeho. Slovenských hostí vítala stará pani, tiež
         Slovenka, rodená Milviusová, zo Žarnovickej Huty, a keď pozorovala, ako si všímajú
         martinskí návštevníci ruských rozhovorov, povedala: „Okolo mňa všetko po rusky, a ja už len
         po slovensky…“
   </p>
   <p>
    Pravda, Škultéty so svojím priateľom i v tomto prostredí musel sa cítiť dobre a ruský
         hovor mu asi neprekážal, lebo i sám hovoril slušne po rusky. Ako vieme, Dobriansky sa celý
         život vrelo zaujímal o potreby Slovákov. Bol v jednom čase tlmočníkom slovenských želaní na
         peštianskom sneme, lebo Slováci tam nemali svojho zástupcu. Aktívne sa zúčastňoval i na
         kultúrnom živote slovenskom, bol členom výboru Matice slovenskej. Na gréckokatolíckych
         farách podnes by sa našlo veľa slovenských kníh, ako zasa po slovenských domácnostiach
         ruských autorov najradšej čítali v origináli… Z tejto vzájomnosti vyviera vrelý záujem
         Škultétyho o borbu Karpatských Rusov. My Slováci mali sme dva pamätné procesy: černovský a
         kovačický. V Černovej tiekla krv pre vysviacku kostola, v Kovačici znesvätený bol boží
         chrám pre slovenský spev… Karpatskí Rusi na prelome rokov 1913 — 1914 stáli pred sédriou v
         Marmorošskej Sihoti pre podobné prehrešenie a tu v zastúpení Národných novín na proces
         prišiel i baťko Škultéty, aby informoval slovenskú verejnosť o utrpení pokrvných bratov.
   </p>
   <p>
    Na slovenský východ chcel slovenskú verejnosť upozorňovať Škultéty v Slovenských
         pohľadoch i vtedy, keď z rukopisnej pozostalosti uverejňoval práce a životopisné črty
         Jonáša Záborského. Záborský väčšinu života strávil na východe, pôsobil v Pozdišovciach,
         Rankovciach, Košiciach a v Župčanoch. Prežil tu veľkú kalváriu a trpko poznával nežičlivé
         pomery, v ktorých mu prichodilo boriť sa s predsudkami. Škultéty vďačil sa pamiatke veľkého
         bojovníka, keď publikoval práve tie jeho práce, z ktorých sa dal poznávať tunajší kraj.
   </p>
   <p>
    O niektorých cestách Škultétyho na východ a najmä o jeho stykoch s tunajšími dejateľmi
         vieme veľmi málo. Najželateľnejšie by bolo, keby sa baťko Škultéty sám porozpomínal na
         dávnejšie udalosti, lebo od tých starých — čože možno čakať? Sám baťko nazýva tak ľudí,
         ktorí sú vekom síce i o 20 — 30 rokov mladší od neho, ale duchom už zaostávajú — nuž ozaj,
         čo čakať od starých?
   </p>
   <p>
    Rozpomíname sa na návštevu baťka Škultétyho v Prešove pred štyrmi rokmi. Prišiel vtedy s
         matičnými funkcionármi na valné zhromaždenie Matice a zúčastnil sa nielen schôdzok odborov
         a pléna, ale vytrval i na spoločenskom posedení, a ako dobrý spoločník sústredil okolo seba
         celú spoločnosť. A aj pri tejto príležitosti vrelo sa zaujímal o všetko, čo súvisí s
         napredovaním národa. Prešov bol priam uveličený vzácnym hosťom a dlho bude na neho s láskou
         spomínať.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2580135">
       </a>
       So „Záborským“ po Slovensku!
      </h2>
     </div>
    </div>
   </div>
   <p>
   </p>
   <p>
   </p>
   <p>
    U nás na Slovensku ochotnícke divadlo má veľmi peknú tradíciu. V minulosti, keď sme
         nemali profesionálnej scény, boli sme šťastní, že aspoň o martinskom javisku v Národnom
         dome sme mohli povedať, že je naše. Ochotníci martinskí, združení v Spevokole museli
         nahradzovať stále divadlo. Keďže mali potrebné predpoklady, vyšvihli sa vysoko a boli
         hodnotným umeleckým telesom stojacim v službe slovenskej divadelnej kultúry. Ochotníci po
         iných mestách a najmä po dedinách horlivou činnosťou udržovali v ľude národné povedomie a
         pokiaľ to bolo možné, nacvičené hry hrali nielen na domácich javiskách, ale podnikali i
         zájazdy do najbližšieho okolia a takto rozsievali dobré myšlienky po úrodnej pôde. Aký
         význam má divadlo, vidíme dnes napr. keď sledujeme spôsob nemeckej propagandy: V krajoch,
         ktorými prechádzali zbrane, tanky a železo vôbec, ešte prv ako by utíchla ozvena rachotu
         diel, zjavia sa putovné divadlá a konajú tu svoju osvetovú misiu.
   </p>
   <p>
    Pred polrokom založili sme v Prešove divadelný krúžok, ktorý sme pomenovali po Jonášovi
         Záborskom. Po Záborskom preto, lebo tento podivuhodný človek účinkoval blízko Prešova v
         Župčanoch a značnú časť svojho diela zasvätil umeniu divadelnému. Založiť tento krúžok sme
         sa rozhodli, keď sme poznali, že v Prešove je dosť a kvalitných ochotníkov a keď sme si
         uvedomili, že obecenstvu treba dať príležitosť, aby nestratilo kontakt s divadelným
         životom. Naše SND nemá prostriedkov na zájazdy, bolo by teda nespravodlivé nechať vidiecke
         mestá bez divadelných predstavení. Svojpomocnou akciou mienili sme Prešovu nahradiť
         profesionálne divadlo. V akej miere sa nám to podarilo, vysvitá z toho, že od konca
         novembra podnes usporiadali sme 44 predstavení, z toho bolo 10 premiér a 9 predstavení na
         zájazdoch. Podotknúť treba, že našimi predstaveniami umožnili sme návštevu divadla i
         žiakom, študentom a vojsku. Ale nejde o tieto predstavenia prešovské. V názve prednášky je
         reč o zájazdoch „Záborského“, nuž budeme hovoriť o zájazdoch. Na takých ochotníckych
         cestách sa herci mnohému naučia. Najlepšou ochotníckou školou sú, pravda, martinské
         preteky, kde defilujú ochotníci z celého Slovenska a snažia sa predstaviť verejnosti svoj
         výkvet. O ostatných pretekoch tlač referovala neobyčajne pochvalne, úroveň ochotníckeho
         divadla stavala na roveň divadiel profesionálnych. Kto pomery pozná bližšie, s čistotou a
         so spokojným svedomím prizná, že nejeden krúžok je na lepšej výške, ako sú niektoré divadlá
         profesionálne.
   </p>
   <p>
    Náš Záborský má snaživých pracovníkov. Nejeden z našich členov popri svojej úradnej
         povinnosti, ktorú prirodzene nezanedbával, všetok čas strávil v divadle alebo učením sa
         úloh. Za niekoľko mesiacov vystúpiť 44-krát, to nie je maličkosť — a boli herci, ktorí
         hrali na všetkých predstaveniach.
   </p>
   <p>
    Naše zájazdy po Slovensku mali predovšetkým ten cieľ, aby zbližovali východ so západom,
         aby budovali národnú duchovnú jednotu. A že sa nám to podarilo, o tom sme presvedčení.
         Mesiac marec bol pre nás náročnou skúškou. Neviem, kde hľadať podobnú horlivosť: za jediný
         mesiac usporiadali sme 14 predstavení — z toho 7 na cudzích javiskách. O vystúpení
         Záborského referovala všetka tlač pochvalne. Ale to je vedľajšie. Pripomenúť treba, že v
         niektorých článkoch podchytávala sa práve iniciatíva spolku a že sa takto dával podnet k
         intenzívnejšiemu organizovaniu zájazdov divadelných krúžkov. Lebo o čo ide? O toto:
         Nacvičenie jednej hry trvá obyčajne mesiac. Keď sa toľký čas venuje namáhavej robote, treba
         ju dáko morálne zhodnotiť a jej ovocie rozdať všade, kde sa to len dá. „Záborský“ dosiaľ
         vymenil zájazd s Mestským div. združ. v B. B. — na oboch stranách (v Prešove i v Bystrici).
         Videli sme, že podobné akcie môžu sa stať udalosťami veľkého kultúrneho významu. Ak sa
         nájde spôsob na sústavné pohostinné vystupovanie krúžkov v rôznych mestách, nahradíme si
         aspoň 1 — 2 profesionálne divadlá, jednotlivé krúžky budú cvičiť menej hier a svojim mestám
         jednako budú môcť zaistiť viac predstavení. A keď sa z veci vybuduje systém, rozprúdime
         divadelníctvo na Slovensku v rozmeroch nebývalých na osoh celého národa.
   </p>
   <p>
    Záborský navštívil tieto mestá: Turč. Sv. Martin, Bardejov, Bratislavu, Nitru a Ban.
         Bystricu. Putovali sme s dvomi hrami: s Konským priezviskom a s Pribinom. Prvá hra je
         veselohra, druhá historická. I jedna, i druhá vyžadovala maximálne vypätie síl. Pre
         krátkosť času i cestovanie sme museli upraviť tak, aby sme nikde nestratili ani hodinu. Na
         ilustráciu toho uvediem náš repertoár od 13. do 16. marca 1941. 13. marca premiéra v
         Prešove, 14. marca po celodennom cestovaní večerné predstavenie v Nitre, 15. marca dve
         predstavenia v Bratislave, 16. marca po poldňovom cestovaní večerné predstavenie v T. Sv.
         M. a 17. ráno všetci sme pracovali vo svojich úradoch. Potom po dňovom odpočinku hrali sme
         ešte tri dni po sebe v Prešove. Zaťažkávacia skúška táto bola teda poriadna. A že jednako
         temer nikto necítil pri nej únavy, možno pripísať len tomu, že všetci členovia krúžku sú
         oddaní milovníci divadla a že sa divadlu venovali s láskou a nadšením. Je to tak, že človek
         sám podobnú štrapáciu by nevydržal, ale keď vidí nadšený, neúnavný kolektív a keď ho
         hladkajú i úspechy a vedomie dobre vykonanej práce, stáva sa nezmarom a nepozná únavy. Nie
         je to maličkosť hrať. Dobre hrať je vysiľujúca robota. A ak by sa to malo brať
         remeselnícky, hneď by sa dostavila depresia, vyčerpanosť, bolo by po ochote — bolo by i po
         radostnej robote.
   </p>
   <p>
    Jedna vec — o tej sa zmienim osobitne, je závažná. Každé mesto má iný vzťah k divadlu.
         Niekde je dávna divadelná tradícia — tam každý hľadí pomôcť — priložiť ruku k dielu. V 5
         týchto mestách je radosť pracovať. Veru neraz sa nám prišlo i zahanbiť, keď sme porovnávali
         pomery inde a u nás, v Prešove, kde za ochotníkov považujú sa iba tí, ktorí fakticky
         divadlo hrajú.
   </p>
   <p>
    V Nitre a najmä v Banskej Bystrici poznali, čo je to budovať spoločnými silami kultúrne
         hodnoty. O Martine ani hovoriť netreba — veď pri memorandových oslavách práve Martin
         myslíme, ako nás on učil tieto spoločné hodnoty budovať. Kedysi v minulosti slovenský
         východ bol zaznávaný. Ešte pred svet. vojnou slovenskí pracovníci málo sa o jeho potreby
         starali — odnárodňovanie dialo sa tu najtuhším prúdom; ba i vedomosti o východe boli na
         strednom a západnom Slovensku chatrné. Za bývalej ČSR sa pomery trochu zlepšili, ba všetko
         sa dávalo do služieb tejto myšlienky. Dosiaľ z východu na iné kraje chodili len futbalisti.
         Naša prešovská Slávia sa zaslúžila o popularizovanie východu. Ale šport nestačí. Kultúra je
         viac. Koľko je ľudí v Nitre, v Bystrici atď., ktorí o východe dosiaľ vedia málo! A čo pre
         nich znamenalo, keď mohli navštíviť div. predstavenie, v ktorom účinkovali samí
         Prešovčania? Ak mali skreslené, nejasné predstavy o slovenskosti, vyspelosti, o rečovej
         kultúre Prešova, tu razom sa všetky pochybnosti rozplynuli a so „Záborským“ získal si
         sympatie i celý Prešov. Ukázalo sa, že toto mesto má všetky predpoklady, aby sa nazývalo
         metropolou východnej časti štátu a aby bolo kultúrnym strediskom tohto kraja, ba aby mohlo
         závodiť s ostatnými mestami slovenskými. Keď sme videli, ako mesto B. B. podporuje svoje
         MDS, a keď sme sa presvedčili, že Nitra rieši problém divadelnej budovy až príliš horlivo,
         nezameškali sme informovať miestnych zodpovedných činiteľov, aby tiež prikročili k dielu,
         aby divadelnú budovu, ktorá ináč tohto roku slávi svoje 60-iny, dali zrenovovať. Na
         zájazdoch poznali sme mnohé technické novoty, zariadenia, pomôcky, o ktorých v Prešove niet
         ani chýru. Len čo sme sa zo zájazdov vrátili, už sme rokovali o všetkom vo výbore a
         doplňujeme svoj inventár, aby sme sa mohli odvážiť i na technicky náročné hry, lebo ich
         treba hrať, ak chceme držať krok s divadelnou kultúrou. Ak azda nebadať okamžitý úspech po
         našich zájazdoch, rozhodne sa prejaví v krátkom čase a v budúcom zimnom období budeme môcť
         splniť všetko, čo sme sľúbili splniť v prípade, že mesto a župa dajú do poriadku mestskú
         divadelnú budovu. Mienime uzavrieť akúsi nepísanú dohodu s ochotníckymi priateľmi na
         všetkých stranách Slovenska. Ak by spomedzi 7 — 8 krúžkov prišlo k nám len 5, a keby sme my
         nacvičili 10 hier, znamenalo by to, že Prešov by mal do roka 15 premiér, t. j. premiéru
         každý tretí týždeň. V Prešove — ak rátame do toho i predstavenia študentské a vojenské,
         mohli by sme rátať so 4 — 5 reprízami — takže hralo by sa nepretržite. Prešovský „Záborský“
         pri tom stačil by navštíviť i niektoré mestá a upevniť zväzky, ktoré tohto roku nadviazal a
         ktoré i s inými krúžkami nadväzuje.
   </p>
   <p>
    Naše zájazdy mali však i smutnú stránku. Po prvom vystúpení v Martine viacerí členovia
         krúžku boli vyzvaní stať sa profesionálmi a keď sme vystupovali v Bratislave, nášho
         režiséra si SND — ako sa hovorí — uvarilo a nám ho od novej sezóny berie. Čo je nám i žiaľ,
         radujeme sa tejto pozornosti. Veď úlohou ochotníckeho divadla je aj to, aby hľadalo
         talenty, aby im dalo možnosť a príležitosť vypracovať sa, a ak sú životaschopné, upraviť im
         cestu na scénu SND, aby sa tam mohli rozvinúť v plnej miere.
   </p>
   <p>
    Osobitnú kapitolu tvoria hodnoty z nadobudnutých úprimných priateľstiev, ktoré sa na
         divadelných zájazdoch uzavierajú a prispievajú k vytvoreniu srdečného ovzdušia v celej
         rodine divadelných ochotníkov. Tu prejaví sa potom i srdečnosť zákulisia, ktorá vie pútať
         ozaj len človeka vediaceho zasvätiť divadlu celé srdce a celú dušu. Z komediantov
         divadelných mnohí sa potom naučia hrať i život — stalo sa nám i to, že člen krúžku deň po
         svadbe nastúpil na večerné predstavenie. Po tejto stránke bilancia Záborského je vysoko
         aktívna a tiež stojí v službe národnej jednoty.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2580430">
       </a>
       Budúcnosť košického divadla
      </h2>
     </div>
    </div>
   </div>
   <p>
   </p>
   <p>
   </p>
   <p>
    Východoslovenské národné divadlo v Košiciach po prevrate bolo hotovým zázrakom. Veľké,
         päťdesiattisíc duší počítajúce mesto v celku nevedelo o slovenskej kultúre, o literárnej
         pokročilosti, a tu nečakane slovenská reč ozvala sa z javišťa krásnej divadelnej budovy.
   </p>
   <p>
    Vtedy dosť mocne sme upozornili košickú verejnosť na náš príchod a zaujatím
         východoslovenskej scény dosiahli sme značných morálnych úspechov. Hmotných ziskov nemali
         sme a nemáme po dnes. Avšak v začiatkoch museli sme s týmto rátať. Je to kríza nášho
         divadla a pominie len po značnom zbohatnutí slovenského živlu v Košiciach. Dokiaľ naša
         verejnosť bude sa tu grupovať z ľudí, žijúcich z mesačných neveľkých platov, dotiaľ
         nebudeme môcť držať krok s ľuďmi bohatých miest. Predbežne nech nás teda uspokojí obapolná
         dobrá snaha a tuha po vyššom, krajšom a vznešenejšom, čo nám poskytne naše divadlo.
   </p>
   <p>
    Určitá časť ľudí v národe je vždy indiferentná oproti verejným, kultúrnym, hospodárskym
         a iným podnikom, nás je málo, tento zjav javí sa teda vypuklejšie než inde, bolo by však
         chybou dať sa ním odstrašiť.
   </p>
   <p>
    Východoslovenské národné divadlo od svojich počiatkov prežilo niekoľko fáz a možno
         povedať, jeho vývoj je na dobrej ceste. A v budúcnosti vyvíjať sa bude v takom tempe, ako
         sa budeme my vzmáhať a ako budeme pribúdať v Košiciach. Možností máme dosť. Pomaly kde-tu
         ujme sa i slovenský kupec, reštauratér, remeselník a súkromný podnikateľ, a toto všetko
         veští lepšiu budúcnosť.
   </p>
   <p>
    Význam košického slovenského divadla je nesmierny. Toto dnes, keď o výkone divadelnej
         spoločnosti v celku možno sa vyjadriť celkom priaznivo, hovorím s istým uspokojením.
         Divadlo zo stránky umeleckej vyhovuje; ak sú nedostatky, vieme si ich odôvodniť a
         neodsudzujeme ich zrakom veľachtivého človeka. Jednako však naše divadlo svojou úrovňou i v
         dnešnom zložení dáva obecenstvu dosť pôžitku, dosť umeleckých hodnôt a na primeranej výške
         stojacou hrou, prinášaním dobrých hier, s potešením prijatých na svetových javištiach, tak
         že možno ho pripočítať k veľkým divadlám. Z tejto stránky nebolo by námietok a košická
         verejnosť, navštíviac svoje divadlo, môže mať práve toľko uspokojenia, ako ho má Viedenčan,
         Varšavan, Parížan pri návšteve svojho priemerného divadla. Rozdiel je iba v tom, že u nás
         divadlo nestalo sa ešte ustanovizňou, z duševnej potreby žiadúcou, ktorú podporovať každý
         po umení túžiaci človek považoval by za nezbytnú potrebu.
   </p>
   <p>
    Potrebovali by sme len viac plánovitosti, viac prísnosti pri výbere kusov a nadovšetko
         viac obetavosti pri hre slovenských autorov, poťažne poslovenčených hier. Pripúšťame,
         slovenský inteligent nemá potreby, aby mu divadlo hralo české hry poslovenčené, no isté je,
         hra hraná výlučne pre umenie, nepriláka u nás do divadla tých, pre ktorých by ono malo
         najväčší význam. Košické stredné vrstvy, remeselníci, robotníci atď. majú zmysel pre
         divadlo. Dôkazom toho je časté vystupovanie ochotníkov. Títo, pravda, volia primeranejšie
         hry a vedia spôsoby na získanie obecenstva.
   </p>
   <p>
    My dosiaľ nepreborili sme ľad a obecenstva z periférií máme málo, skoro nič. Na vine je
         vari to, že hráva sa spravidla česky a slovenským hrám nerobíme dobrú reklamu. Bolestne
         pôsobí na človeka, že na slovenských predstaveniach býva obyčajne menej obecenstva ako na
         hrách českých. Spomínam si na ochotníkov Matice slovenskej, ktorí r. 1923 prvý raz a r.
         1927 druhý raz snažili dostať sa do stykov s domorodým košickým obyvateľstvom a podniky ich
         korunované boli zdarom. Malo byť úlohou divadla budovať na položených základoch.
   </p>
   <p>
    A jednako, v tomto vidím jeden z najvážnejších bodov programu a poslania
         Východoslovenského národného divadla. Ono musí dať iniciatívu, musí ukázať dobrú vôľu a
         zvrtne sa na verejných činiteľoch mesta, či sa dielo podarí, alebo stroskotá.
   </p>
   <p>
    Treba mať len vyhraničený program, systém pri práci a vedieť sa chytať šikovnej taktiky.
   </p>
   <p>
    Ľud, nezvyklý na slovenskú hru, nenaučený chodiť do slovenskej, československej
         spoločnosti, ťažko sa odhodlá do budovy divadelnej na naše predstavenia, ak mu predom
         nedáme garanciu, že sa medzi nami bude dobre cítiť, aspoň tak, ako sa cíti na maďarských
         operetách.
   </p>
   <p>
    Nebolo by teda od veci, keby už či družstvo SND, alebo kultúrne spolky pod svojou
         egidou, robili tomuto divadlu na krajoch mesta akési „filiálky“. Na perifériách ochotníci
         (košická mládež) hrali by po slovensky, na týchto večierkoch slovenské obecenstvo privykalo
         by si sluch na slovenskú hru a v krátkom čase vychovali by niekoľké malé javiská istý počet
         návštevníkov Východoslovenskému národnému divadlu.
   </p>
   <p>
    Akcia — i keby sme ju začali hneď praktikovať — prišla by oneskorene, no vo zvrchovanom
         čase. Inej možnosti na získanie miestneho poslucháčstva do slovenského divadla nevidím.
         Potom, prirodzene, bude treba dbať na dve závažné veci:
   </p>
   <p>
    1. hrať podľa možnosti čo najviac po slovensky a
   </p>
   <p>
    2. urobiť divadlo programovo prístupným ľudu, ktorý od divadla očakáva viac pobavenia
         než umenia.
   </p>
   <p>
    Dnes, chybou je, nemáme nadostač kvalitných slovenských hier. U nás pred prevratom pre
         mesto divadlo sa nerobilo, písalo sa zväčša len pre publikum dedinské. Keď i s pochvalou a
         s veľkým pochopením posúdime toto slovenské dramatické dielo, musíme uznať, že požiadavky
         dneška sú iné, že dnešný človek už v princípe chce voľačo iného, než dostával pred 20 — 30
         rokmi. Jednoducho, tieto hry nie sú presnou reprodukciou dnešného spôsobu života, a preto
         nestačia konkurovať s úrodou novšieho času. No, bolo by možné zostaviť slušný repertoár i z
         hier slovenských a poslovenčených. Treba len chuť a vôľu.
   </p>
   <p>
    Dôležitou úlohou Východoslovenského národného divadla je podnikať zájazdy do vidieckych
         miest, hlavne do Prešova, Spišskej Novej Vsi, Michaloviec a Užhorodu. Niekoľko predstavení
         v týchto mestečkách má byť povzbudením k práci v ochotníckych krúžkoch a školou pre
         aktívnych divadelníkov. Herci z povolania, teda ľudia školovaní dramaturgicky, môžu
         ovplyvňovať vidiek niekoľkými hrami, vzornými ukážkami hry majú byť školou, učiteľmi tým,
         ktorí o pohybovaní na javisku znajú iba teóriu.
   </p>
   <p>
    Keby vo väčších dedinách boli vhodné miestnosti, nebolo by od veci i ta zájsť na
         pohostinné vystúpenie. So ziskom pri tomto podnikaní nemožno rátať. Morálny úspech všetko
         má vyvážiť, i prípadný deficit.
   </p>
   <p>
    Dôležité by bolo porokovať o tom, na čo má klásť Východoslovenské národné divadlo väčší
         dôraz: na urovnávanie svojich financií a či na poslanie vyššie označované. Túhou divadiel
         na Slovensku má byť: vyhľadávať slovenských nadaných ľudí a od mladi ich nasiakať hereckou
         krvou, povahou, aby sa kedysi dožili toho, že i Bratislava aj Košice budú mať raz na výber
         slovenské sily. Potom nebude tak ťažko hrať slovenské hry, na ktoré sa nadejeme, že ich
         napíšu slovenskí dramatikovia.
   </p>
   <p>
    Je pre nás neoceniteľnou pomocou, že českí herci obsadili na Slovensku dve divadlá.
         Žiadali by sme od nich veľa, keby sme forsírovali stále slovenskú hru, no nie je lichotivé
         vedieť, že v Bratislave práve tak ako v Košiciach herci pri slovenských hrách hovoria
         nechtiac českoslovenčinou, ktorou kazia celkový dojem svojej práce a budia tak oproti sebe
         nedôveru. Tieto nedostatky, ťažkosti, považujem za časové a verím, že príde náprava.
   </p>
   <p>
    Súdiac podľa pomerov pred 3 — 5 rokmi, konštatovať treba u Východoslovenského národného
         divadla značný pokrok. Tento pokrok, vývin je tiež zábezpekou, že počiatočné práce počas
         utvárania sa tohto inštitútu v Košiciach vykonané boli dobre a v ich intenciách bude treba
         dielo dokončiť. Nerátajme na rýchle tempo, je však na našej dobrej vôli, usilovnej práci a
         vytrvalosti, či vyviazneme (a kedy?) z dnešnej povážlivej situácie.
   </p>
   <p>
    Verejnosť má možnosť pôsobiť na divadlo, nie jeho obchádzaním a ignorovaním a nariekať
         na slabosti jeho, ale práve naopak, častou a vytrvalou účasťou na predstaveniach
         manifestovať za dosiahnutie žiadaných náprav.
   </p>
   <p>
    Kritika je dobrým hodnotením výkonov hercov a reklamou divadlu. Košická scéna tejto
         kritiky dosť postráda. Práca niekedy nie je hodnotená nestranne zo stránky umeleckej, ale
         na stĺpcoch časopisov ukazujú sa vzťahy redakcie k divadlu, čo mu je prirodzene nie na
         osoh.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2580777">
       </a>
       Pred otvorením stálej scény v Prešove
      </h2>
     </div>
    </div>
   </div>
   <p>
   </p>
   <p>
   </p>
   <p>
    Na jar tohto roku písalo sa v dennej tlači veľmi mnoho o potrebe stálej scény v Prešove.
         Pisatelia sa zhodovali v argumentácii za vybudovanie nového divadla, ale nemali jasnej
         mienky o jeho cieli a o spôsobe jeho vybudovania. Bola to chyba. Verejnosť sa nemohla dosť
         dobre orientovať, keď sa jej nenalievalo čisté, vyvreté víno. Hovorilo sa o nacionálnom
         poslaní divadla a zdôrazňovala sa jeho komornosť. Spomínal sa veľkorysý program a spomínal
         sa úzky súbor. Hovorilo sa o vyspelých hercoch profesionáloch a zdôrazňovala sa súhra
         profesionálov a ochotníkov na scéne. Uvádzalo sa, že divadlo bude otvorené už v septembri,
         a vedelo sa, že budova Mestského divadla nemôže byť obnovená pred Vianocami. Po založení
         Družstva Slovenského divadla v Prešove sa prípravné práce podstatne usmernili a dnes vidieť
         do veci jasnejšie.
   </p>
   <p>
    Divadlo v Prešove s povinnosťou plniť kultúrnu misiu i v ostatných mestách slovenského
         východu je ako soľ. Až sa čudujeme, ako sa mohlo stať, že táto otázka nebola vyriešená. Ale
         pripusťme, že sa všetko nemohlo urobiť naraz, a priznajme si, že i východoslovenská
         verejnosť chovala sa oproti tomuto problému dosť pasívne. Z pasivity vyburcovala ju
         horlivosť prešovských ochotníkov, ktorí svojou aktivitou takmer nahradili profesionálnu
         scénu. Pravda, také tempo u ľudí s pevným povolaním je škodlivé, ide na úkor zdravia i
         pokojného rodinného života. Produkovať do roka 8 — 10 premiér a 40 — 50 repríz je nad sily
         ochotníckeho súboru. „Záborský“ svojím účinkovaním pripravil pôdu pre profesionálne
         divadlo. Ak vedenie divadla zaistí dobrý repertoár a primeranú umeleckú úroveň, nový
         kultúrny stánok na východe štátu sa nielen ujme, ale bude i prekvitať.
   </p>
   <p>
    Nové divadlo, ktoré sa v Prešove zakladá, musí byť národné. Jeho repertoár musí byť
         uspôsobený tak, aby vychovávalo. Musí vychádzať z ľudu a musí slúžiť ľudu. To neznamená, že
         sa má opierať výlučne o tvorbu slovenských autorov. Dnes už máme možnosť získavať i hry
         cudzie, ktoré dobre vyhovejú našim potrebám. Popri hrách slovenských možno teda siahať i po
         vrcholných, výchovných hrách cudzích, ktoré majú šľachetné poslanie. Pravda, úzkostlive sa
         treba vyhýbať takzvaným kasovým kusom pochybných hodnôt. Tie síce zaručujú finančný efekt,
         ale podlamujú morálku a urážajú etiku.
   </p>
   <p>
    Riešenie finančnej otázky je, ako sa zdá, na dobrej ceste. Centrálne úrady s najväčším
         porozumením vychádzajú organizátorom prešovskej stálej scény v ústrety. Uznávajú potrebu
         poslúžiť východu. To je viac než polovičný úspech.
   </p>
   <p>
    Väčšou starosťou je zaistiť kvalitný súbor. Po stránke personálnej je na Slovensku
         vybavené dobre iba Národné divadlo v Bratislave. Jeho nevýhodou je, že často musí priberať
         hercov bez potrebnej predbežnej skúsenosti, bez praxe a bez dostatočnej divadelnej
         prípravy. Poslucháč dramatickej akadémie, ak je schopný, hneď pri vstupe do života dostáva
         sa na reprezentačnú národnú scénu, čím dosiahne maximum, čo dosiahnuť môže, a tak sa už v
         mladosti podlamujú jeho ambície, lebo neprechádza cez skúšky tvrdosti a nemá konkurencie.
         Nové divadlo musí mať skúsených hercov. V Prešove možno počítať predbežne s činohrou.
         Unesie pravdepodobne dvadsaťčlenný súbor. V súbore musí byť aspoň štvrtina dobrých,
         skúsených hercov, na ktorých sa bude môcť bezpečne stavať. Ostatní sa časom zdokonalia a
         dopracujú k potrebnej úrovni. Prešovský súbor musí sa teda zostaviť z týchto prameňov: 1. z
         členov Národného divadla v Bratislave, 2. z radov profesionálnych hercov, ktorí sú práve
         bez angažmá, 3. z absolventov dramatickej akadémie a 4. z okruhu ochotníkov. Je vecou
         vedúcich činiteľov, aby sa so spomenutými faktormi vedeli dohodnúť. Repertoár môže sa
         zostaviť až potom, keď bude známy súbor, lebo najmä v začiatkoch, kým sa nevytvorí
         harmonická spolupráca — a tú treba budovať po kroku, treba voliť hry primerané nosnosti
         hereckého súboru.
   </p>
   <p>
    Naše divadlá sústavne zabúdajú na mládež. Prešovské divadlo i v tomto ohľade musí plniť
         určitú povinnosť. Musí hrať pre deti (rozprávky) a pre dorastajúcu mládež (hry, o ktorých
         je reč na hodinách literatúry). Z mladých návštevníkov divadla vychová sa časom štandardné
         obecenstvo. A to je dôležité, aby sa pamätalo i na budúcnosť.
   </p>
   <p>
    Prípravné práce na zriadenie stálej scény v Prešove sú v plnom prúde. Ak sa renovácia
         budovy dokončí do Vianoc, v januári 1944 zažije slovenský východ nový veľký sviatok: bude
         otvárať prepotrebný stánok kultúry. Dúfajme, že verejnosť svojím porozumením bude jeho
         budovanie napomáhať.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2580963">
       </a>
       Zjazd Slovenskej ligy v Košiciach
      </h2>
     </div>
    </div>
   </div>
   <p>
   </p>
   <p>
   </p>
   <p>
    V Košiciach ešte nikdy nezaznelo tak dôstojne slovenské slovo ako v dňoch zjazdu našich
         pracovníkov, usporiadaného 6. a 7. novembra t. r. Slovenskou ligou. Celý východ už od
         týždňov chystal sa na tieto dni národného obrodenia východu. Zhromaždení učitelia, notári,
         úradníci, zástupcovia spolkov atď. boli najlepším dôkazom toho, že naše východné Slovensko
         s nadšením sa chápe osvetovej a kultúrnej práce medzi ľudom a zo všetkých svojich síl chce
         napomáhať národné upovedomenie a kultúrne napredovanie našej východnej Slovače.
   </p>
   <p>
    Prednášková sieň hospodárskej školy, kde sa zjazd konal, bola už hodne pred otvorením
         zjazdu preplnená. Zišlo sa tam na 400 národných pracovníkov, hlavne učiteľov od Popradu až
         po Užhorod, aby spoznali snahy Slovenskej ligy na Slovensku a aby sa presvedčili, že je
         možné a potrebné bez ohľadu na politické presvedčenie a rôznosť náboženskej príslušnosti
         spoločne pracovať na národnom prebúdzaní a kultúrnom dvíhaní Slovenska v rámci Slovenskej
         ligy.
   </p>
   <p>
    Na zasadnutí zúčastnili sa okrem členov Ústrednej správy Slov. ligy bývalý minister,
         košický župan Dr. Juraj Slávik, ndp. biskup Dr. Jozef Čarský, mešťanosta Košíc Dr. Pavel
         Novák, zemský voj. veliteľ generál Šnejdárek, policajný vrchný radca Dr. Jungwirth, poľský
         konzul Dr. Zavadovský a mnoho iných v zastúpení rôznych spolkov a organizácií.
   </p>
   <p>
    Zasadnutie Slovenskej ligy otvoril predseda, župan Dr. Method Bella, ktorý vo svojej
         dlhšej, precítenej a hlboko založenej reči nastolil úlohy Slovenskej ligy a menovite jej
         program pre prácu na východnom Slovensku. Vo svojej reči, ktorá bola pozorne počúvaná a čo
         chvíľu pretrhávaná potleskom, vravel okrem iného:
   </p>
   <p>
    „Slovenská liga je združením mužov a žien, ktorí bez ohľadu na náboženské vyznanie,
         politické presvedčenie a stavovské roztriedenie sú vedení čistou láskou k národu a za svoju
         povinnosť považujú zo všetkých svojich síl pracovať za blaho slovenského národa.
   </p>
   <p>
    Keď prichádzame dnes do Košíc, môžeme sa po niekoľkoročnej činnosti Slovenskej ligy
         pochváliť tým, že liga vybudovala už 45 slovenských menšinových škôl. Sem do Košíc
         prichádzame, aby sme vám pomáhali vo vašej práci pre blaho slovenského národa. Čo chceme?
         Či je potrebné, aby sa za nás postavil ľud? Či práca naša je tak potrebná, aby sme
         vyhlasovali dnes národnú mobilizáciu? Čo hatí národné napredovanie Slovenska a republiky?
         Je to predovšetkým duch starý, je to duch starej zášti, nevykoreniteľnej nenávisti tých,
         ktorí národ náš pred prevratom držali v nepriateľskej nenávisti, ktorí kazili náš národ na
         duši i na tele. Je to ten starý duch nenávisti, ktorý i dnes sa prejavuje za hranicami
         nášho štátu i doma. My vidíme, že za hranicami organizujú sa celé spolky proti nám, ale
         vidíme aj, že tisíce a tisíce exponentov nám nepriateľských myšlienok a ideí rozprestiera
         svoje siete aj u nás. Pri liberálnom chápaní menšinových práv musíme predsa bezohľadne krok
         za krokom nivočiť všetko to, čo smeruje k našej národnej smrti. Ale vedľa tohto starého
         ducha je to aj duch nový, ktorý hatí náš národný vývoj. Po prevrate začal sa na Slovensku
         uplatňovať nový duchovný prúd, ktorého výsledok pre našich slovenských občanov ukazuje sa
         skazonosným. Sme malý národ, a preto je potrebné, aby sme tu stáli ako jeden muž na obranu
         svojej vlasti. Stranícky boj na Slovensku zanecháva po sebe smutné stopy. Zúri tu boj
         väčšinou vyvolaný len pre maličkosti. Duša slovenského ľudu je otrávená. Nevieme sa
         povzniesť z rozličných naúk politických a sociologických, ktoré sú vlastne iba heslami.
         Nášmu ľudu sú hlásané zásady svetoobčianske, ktoré podľa môjho súdu pre náš národ sú
         nebezpečné, pretože kozmopolitizmus je iba dokončením budúceho vývoja duševnej kultúry.
         Márne sa tu hlása kozmopolitizmus ľudu, ktorý ešte nedosiahol vývoja národného.
   </p>
   <p>
    Dnešné Slovensko má celý rad problémov, pred ktorými nesmieme zatvárať oči. Nesmieme
         zabúdať, že tieto problémy treba nešiť.
   </p>
   <p>
    Dívam sa na našu budúcnosť optimisticky. Som optimista, lebo verím, že optimizmus značí
         život a pesimizmus smrť. Ale pri tom nezabúdam, že dosiaľ tu je nenávisť medzi samotnými
         Slovákmi a medzi Slovákmi a Čechmi. To je problém, ktorý nedá sa žiadnymi zákonmi, ani
         nariadeniami vyriešiť. Tento problém možno vyriešiť len láskou a prácou. Od jeho vyriešenia
         závisí budúcnosť Československa a Slovenska. To je to, čo hatí národný rozvoj
         Československa a republiky. Tento problém treba nám riešiť a pretože Slovenská liga sa
         považuje za spoločnosť ľudí, ktorí tu chcú pomáhať, sme presvedčení aj o tom, že Slovenská
         liga je na túto prácu tiež povolaná.
   </p>
   <p>
    Slovenská liga má ďalej za úlohu zachraňovať slovenské deti, menovite v pohraničí
         žijúce, svojmu národu. Za tým cieľom Slovenská liga zakladá menšinové školstvo. Je najvyšší
         čas, aby sme si všetci, ktorí milujeme svoju vlasť, ktorí máme lásku v srdciach, podali
         ruky a nedali sa ničím zmiasť v svojej práci k duchovnému napredovaniu Slovenska.“
   </p>
   <p>
    Po reči Dr. Bellu, ktorá bola nadšene aplaudovaná, ujal sa slova minister mimo služby
         župan Dr. Juraj Slávik, ktorý ako predseda 100. odbočky Slovenskej ligy uvítal pracovníkov
         i hostí a poukázal na obrovskú prácu Dr. Bellu, ktorý je dušou Slovenskej ligy. „Navštívili
         ste Košice,“ vravel, „aby ste aj tu otvorili usilovnú uvedomovaciu činnosť. A právom
         prichádzate na východné Slovensko, ktoré je krajom, ktorý najviac podlieha jarmu minulosti.
         Málokedy sa prizerá zo západu, z krajov pokročilejších, s porozumením na náš kraj. A preto
         vaše pochopenie je nám tým vzácnejšie. Považujete nás všeobecne tu na východnom Slovensku
         často za dačo samorastlého. A veru sme trocha iní, ako vy tam na západe. Ale verte nám, v
         svojich dušiach a v svojom národnom cítení sme s vami zajedno! Je to veru div, že medzi
         naším východoslovenským ľudom po tak dlhom útisku zachovala sa ešte iskierka národného
         povedomia, ktorá napríklad vyšľahla jasný plameň pri známych voľbách giraltovských. Môžem
         povedať, že iba zázrakom udržalo sa toto národné povedomie v našom ľude. Ale práve ono je
         najlepším dôkazom, že náš ľud má dobrý koreň a že teda aj práca, ktorá mu bude venovaná,
         skoro ponesie ovocie. Vy tam na západe máte už svoju tradíciu, na ktorej budujete ďalej. My
         však tú tradíciu musíme si iba stvoriť a zanechať budúcnosti základy, na ktorých bude ďalej
         budovať. Bez národa nie sme nikto nič, vravel prezident Masaryk, toho aj my si musíme byť
         povedomí. Tento národ musíme zachovať a prosím vás všetkých, aby ste k tomu cieľu podali
         svoje pomocné ruky. Ubezpečujem menom 100. zboru Slovenskej ligy, ktorého som predsedom,
         ako aj menom župného úradu, že venujeme všetky svoje sily, aby sme dosiahli cieľov, ktoré
         si vytýčila Slovenská liga.“
   </p>
   <p>
    Košický biskup Dr. Jozef Čarský ujal sa potom slova a vravel: „Nesmierne sa teším, že
         môžem dnes v centre východného Slovenska vidieť toľko nadšených národných pracovníkov.
         Neviem to ani dnes pochopiť, keď si spomeniem na minulosť a keď sa zišli v mojej kaplánskej
         izbietke slovenskí pracovníci, mali v tejto malej miestnosti veru miesta dosť. Dnes radujem
         sa z toho, že zišlo sa tu toľko nadšených národných pracovníkov a ja k tomuto zjazdu
         prinášam uistenie, že cirkev chce pracovať na kultúrnom povznesení v každom smere. Pán
         župan zmienil sa o iskierke vlastenectva, ktorá sa udržala v našom východoslovenskom ľude.
         Chcem tu pripomenúť, že práve tu, kde nebolo jedinej slovenskej školy, boli to iba
         Radlinského „Náboženské výlevy“, ktoré udržiavali túto iskierku národného povedomia v
         najširších vrstvách ľudu. Mám k vám dve prosby, aby ste nezabúdali na túto prácu v cirkvi a
         aby neostalo iba pri rezolúciách, ale aby sme išli medzi náš ľud a medzi ním pracovali.“
   </p>
   <p>
    Mešťanosta Dr. Novák uvítal v mene mesta Košíc zjazd a vyslovil mu vďaku za to, že
         otvorí na východnom Slovensku svoju činnosť. Je to dôkazom toho, že Slovenská liga nezabúda
         na to, aby nebola zanedbávaná tá časť republiky, ktorá kultúrnej práce najviac potrebuje.
   </p>
   <p>
    V slávnostnej reči rozobral župan Dr. Juraj Slávik národnostné pomery v minulosti a
         výstižne opísal útlak a prenasledovanie Slovákov v Uhorsku, používajúc dát z diel
         Scotusa-Viatora. Zvlášť poukázal na maďarizačné úsilie bývalej školy. Východné Slovensko
         nemalo dosť pracovníkov, demonštrovalo sa pri voľbách (známe giraltovské voľby), ale vzdor
         týmto pomerom maďarizácia do dedinskej domácnosti neprenikla. Bude treba hľadať príčiny,
         prečo a ako bola slovenskosť východného Slovenska zachovaná. Proti minulosti stojí
         prítomnosť — Hviezdoslav napísal báseň, v ktorej v sne vidí pokoj a slobodu národa. Slobodu
         máme, ale oslobodení ešte nie sme. Treba napravovať hriechy z minulosti a zachraňovať pre
         národ všetko, čo možné.
   </p>
   <p>
    Treba sa spytovať: chodí každé slovenské dieťa do slovenskej školy? Je vidieť veľký
         pokrok a každý musí byť pyšný a hrdý na to, že národ, ktorý stál nad otvoreným hrobom,
         stúpa a ide do lepšej budúcnosti. Je tu ale mnoho úloh, ktoré treba vykonať — a na čelo
         práce postavila sa Slovenská liga. Problémom treba sa podívať do očú. Je ich mnoho. Je tu
         napr. otázka, ako sa chovať k tým z našich, ktorí sa prebudili až po prevrate. Rečník
         vyhlasuje, že mu je milší Slovák, ktorý prišiel k svojej slovenskosti až po prevrate a
         podľa toho koná a ako Slovák sa drží, ako predprevratový Slovák, ktorý pre národ nekoná
         nič. Nemôžeme nikoho posudzovať podľa minulosti, ale podľa toho, ako zmýšľa a pracuje dnes!
         Ozvali sa výčitky, že Slov. liga je šovinistická a chce pracovať asi tak, ako kedysi Femka.
         To treba odmietnuť, lebo je veľký rozdiel medzi tým, ako sa maďarčilo medzi slovenským
         ľudom a ako pracuje Slov. liga. Tá nevnáša do našich dedín cudzotu, ale nesie tam
         slovenskosť. Kto si háji svoje — nie je šovinista! Slov. liga ide hájiť iba naše! Slovenská
         liga manifestuje dnes za jednotu a prácu. Musíme ísť do seba a musí prestať otravovanie
         studní. Musíme žiadať aj od našej žurnalistiky, ktorá má u nás veľké slovo, aby čo položí
         na papier, bola pravda, aby sa aj jej stalo vodidlom pravdu hlásať, pravdu vyznávať, pravdu
         brániť. Včera sa hovorilo, že je málo pracovníkov a že niektorým sa nechce do práce.
         Slovenská liga nemá miesta pre toho, kto nechce pracovať! Musíme k práci povzbudzovať a
         musíme dávať aj druhým, nielen sebe. Manifestujeme za slovenské povedomie, za úctu k
         národnej minulosti, za svornosť, lásku k národu a vlasti — manifestujeme s idealizmom.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2581408">
       </a>
       Otvorte okná malé a tiché…
      </h2>
     </div>
    </div>
   </div>
   <p>
   </p>
   <p>
   </p>
   <p>
    Na cintoríne vo Veľkom Šariši je opustený hrob s kamenným krížom, na ktorom je iba tento
         nápis:
   </p>
   <p>
   </p>
   <p>
   </p>
   <div class="literallayout">
    <p>
     Jozef Tomášik
     <br/>
     14. IX. 1900 — 16. IX. 1937
     <br/>
    </p>
   </div>
   <p>
   </p>
   <p>
   </p>
   <p>
    Niet sporu o tom, že smrť tohto mladého človeka značila stratu pre slovenskú modernú
         poéziu. Jozef Tomášik-Dumín, prv než stihol dopovedať svoje silné slovo, odišiel na večnosť
         tíško, nebadane, tak ako i prišiel na svet v malej odľahlej šarišskej dedine, v Medzanoch.
   </p>
   <p>
    Keď r. 1924 vyšiel Sborník mladej slovenskej literatúry, Dumín predstavoval sa v ňom
         týmito slovami:
   </p>
   <p>
   </p>
   <p>
   </p>
   <div class="literallayout">
    <p>
     Otvorte okna malé a tiché…
     <br/>
     Mesiac s otvoreným náručím vchádza
     <br/>
     do izby ako matka dieťaťa.
     <br/>
     Objíma domov, múry z lásky.
     <br/>
     Otvorte ľudia srdce i hlavu.
     <br/>
     Paprsky ako rieka v riavu,
     <br/>
     hlávky si sklonili na lavičku.
     <br/>
     Spime — my unavení;
     <br/>
     všetko je mäkká poduška.
     <br/>
     Ľahnite si. Skoro je už noc.
     <br/>
     Prichádza nový sen
     <br/>
     na každodenný deň.
     <br/>
     V ústach s kvetnatým pozdravom
     <br/>
     Dobré ráno!
     <br/>
    </p>
   </div>
   <p>
   </p>
   <p>
   </p>
   <p>
    Ako už z tohto vidno, Dumín mohol byť veľmi typickým a silným poetom. Bol naveky
         rojčivým deckom, detinským fantastom a teoretickým buričom. Za veľké a smelé myšlienky sa
         oduševňoval mladý chudobný chlapec zo Šariša, keď sa po prevrate dostal do Prahy, ktorá sa
         mu zakrátko stala takou osudnou.
   </p>
   <p>
   </p>
   <p>
    *
   </p>
   <p>
   </p>
   <p>
    Jozef Tomášik už ako žiak prešovského kráľ. kat. gymnázia, na ktorom r. 1918 skladal
         regrútsku maturu, upozorňoval na seba vyspelými básňami. Pravda, písal po maďarsky, lebo
         ani vo Veľkom Šariši, ani v Prešove pred prevratom nemal príležitosť prebudiť sa národne.
         Ambiciózneho roľníckeho synka strhol prúd a bol by ho celkom iste odniesol, nebyť teplého
         slniečka prevratu. Prevrat pôsobil na Tomášika mohutným dojmom a prebudil ho nacionálne.
         Bol medzi prvými nadšencami, bez meškania zdokonalil sa v spisovnej slovenčine a začal
         písať po slovensky. Jeho nástup do našej poézie bol radostným sľubom, hlásil sa o slovo
         prvý rodený básnik východného Slovenska.
   </p>
   <p>
    Po idylickom veľkošarišskom (tu bývali jeho rodičia) a malomestskom prešovskom prostredí
         Praha bola pre Tomášika čímsi veľkým a strhla ho, len čo sa v nej usalašil. Zaimponoval mu
         Nezval, Wolker a iní z Devětsilu. Sprvu ich napodobňoval, potom hľadal vlastný tón. V Prahe
         živoril, neraz nariekal, že hladuje, že nemá peňazí na knihy, že mu ľudia nerozumejú a že
         je príliš osamotený. Často sa žaloval, že necíti pevnej pôdy pod nohami. Bol to vari
         dôsledok jeho nervovej choroby, ktorá ho prenasledovala od detstva, ktorá sa v Prahe
         vystupňovala, aby ho potom doma celkom dorazila. Zdôrazňoval potrebu absorbovať v sebe silu
         tvorivosti, tak videl, že ho obklopuje neobmedzená obloha nadsvetovej ríše, v ktorej sa
         nevedel postaviť na skutočný most medzi ňou a svojou osobnosťou. Ale osobnosť nesiaha tak
         ďaleko. Jej hranice sú na hraniciach zmyslov. Pokladal za potrebné zachádzať s imaním duše
         šetrne. Treba vydať zo seba — hovoril — len to, čo máme pred a pod plusom, za klad siahať
         je nebezpečné. Takto je to u každého básnika, ktorý si vie vážiť to zrnko, ten diamant v
         hrudi, ktorý nezhnije, ale sa ošúcha, ak sa priveľmi užíva na brúsenie. Tomášik vyznával,
         že má byť pokrok v poézii. Kto toto akceptuje, je si načistom s dúhou na nebi. Osobnosť
         človekova, ktorá cíti, že má niečo nového, prečo by nemala rozsiať tú pesničku v novej
         podobe, v novej forme? Lebo v podstate umenie ostáva neporušené, iba človek naveky iným
         výrazom dáva najavo svoj zážitok umelecký.
   </p>
   <p>
    Tomášik vášnivo vyznával, že myšlienka je viac ako človek. Zdôrazňoval, že treba tvoriť
         také, čo ešte nebolo, a najmä to ho tešilo, že ide z východu ako mráčik, ktorý zavlaží celý
         kraj. Vždy sa snažil so svojou tvorbou ísť do hĺbky. Ak dakedy pocítil ochabnutie alebo
         výkyv, veril, že sa opäť nájde a že nájde pevné stanovisko k Bohu, k svetu, že chytí do rúk
         všetko, čo sa chytiť dá a že si rozvrhne body systematickým poriadkom, a tak bude pracovať.
         Chcel sa zrealizovať, vyhnať túžby z mozgu, ktorý je špecializovaný pre prácu poetickú, aby
         suchým, chladným rozumom mohol uvažovať o problémoch bežného života a riešiť, čo čaká na
         riešenie.
   </p>
   <p>
    V pražskej Svojeti, v Mladom Slovensku, v Dave, v Slovenskom diele a v iných časopisoch
         horlivo uverejňoval výbojné básne, opierajúc sa v nich o vyspelejších revolučných poetov,
         ktorí mu imponovali, ale od ktorých utekal, lebo boli príliš všesvetoví. On potácal sa
         medzi nacionalizmom a kozmopolitizmom. Domovom mu bola dedina v Šariši, Veľký Šariš, kde
         našiel najmenej pochopenia pre svoje rojčenie. Internacionalizmus, ktorý bol takým módnym
         artiklom v prvých poprevratových rokoch v Prahe, nalepil sa na Tomášika, ale čo aký silný
         bol tento balast, nezadusil mu v srdci národ, z ktorého vyšiel. On pokladal za potrebné
         úzkostlivo chrániť národnú jednotu pred možnými snahami separatistickými. Zatracoval
         lokálpatriotstvo východniarov a ako spolkový pracovník, za čas i tajomník Spolku
         východoslovenských akademikov, usilovne nabádal priateľov k práci národnej. V jednom zo
         svojich listov písal „Musíme si spraviť program! Náš program musí byť kutý z
         najoceľovejšieho železa. Najviac je národ. Musíme zanechať veci osobné, roztrieštenosť a
         pustiť sa po chlapsky do roboty. Musíme odolať spolitizovaniu. Nesmieme sa stať hračkou
         politiky. Naše izolovanie sa od politiky musí byť také silné, že iba statočnosť našich snáh
         pohne našimi hradbami. Spolčime sa s každým, kto zmýšľa podobne. Budeme nadväzovať styky s
         ľuďmi, ktorým ide o osvetu, o vzdelanie ľudu. V národnej práci od každého požadujme
         statočnosť. A predovšetkým prebuďme východ. Treba zahlušiť každého, kto tvrdí, že sme niečo
         iného ako stredné a západné Slovensko! Náš ľud chápe jednotu. Musíme ho získať pre kultúru,
         aby sa nestal obeťou politických strán. Len aby nás bolo čím viac!“
   </p>
   <p>
    Mal veľkú radosť Tomášik, keď videl, že sa východ prebúdza. Pozýval do roboty kamarátov,
         organizoval návštevy na dedinách. I on sám chcel byť svetlonošom od východu.
   </p>
   <p>
    Ako človek bol Jozef Tomášik čudák. Vpitý do svojho vymysleného sveta medzi ľuďmi, často
         nebol medzi ľuďmi. Hľa, aký charakteristický jeho výkrik: „So sebou mám veľké zápasy. Môj
         pokles nad bodom mrazu sa roztvára do úžasných romantických sfér. Potrebujem silu, veľkú
         silu. Chcem, chcem, musím ju mať. Srdce moje rastie mi do hrudi, ktorá sotva vystačí
         dimenziálne na také bremeno. Je príliš úzka. Viac rozumu mi mal udeliť Pán Boh, aby som sa
         citove nerozohňoval pod tlakom mozgu. Sú len darebáci na svete. Epikur, starý pošetilec
         staroveku, sa mi páči najlepšie: byť šaškom a hrať tragikomicky a hrať extravagantne, hrať
         vždy a všade…“
   </p>
   <p>
    Lenže hrať extravagantne v takých pomeroch, v akých žil Dumín, sa veľmi nedalo. On i
         vtedy, keď chcel byť komediantom, bol až príliš statočný, a preciťoval všetko, čo
         dirigovalo jeho smutný život. Bila ho choroba a bila ho bieda. Zo zúfalstva, keď nemal
         nadostač finančných prostriedkov, a keď na podporu z domu nemohol myslieť, prestúpil z
         filozofie na právo. Takto sa chcel udržať nad hladinou. Bol to pre neho veľký vnútorný boj
         — rozísť sa s dávnou láskou a vzdať sa nádeje, že raz bude profesorom a že bude svojich
         žiakov zasväcovať do tajov krás poézie. No spriatelil sa i s touto nevyhnutnosťou, boj svoj
         viedol a vybojoval statočne. Šiel svojou cestou, kým vládal, hrdinsky, a nedbal na to, že
         častejšie brúsil po Prahe hladný ako nasýtený. „Mám sa tu dosť dobre,“ uspokojoval seba i
         iných, „často trpím hladom, ale to je vec nevyhnutná.“ Pripomínal si idylické časy v
         prešovských školských laviciach, myslieval na teplý domáci krb vo Veľkom Šariši, na
         tamojšie aleje pri kaštieli a na romantické rozvaliny Šarišského hradu, kde sa cez
         prázdniny potuloval s hŕbou kníh pod pazuchou a s čerstvými vlastnými básňami, ktoré písal
         hravo, ľahko i vtedy, keď sa mu už ruka triasla. A keď sa mu bolo starať o skyvu chleba,
         radšej hútal o účelnosti klasického a moderného verša. Záležalo mu na novom podaní látky,
         zakladal si na vystihnutí nových cestičiek, čo vedú k jednému, jedinému cieľu. To bolo jeho
         životné krédo.
   </p>
   <p>
    Z Prahy Tomášik vrátil sa už veľmi chorý, i tam preležal celé mesiace v nemocniciach.
         Bol v najlepších rokoch, ale pôsobil dojmom starca. Jeho túžby sa scvrkávali čoraz väčšmi,
         ale ani teraz sa ešte nevzdával plánov. V nádeji, že raz dokončí štúdiá, po malom zotavení
         sa u rodičov nastúpil miesto na súde v Košiciach, o ktorých sníval od rokov: tu chcel
         zakotviť a vydávať literárny časopis. Ale na súde neostal dlho. Choroba ho nanovo začala
         gniaviť, zahnala ho nazad do Šariša, kde pozvoľna umieral. A aj keď mu už nebolo pomoci,
         utešoval sa: „Je tu fádne, v Šariši. Ale začínam sa duševne i telesne zotavovať. Musím sa
         vyliečiť! Brodím sa cez žlté lístie stromov, každým dňom ožívam po troške. Som všedný ako
         krpec. Len tá jeseň mi vnucuje pohľad do očí a dvíha ma nad denné trampoty.“
   </p>
   <p>
    V Tomášikovej literárnej pozostalosti nachodia sa dve objemné zbierky básní, ktoré sú
         písané napospol po formálnom vyradení zo života, preto v nich spieva práve o jeseni. Sú to
         básne veľmi účinné, veď boli písané na pokraji hrobu. V týchto najbolestnejších rokoch
         svojho života, v úplnej odlúčenosti od sveta, napísal Dumín i svoj sociálny román: Madame.
         Kompozične je to práca pozoruhodná, ale svojou náplňou už chorobná. Rukopis pred vydaním
         bolo by treba dôkladne prezrieť, vylúčiť z neho všetok zmätok, aby sa nepotratili hodnoty,
         ktorých je v rukopise nadostač.
   </p>
   <p>
    Knižne vydal Tomášik jedinú zbierku básní: Chlapec a husle. Boli to verše čudnej
         príchuti. Knihu r. 1927 vytlačili v Užhorode, nedali jej priliehavú grafickú úpravu a
         nechali v nej strašne veľa tlačových chýb, takže niektoré básne tratia i na
         zrozumiteľnosti. Tohto roku v septembri bolo päť rokov od básnikovej smrti. Umrel 16. sept.
         1937 na porážku srdca, 37-ročný. Bolo by veľmi záslužné oživiť predčasne zosnulého básnika
         a vydať knižne obsažný výber z jeho poézie.
   </p>
   <p>
   </p>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2581829">
       </a>
       Na desaťročné jubileum košickej rozhlasovej stanice
      </h2>
     </div>
    </div>
   </div>
   <p>
   </p>
   <p>
   </p>
   <p>
    Po prevrate život na Slovensku rozprúdil sa ako riava. Pribúdalo v ňom na stá nových
         možností pre prácu a šírenie dobrého ducha a medzi nové kultúrne podniky patril i náš
         rozhlas. Prvý vysielač — bratislavský — svoje pravidelné účinkovanie začínal koncom
         novembra 1926, druhý — košický — nasledoval hneď a pracuje nepretržite od 27. apríla 1927.
         Na otvorenie vysielača T. G. Masaryka v Banskej Bystrici, ktorý plní svoju misiu najmä na
         strednom a južnom Slovensku, pamätáme sa ešte všetci. A v týchto dňoch prebehla novinami
         zvesť, že príslušné úrady intenzívne pracujú na ďalšom dobudovaní slovenského a
         podkarpatoruského rozhlasu.
   </p>
   <p>
    Spomíname rozhlas. Dáva nám pre to príležitosť jubilujúca košická rozhlasová stanica.
         Jej položenie na najvýchodnejšom kraji republiky určuje jej mimoriadne dôležité poslanie.
         Politické i kultúrne. Kultúrne predovšetkým.
   </p>
   <p>
    Hodnoty, ktoré košický rozhlas stvoril, nutkajú nás pri vhodnej príležitosti trochu
         uvažovať. Začiatky boli dosť romantické. Keď sa košická odbočka Rádiojournalu začala
         stavať, rozhlas v Československu mal už svoju tradíciu, vybudovanú v Prahe, v Brne a
         čiastočne i v Bratislave. I poslucháčov pribúdalo z roka na rok, lebo rozhlasový prijímač
         prestal byť luxusnou ozdobou prepychových bytov, lacnejšie prijímače začínali sa
         udomácňovať i v rodinách stredných vrstiev, a to bol veľmi dôležitý krok pri popularizácii
         rozhlasu.
   </p>
   <p>
    Umelecké výkony jednotlivých interpretov v rozhlase zo začiatku, rozumie sa, neboli a
         ani nemohli byť uspokojivé. Všetky rozhlasové stanice — najmä pred 10 — 15 rokmi — museli
         stavať na vlastnej iniciatíve. A tak neraz sa osvedčilo naše staré porekadlo, ktoré hovorí:
         „Na chybách sa človek najviac učí.“ Učili sa i košickí rozhlasoví pracovníci. Pravda,
         náročnosť poslucháčov v začiatkoch nebola taká veľká ako neskoršie. Vtedy nikto, ani
         rozhlasoví pracovníci sami, nevedeli zmerať pracovné možnosti a rozmery rozhlasovej tvorby.
         V Európe, najmä nám bližšie, rozhlas vyvíjal sa skoro súčasne; vlastné pozorovania a
         poznatky každý si strážil ako tajnosť, takže v tomto ohľade každý sa musel dopracovať
         úspešných výsledkov podľa rozsahu vlastnej iniciatívy, pracovitosti, húževnatosti a
         svedomitosti. Z tohto hľadiska treba hodnotiť aspoň v prvých rokoch účinkovania i pracovné
         výsledky Košíc.
   </p>
   <p>
    Kultúrny ruch v Košiciach nikdy nebol pričulý. Mesto na počet obyvateľov bolo síce
         veľké, ale jeho početnosť klamala. Veľkému politickému a hospodárskemu stredisku chýbali
         masy uvedomelého obyvateľstva, ktoré by boli túžili po rušnom slovenskom duchovnom živote.
         Videli sme tu množstvo sľubných kultúrnych rozbehov, ale, bohužiaľ, často sme boli svedkami
         ich zániku hneď po spľasnutí nadšenia, elánu a entuziazmu.
   </p>
   <p>
    Akosi šťastnou zhodou okolností podarilo sa stvoriť na východnom Slovensku ústav nad
         všetky ostatné dôležitejší, ktorý vari preto, že sa stvoril vo vhodnom čase a že mohol
         počítať s primeranou podporou povolaných činiteľov v ústredných úradoch, hneď od vzniku
         vykazoval a dosiaľ vykazuje líniu vzostupnú. Je to odbočka československého rozhlasu v
         Košiciach. Ústav, o ktorom sa myslelo, že bude mať len nepatrnú úlohu miestnu, rozrástol sa
         za desať rokov na jeden z najvýznamnejších kultúrnych činiteľov Slovenska. Tobôž dnes, keď
         sa vybudovala príkladná spolupráca Bratislavy s Košicami a keď možno hovoriť o jednotnom
         rozhlase slovenskom s dvoma štúdiami, umiestnenými na dvoch póloch Slovenska.
   </p>
   <p>
    Pri svojich začiatkoch košický rozhlas obmedzoval sa v hovorenom slove len na činnosť
         spravodajskú a prednáškovú. Toto boli najprijateľnejšie formy rozhlasového pracovníka.
         Technické možnosti dovoľovali postaviť pred mikrofón prednášateľa, recitátora, speváka,
         huslistu, klaviristu atď. a dať mu na vôľu, aby svoje schopnosti uplatnil pred
         neviditeľnými poslucháčmi. Ale rozhlas poznal, že s týmto druhom práce nevystačí, siahal za
         novými formami, skúšal nové metódy, a tak začal dávať svojim programom pevnejšiu líniu. Na
         základe nadobudnutých skúseností začal sa usmerňovať obsah a forma rozhlasových prednášok,
         recitácií, spevu i všetkých druhov hudby. Zrodilo sa slovo „rozhlasovosť“ a na jeho
         princípoch začala sa tvoriť nová rozhlasová literatúra. Takto sa zrodila forma montáží,
         pásem, reportáží, rozhlasových hier, dramatizácií, diskusií, folklóru, štylizovaného
         folklóru atď.
   </p>
   <p>
    Pri desiatom výročí košického štúdia slovenského rozhlasu s uspokojením môžeme
         konštatovať, že nebolo kultúrnej udalosti, že niet slovenského dejateľa, spisovateľa,
         buditeľa, ktorého by rozhlas pri vhodnej príležitosti nebol verejnosti pripomenul. Nevyšla
         na knižnom trhu kniha, ktorú by rozhlas nebol spomenul. Starších spisovateľov sprístupňoval
         rozhlas tak, že najvýraznejšie ich diela predvádzal poslucháčom vo vhodnej úprave alebo
         dramatizácii. Z významných podujatí, osláv, manifestácií rozhlas vždy vysielal priame
         reportáže.
   </p>
   <p>
    Pri nedostatku materiálu (skonzumuje sa ho veľmi mnoho!) rozhlas musel si vycvičiť i
         schopných libretistov. Košiciam podarilo sa zainteresovať pre tvorivú činnosť mnohých
         pracovníkov, ktorí dnes píšu kvalitne, hoci predtým nikdy ani nepísali.
   </p>
   <p>
    Naša verejnosť utvorila si k rozhlasu kladný pomer. V budúcnosti, keďže sa práca
         slovenského rozhlasu bude prehlbovať, možno počítať s tým, že verejnosť ešte väčšmi sa
         zainteresuje o tohto činiteľa a pri jeho snažení bude mu na pomoci. Po obsažnom prvom
         desaťročí ideme do druhého desaťročia s veľkými nádejami.
   </p>
   <p>
   </p>
  </div>
 </body>
</html>
