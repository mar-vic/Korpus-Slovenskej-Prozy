<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e96">
       </a>
       I
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Na panskom, poschodovom dome bolestne zavrzgla veľká brána; trochu sa otvorila a za ňou
         bojazlive, opatrne nakukla tvár sedliaka, Slováka. Prichádzajúci chvíľku váhal, potom sa
         pomaly, opatrne pretiahol cez tesný otvor, ako by nesmel bránu väčšmi otvoriť, zľaknúc sa
         vŕzgania, ktoré sa rozliehalo pod dutou klenbou, ako v prázdnom, veľkom hrobe. Potom chcel
         bránu tíško pritvoriť, ale ona zas nešeredne zavrzgla; nechal radšej všetko tak.
   </p>
   <p>
    Prešiel — v krpcoch bez šramotu stúpajúc — cez chodbu ku dverám, na ktorých bola pribitá
         akási tabuľka. Oprel palicu do kúta, klobúk šuchnul k nej na zem, uhladil si vlasy, oddrhol
         si a zaklopal. Ktosi sa ozval zdnuká, on vkročil pomaly. Zastal pri dverách a pozdravil sa.
   </p>
   <p>
    Pred ním pri obloku sedel za stolom mladý človek. Na pozdravenie ani sa neobzrel; bol
         pohrúžený do rýchleho písania.
   </p>
   <p>
    — Či tu býva pán advokát? — preriekol sedliak.
   </p>
   <p>
    — Áno, áno, nech sa len páči bližšie, pán gazda! Čo dobrého ste nám doniesli? — povedal
         mladý človek za stolom, složil pero a ponúkol prišlého sadnúť si.
   </p>
   <p>
    Náš krpčiar váhave pošiel napred. Sadol si a, vyhnúc upretému zraku mladého človeka,
         poobzeral sa po izbe, ako by hľadal niekoho. Nemal dôvery k mladému človeku; myslel si:
         pisár. Stranou boly polootvorené dvere, za ktorými ktosi hrubo zakašľal. A gazda ticho,
         nedôverčive obráti sa k mladému človeku:
   </p>
   <p>
    — Pán advokát sú azda nie doma?
   </p>
   <p>
    Ivan Borovský, osnovník advokáta Kürtöša, začal už tratiť trpelivosť, ale predsa vľúdne
         odvetil:
   </p>
   <p>
    — Doma je, doma; lenže mi už povedzte, v čom vám budeme môcť poslúžiť?
   </p>
   <p>
    Gazda sa konečne osmelil a začal:
   </p>
   <p>
    — Ale nuž, prosím ich úctive, človek má vždy nejakú galibu na tomto zlom svete. Ja som
         bol v bohabojnosti a poctivosti vychovaný, nikdy som nikomu neublížil, ani nemôže nikto na
         mňa nič nedobrého povedať, a veru by som nikdy nebol myslel, že ja raz po súdoch budem
         musieť chodiť…
   </p>
   <p>
    — No, veď mi už len povedzte nakrátko, pán gazda, čo sa vám stalo?
   </p>
   <p>
    — Ach, jaj, prosím ich, zlého, bezbožného súseda máme. Nevravím to len ja; hovorí to
         každý v celej dedine. Ľuďom je ten človek len na protiveň… a ja som na neho nikdy ani len
         zlým okom nepomrel…
   </p>
   <p>
    — No, a čože vám vykonal?
   </p>
   <p>
    — Nuž, hľa, prosím ich, takto sa to stalo. Asi pred týždňom ráno vyháňala moja stará
         našu — ponížene ich odpytujem — kravičku. A — nuž krava ako krava — nešla cestou, ako sa
         jej patrí, ale zabočila popod obloky súsedove a začala sa ošúchať, otierať o súsedovu stenu
         — nuž prosím ich, krava ako krava… A tu ti vypáli súsed s hrozitánskym drúkom, a bác, bác!
         kravu, kade ju len začiahol… Nuž a moja stará, pravda, nemohla sa na to bez slova dívať —
         ale ten zle-nedobre na ňu, že taká a taká, čo si to vraj kravu za chvost nevyvedie, alebo
         lepšieho poriadku nenaučí! Vybehla i súsedka; nuž pravda je, že si stenu pred dvoma dňami
         bielila — ale predsa tie nadávky, jaj, nie je to dobre ani spomínať! Prosím ich: ľudia si
         uši zapchávali, tak nás pred svetom zhanobili… A prečo, prečo?…
   </p>
   <p>
    — Hm, hm, — zahundral osnovník.
   </p>
   <p>
    — Nuž tak ma teraz stará vystrojila, lebo ona sama prísť nemohla. — Choď, povedá,
         zažaluj bezbožníkov! Takú hanbu nám nemožno strpieť, choď a žaluj, čo hneď dáš tisícku!
         Nech ich pri súde dobre potrescú, nech im ukážu!… Prosím ich, teda nech ich len dobre
         zapravotia, nech platia, majú z čoho, a nech zaplatia potom i nám za ublíženie a hanbu…
   </p>
   <p>
    Mladý osnovník sa ani nehnul počas celého vykladania, len hľadel vážne svojimi belasými
         očami na gazdu. Počúval ho, a oči jeho ako by trpkým, bolestným odtienkom žiarily. A keď ho
         dopočúval, sklonil trochu hlavu a ticho vzdychol.
   </p>
   <p>
    Nastalo hrobové ticho, a gazdovi začalo byť trápno. Konečne chcel zasa otvoriť ústa,
         zajachtávajúc sa, ale mu osnovník mierno skočil do reči, pozdvihnúc naň svoj čistý,
         prenikavý pohľad:
   </p>
   <p>
    — Človeče dobrý, predovšetkým vám musím povedať, že za tú urážku vám nikto nič
         nezaplatí. Ale počúvajte ma len. Smutná vec je, že sú ľudia nespratní; no, nemusíte utekať
         s každou pletkou hneď pred súd…
   </p>
   <p>
    Gazda otvoril naširoko oči.
   </p>
   <p>
    — Keď sa nedá vyhnúť nejakému zlu, odpúšťajte si navzájom, hľaďte si zabúdať urážky…
   </p>
   <p>
    V súsednej izbe ktosi zasa hrubo zakašľal, lenže akoby nasilu a netrpelive.
   </p>
   <p>
    Osnovník mierne dokončil:
   </p>
   <p>
    — Choďte domov, dobrý človeče, a smierte sa so súsedovci; škoda je s takouto vecou
         papier márniť.
   </p>
   <p>
    Gazda sa zmiatol. Vidno, že toho nečakal. Oči osnovníkove priateľsky, vľúdne, skoro
         prosebne spočívaly na ňom, ale z toho istého pohľadu vyčítal i to, že je vec skončená.
   </p>
   <p>
    Vstanúc teda, poklonil sa a vyšiel.
   </p>
   <p>
    Mladý osnovník sa chvíľku uprene díval za ním, potom sklonil hlavu nad aktá…
   </p>
   <p>
    V súsednej izbe, za pol polootvorenými dvermi zahurtovalo odstrknuté kreslo; ktosi vstal
         a prešiel sa strmým krokom niekoľko ráz po izbe. Kroky jeho tupo dunely; po hrubých
         kobercoch kráčal.
   </p>
   <p>
    Hneď zatým sa zjavila na prahu tlstá, územčistá postava advokáta Kürtöša. Krvou
         podbehnuté, vypuklé oči mu nervózne behaly za sklom okuliarov.
   </p>
   <p>
    — Pán osnovník, — spustil odrazu, — nemôžem pochopiť, čo vás pohlo takto si počínať so
         stránkami?
   </p>
   <p>
    Osnovník bol nad papiermi zohnutý, ale keď zdvihol hlavu, ani najmenšie prekvapenie sa
         mu nejavilo na tvári. Otvorene a pokojne hľadel na svojho principála.
   </p>
   <p>
    A principál sršal ďalej:
   </p>
   <p>
    — Nanajvýš som zvedavý, na akom základe mi vyháňate stránky z kancelárie…
   </p>
   <p>
    Ivan Borovský pokojne odvetil:
   </p>
   <p>
    — Myslím, že ma uznáte za spolupracovníka na poli vyhľadávania pravdy a práva, hoci som
         len osnovník. A ja nemôžem srovnať so svojím presvedčením, aby som niekoho na lepšiu cestu
         neobrátil, keď môžem…
   </p>
   <p>
    — Mne tu kázne nedržte; mohli ste ísť teda za farára… Vy ste povinný tomu, kto sem
         zaklope, prijať jeho vec!
   </p>
   <p>
    Ale osnovník nemýlene pokračoval:
   </p>
   <p>
    — A od tohoto presvedčenia ma ani ztrata zárobku neodvedie, a myslím, že ani pán doktor
         je nie odkázaný…
   </p>
   <p>
    Ale advokát sa navidomoči rozzloboval.
   </p>
   <p>
    — Dajte mi pokoj s vaším blúznivým idealizmom; obdivovať vaše presvedčenie nie som
         náklonný… Prosím moje právo rešpektovať i za stolom osnovníckym! Alebo ak azda — a tu
         odrazu významne snížil tón — má to znamenať nejakú národnostnú politiku, tak vám neradím v
         tomto pokračovať…
   </p>
   <p>
    Zvrtol sa nazlobený ku dverám. Ivan Borovský vstal a úradným, sviatočným tónom
         preriekol:
   </p>
   <p>
    — Ak je medzi nami v tomto ohľade neprekonateľná priepasť, budem vedieť, čo je pre mňa
         toho konzekvencia.
   </p>
   <p>
    Advokát sa strhol. Takého príkladného osnovníka ešte nemal; utratiť by ho ani najmenej
         nechcel. Obzrel sa, ale už hladšie, no Ivan Borovský sa pohrúžil do svojich papierov, ďalej
         si ho ani nevšímajúc. Advokát chvíľku ešte stál, potom vyšiel, ale už tichším krokom.
   </p>
   <p>
    *
   </p>
   <p>
    Ivan Borovský, ako položil pero na papier, už zabudol na celý svet. Rezký pohyb ruky
         prezradzoval, s akou schopnosťou a vôľou zdolal prácu. Rozberal dôvody istej veľkej
         pravoty, pádne porážajúc protivníka raz obratným a jasným dôvodením, hneď zasa neúprosne
         ostrou satyrou. Celou bytnosťou svojou sa ponoril do práce. Kedy-tedy mimovoľne máchnul
         rukou, ako by rečnil a gestikuloval, potom zas chytro sa rozbehol prstmi do zákonníka,
         hľadajúc potrebný paragraf.
   </p>
   <p>
    Vše postál a rozmýšľal; v zraku sa mu zrkadlilo, ako sa prehŕňa v myšlienkach, aký nemý
         zápas a napnutý boj sa odohráva v jeho mozgu. V zraku sa mu zrkadlilo, ako tamdnu v hlave
         lomcujú myšlienky, ako sršiace a prskajúce elektrické iskry.
   </p>
   <p>
    Tvár mu mala výraz bojovníka, ktorý sa udatne oháňa mečom na pravo i na ľavo, čo ďalej,
         tým srditejšie a mohutnejšie doráža na protivníka, ani na chvíľku mu postáť nedá, až kým ho
         úplne nepremôže.
   </p>
   <p>
    Celá kopa popísaných hárkov stála už pred ním, keď konečne spravil hrubý bod, oprel pero
         o kalamár, vyrovnal sa a, vystrúc naširoko ruky, zhlboka si odfúkol.
   </p>
   <p>
    Pod mladistvými fúzmi mu hral spokojný úsmev, ako by hovoril sebe: „Ale som mu dal!“
         Myslel na protivníka-advokáta, proti ktorému bránil svoju stránku. A nebol ten úsmev znakom
         pyšnej namyslenosti. Ostrie jeho reči a umu už nejeden kolega pocítil a trpko si to
         zapamätal.
   </p>
   <p>
    Svedomite vykonaná práca ho naplnila blaženým pocitom spokojnosti a bol by si azda i
         veselo zahvízdal, ale mu prišla na um hádka s principálom pre odpraveného gazdu… Pomaly
         sklonil hlavu do obidvoch dlaní a zamyslel sa…
   </p>
   <p>
    Ivan Borovský bol dušou-telom idealista. Šľachetná, mladistvá tvár a nežný, hneď zas
         prenikavý pohľad jeho ani nežiaril iným. Počnúc od mladosti rojčil túhou nehasnúcou,
         miloval svoje prosté slovenské plemä a pevne sa odhodlal všetky svoje schopnosti tomuto
         plemenu venovať. Svojmu temperamentu a svojim schopnostiam primerane volil si také pole
         účinkovania v meste, na rečovej hranici ležiacom, kde v cudzom víre zlobou obtočený sám a
         sám bojoval proti vlnám, ktoré peniac a fŕkajúc sa valily proti nemu, ako proti skale. Ale
         bol otužený. Už ako študent prešiel školu utrpenia. Krutú, ale hrdinskú dobu prežil už
         vtedy. A to ho naučilo, pri všetkom svojom idealizme, prísno reálne smýšľať. Snilkom nikdy
         nebol. Ba zrovna nenávidel sentimentálnych, bolestne vzdychajúcich idealistov, ktorých
         ústami ustavične len žaloba sa leje, ktorí máchnu rukou a upádajú do chorobnej mdloby. Čím
         väčšie boly ťažkosti a prekážky, týra väčšmi rozvírily sa sily jeho — ináče bol chladný,
         pokojný a vypočítavý. Boj ho nikdy nezachvátil, ani len na zdvorilosť nikdy nezabudol — a
         to dodávalo jeho osobnosti magnetickej, pokorujúcej sily.
   </p>
   <p>
    Tým bol Ivan Borovský v 26-om roku mladého, pekného života svojho.
   </p>
   <p>
    *
   </p>
   <p>
    Teraz sedel hlboko zamyslený. Šero večerné sa vzmáhalo v tichej pisárni; tichý, lahodný
         tlkot stenových hodín len zdôrazňoval nemú tichosť.
   </p>
   <p>
    Ivan sedel napnute, ale nesnil. Oči jeho, naširoko otvorené, nemo sa dívaly do šera.
   </p>
   <p>
    Šero a tma sú najlepším plátnom, na ktoré fantázia maľuje svoje najkrajšie a
         najpestrejšie obrazy…
   </p>
   <p>
    Pohybujú sa tiene a postavy pred očami, ako na filme. Ticho, nemo plávajú v prázdnote a
         zmiznú, máchajúc rukami-nohami. Tu zas tváre, menej i dobre známé, vynorujú sa ako zo
         záhadného mora, a všetko to žije, nemo sa hemží, ako keď nočné mušky a motýle krúžia okolo
         elektrickej lampy.
   </p>
   <p>
    Ivanovi predchodily tváre, tie dobre známé, snivé a dobrotivé typy slovenského ľudu, ma
         ktorých zjavne badať, ako drsný život hlbokými vráskami rozryl pôvodne detinsko-nevinný a
         šľachetný výraz tvári. Predchodily mu postavy, s macošskou pôdou nemo sa boriace, deti
         svoje kŕčovite privinujúce, a postavy, ako Rodinovi calaiskí mešťania: nemým odporom pery
         zatínajúce, alebo rukami hlavy svoje stískajúce, rukami kostnatými, na ktorých žily divo
         navrely. I predchádzaly mu postavy, ktoré sa hrozily, jedny-druhé za krky lapaly — i poznal
         medzi nimi i dnešného klienta-gazdu…
   </p>
   <p>
    Odrazu zarinčal oblok hrmotným klopaním. A postavy hneď zmizly…
   </p>
   <p>
    Ivan sa ustato a nevrle zdvihol, pristúpil k obloku a otvoril ho. Pod oblokom stál
         Kalman Komor, stoličný podnotár. Pokladal sa za priateľa Ivanovho, ale ich celé svety
         delily. Ináče bol známy typ malomestského šviháka a svetáka.
   </p>
   <p>
    Kalman Komor zvolal z plného hrdla:
   </p>
   <p>
    — A čože ty tu ešte robíš? Hľadám ťa už dve hodiny medzi živými i medzi mŕtvymi. Tu je
         večer, čas pre takýchto netopierov; poď už od toho stola!
   </p>
   <p>
    — Už idem.
   </p>
   <p>
    — Dočkať ťa však nemôžem… ponáhľam sa na večeru. V parku, v kiosku sa sídeme — choď len
         chytro večerať i ty…
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e241">
       </a>
       II
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Bol krásny júnový večer. A horniacke stoličné mesto, cez deň skoro vymreté, začalo
         ožívať. Ľudia zanechávali úrady, domy, rozchádzajúc sa po meste, alebo pod niektorou lampou
         do hŕbok sa sbíjajúc. Stále ožívajúca vrava a klopanie opätkov po asfalte temným a
         monotónnym hlukom naplňovalo ulice, čo len kedy-tedy pretŕhal hrkot nejakého opozdeného
         voza alebo hrmotný rachot spúšťaných mreží na sklepe.
   </p>
   <p>
    Na kraji mesta bol neveľký park. Ľudia sa už hemžili i tam. Na prostriedku stál
         oslepujúco osvetlený kiosk. Na čistučkých bielych obrusoch okrúhlych stolov trblietavo sa
         jagalo svetlo elektrické. Stoly boly už zväčša zaujaté a živý rozhovor, ako bzukot včiel,
         sprevádzal pišťavú hudbu Cigánov. Menej šťastní smrteľníci, ktorých osud neobsýpal
         hojnosťou zemskou, lenivo sa prechádzali okolo kiosku, závistlivým a hladným pohľadom
         sprevádzajúc pohyby tamtých šťastnejších.
   </p>
   <p>
    Všeobecnú pozornosť budí stôl, za ktorým v spoločnosti mladého človeka a staršej dámy —
         zrejme mamy — sedí neobyčajne krásna deva. Shovárajú sa po maďarsky, ako pri všetkých
         stoloch. V mladom človeku poznávame Kalmana Komora, priateľa Ivanovho. Ako badať, všemožne
         sa usiluje úplne pre seba zaujať pozornosť krásnej spoločnice svojej, čo sa mu však
         navidomoči nedarí. Vtipkárske poznámky jeho len mama počúva poluchom, ale počúva viacej len
         nato, kedy sa začne Kalman smiať na svojich vtipoch, aby mu v tom ochotne pomáhala.
   </p>
   <p>
    Nútený smiech Kalmana zväčša predčasne zamrzne, kedykoľvek šibne, okom na ľahostajnú
         tvár devy, ktorej oči — divným, pálčivým ohňom žiariace čierné oči — ustavične v inú stranu
         behaly, ako by hľadaly niekoho… Hneď sa oprela, hneď zasa vystrela, alebo nervózne klopkala
         prstami takt na hru Cigánov.
   </p>
   <p>
    Náhle sa obrátila ku Kalmanovi, ktorý sa už začal cítiť ako oparený:
   </p>
   <p>
    — Povedzte, opravdu ste nikdy nevideli toho mladého človeka? Viete, je vysoký, plecatý;
         zdá sa mi, že má gaštanové vlasy a belasé oči…
   </p>
   <p>
    Kalmanovi trocha ovisla dolná pera. Krútil hlavou, že nie. Potom sa pretvaroval, ako by
         rozmýšľal, a povedal chladne:
   </p>
   <p>
    — Nosí cviker na nose?
   </p>
   <p>
    — Oj, nie, — odvetila ona živo.
   </p>
   <p>
    — A fúzy má však oholené?
   </p>
   <p>
    — Ach, nie. Také chutné fúziky má, akých vy nikdy nebudete mať, — odvetila dráždivo a
         podráždene. — To je smiešno, že vy nikoho nepoznáte! A veď na celom okolí ani niet iného
         takého pekného a elegantného mladého človeka… mne sa aspoň tak zdá. Nemôže byť ani
         cudzinec, veď som ho už dva razy videla v meste, však mama?
   </p>
   <p>
    Odstrčila prázdnu šálku zpred seba a zas sa rozbehla pohľadom medzi stoly, medzi hlavy,
         hľadajúc niekoho…
   </p>
   <p>
    Kalman mal pocit, ako čo by ho nejaká obrovská ruka nemilosrdne za golier lapila a raz
         do vrelej, raz do ľadovej vody ponorovala. Vytiahol cigaretu a vstrčil ju — opačným koncom
         do úst… Málo chybelo, že nahlas nezaklial.
   </p>
   <p>
    Ale zrazu ho deva lapila za rukáv a rozčulene, ako nad mieru netrpelivé dieťa, šeptala:
   </p>
   <p>
    — Tam ide, tam ide! Pozrite! Vidíte ho? Kto je to? Poznáte ho?!
   </p>
   <p>
    Kalman sa znejme nevrlo obzrel a zazrel — Ivana Borovského. Chcel sa rýchlo odvrátiť,
         ale bolo už pozde. Ivan ho zbadal, poklonil sa a potom si sadol k tretiemu, prázdnemu
         stolu.
   </p>
   <p>
    Deva sa už teraz oborila na Kalmana:
   </p>
   <p>
    — Vy ho poznáte! Vy ho poznáte! Veď vás pozdravil!
   </p>
   <p>
    Kalman zašomral, zajachtávajúc sa, ale deva mu nedala pokoja.
   </p>
   <p>
    — Vy ho poznáte, veď vás pozdravil! Kto je to?
   </p>
   <p>
    Kalmanovi bolo zas, ako raz v horúcom, raz v ľadovom kotle; zapálil sa, hneď zasa
         obledol, a cítil, ako mu pot dolu chrbtom steká… Ale hrdinsky vypovedal:
   </p>
   <p>
    — To je môj priateľ Ivan Borovský, Slovák.
   </p>
   <p>
    A keby bol mohol vôbec rozmýšľať, bol by ho poslal ku všetkým diablom a čertom. No
         cítil, čo má prísť — a preto čakal svoj osud, ako odsúdený na sťatie. Obrátil sa k mame s
         nejakou starou anekdotou…
   </p>
   <p>
    A deva teraz už onemela. Jej plamenný pohľad už našiel, za čím striehol.
   </p>
   <p>
    Ivan Borovský si ich nevšímal. Kázal si čosi, potom vytiahol z vrecka noviny a prehŕňal
         sa v nich. Necítil žhavých lúčov pohľadu okolo gaštanových vlasov…
   </p>
   <p>
    Ale ohnivá krásavica patrila k ženským, ktoré nestrpia protimluvy a ktoré nepoznajú
         prekážky, keď raz chcú dosiahnuť niečo.
   </p>
   <p>
    Zas sa obrátila ku Kalmanovi (ktorý mamu zabával, ale zpod riasníc stále pozoroval
         devu):
   </p>
   <p>
    — Pane Komor, zavolajte svojho priateľa sem k nášmu stolu a predstavte ho. Bude nám
         veselšie.
   </p>
   <p>
    No teraz už mama spustila trochu obočie a káravým hlasom preriekla:
   </p>
   <p>
    — Ale, Marianna, toho Slováka?!
   </p>
   <p>
    Z čiernych očú krásavice vyšľahol plameň.
   </p>
   <p>
    — Ale, mama, prosím ťa, čo je na tom?! — a pozrela magnetickým pohľadom na Kalmana, ako
         svevoľná a krutá kráľovna.
   </p>
   <p>
    Kalman sa pred tým pohľadom vždy pokoril. A teraz mu bolo už i tak jedno. Vstal a
         pristúpil k stolu Ivanovmu.
   </p>
   <p>
    — Priateľu, tam, hľa, by ťa rady mať v spoločnosti, — povedal otvorene, so zrejmou
         chladnosťou, ako človek, ktorému je to už jedno.
   </p>
   <p>
    Ivan Borovský pozrel na neho skúmavým zrakom, ale Kalman sklopil oči do novín. Tvár
         bledá, na nej červené fľaky… Ivan šibol okom k tomu stolu. A pohľad jeho padol do veľkých,
         plamenných, tmavých očú, ako do hlbokej studne… A nohy, nevyčkajúc rozkazu a dovolenia od
         hlavy, len vstaly a šly…
   </p>
   <p>
    Kalman ho predstavil. Marianna Végh a mama. Meno Végh mu bolo známé, tu v okolí nejaký
         veľkostatkár, ale nemal času rozmýšľať. Sadli si a Kalman sa veľmi horlive nahol zas k
         mame…
   </p>
   <p>
    — Slečna, — začal Ivan.
   </p>
   <p>
    — Ja som Marianna, — pretrhla ho.
   </p>
   <p>
    Ivan sa zľahka usmial, ale rozpaky zle ukryl.
   </p>
   <p>
    — Teda Marianna… — pozrel jej do očú, a mal pocit, že padá do hlbokej, tmavej studne. —
         Marianna, divná vec, ale sa mi zdá, že som vás už videl.
   </p>
   <p>
    Cítil, že sa mu jazyk akosi nemotorne pohybuje.
   </p>
   <p>
    — Už sme sa dva razy stretli. Vy sa, pravda, nepamätáte. Ale o čomže môžete rozmýšľať,
         že ste na ulici taký roztržitý a nikoho, si nevšímate?
   </p>
   <p>
    — Hja, viete, to pre prales paragrafov, ktorými hlava juristu hučí.
   </p>
   <p>
    — Brrŕ… z tej duše nenávidím paragrafy!
   </p>
   <p>
    — Verím, Marianna, lebo badám, ako sa vás boja a pŕchnu mi z hlavy, ako takto hľadím do
         tej studne… chcem povedať…
   </p>
   <p>
    — No, len von s tým! Čo ste chceli povedať? Žiadam!… No?
   </p>
   <p>
    A Ivan ticho, temer vážne povedal:
   </p>
   <p>
    — Keď pozrem do vašich očú, ako čo by som do hlbokej, tmavej studne nazrel.
   </p>
   <p>
    — Hm, neporovnávate zle. A v tej studni sa, pravda — ako v ďalekom, malom zrkadle —
         vidíte vy, nie?
   </p>
   <p>
    — Isteže, ak je studňa nie prázdna, suchá.
   </p>
   <p>
    — Suchá je, oheň ju vysúša; ale prázdna nie, — odvetila Marianna zľahka.
   </p>
   <p>
    — Ako to, ako?
   </p>
   <p>
    — No, keď je oko do duše okno, a keď je oko hlboká studňa, tak na dne tej studne je
         duša, a v tej duši — tam na samom dne — sa odzrkadľuje tvár toho, kto do hlbokej studne
         pozerá. Vy ste, zdá sa mi, pred chvíľkou do studne pozerali…
   </p>
   <p>
    — I teraz ta hľadím.
   </p>
   <p>
    — Teda ste tam vy, hlboko…
   </p>
   <p>
    Nedala mu odpovedať, skrútnuc náhle ľahostajným tónom na inšie:
   </p>
   <p>
    — Poznáte kus, čo Cigáni hrajú?
   </p>
   <p>
    A oči, tmavé oči, divným ohňom zažiarily.
   </p>
   <p>
    Ivan chcel povedať, že nenachádza v cigánskych kusoch a v moderných klapanciach mnoho
         pôvabu, že miluje slovenské trávnice, ale tie tmavé oči mu to nedaly vyznať, čo by ináče
         nikomu k vôli nebol zamlčal…
   </p>
   <p>
    — Nie, nepoznám, — povedal.
   </p>
   <p>
    A Marianna, bez všetkého priechodu, sa zasa spýta:
   </p>
   <p>
    — Povedzte, básnite?
   </p>
   <p>
    — Nikdy.
   </p>
   <p>
    — Chvála Bohu; nenávidím sentimentálnych básnikov. Vôbec, ja len urputne nenávidím,
         alebo šialene milujem.
   </p>
   <p>
    Toto povedala tichšie a znovu zašľahol Ivana plameň tmavých očú… ale hneď zvolala:
   </p>
   <p>
    — Joj, odporný klarinét, tak by som mu ho zapchala niečím!
   </p>
   <p>
    Ivan však málo počul z muziky. Bol akoby hypnotizovaný hlasom a zrakom krásavice, o
         ktorej sa mu pred polhodinou ani nesnívalo.
   </p>
   <p>
    Pred polnocou sa sobrali domov.
   </p>
   <p>
    Kalman — prirodzená vec — dostal zas mamu.
   </p>
   <p>
    Ivan s Mariannou kráčali popredku. Ale rozhovor im akosi netiekol plynne. Zväčša
         Marianna hovorila. Ivan počúval a mal pocit, ako by mu hlava medzi dvoma mlynskými kameňmi
         prašťala. Marianna hovorila o ich kaštieli, o svojom tátošovi, o svojich výjazdoch a
         športoch.
   </p>
   <p>
    Ale keď prišli pred dom, kde Marianna zastala, oba razom povedali:
   </p>
   <p>
    — Škoda, že sme už tu!
   </p>
   <p>
    A vtedy Ivan, ani sám nevedel ako, ako nie, povedal:
   </p>
   <p>
    — Kedy vás uvidím najbližšie? Či skoro zas?
   </p>
   <p>
    A Marianna ticho a rýchlo povedala:
   </p>
   <p>
    — Zajtra o piatej budem sa v parku prechádzať…
   </p>
   <p>
    Ruky sa im našly a silne stisly.
   </p>
   <p>
    Vtedy však i mama s Kalmanom boli celkom blízko; bolo počuť Kalmanov hlas, ako prednáša
         o hviezdach…
   </p>
   <p>
    Kalman a Ivan mlčky kráčali zpiatočnou cestou jeden popri druhom. Nemé domy záhadne
         odrážaly klopanie tvrdých opätkov po asfalte. Keď sa skrútli do najbližšej ulice — ešte
         vždy bez slova kráčajúc — Kalman zastal pred osvetlenou kaviarňou a povedal:
   </p>
   <p>
    — Servus.
   </p>
   <p>
    — Servus, — na to Ivan, a kráčal ďalej.
   </p>
   <p>
    Cítil tragédiu priateľovu; vedel, čo bude tam v kaviarni nasledovať.
   </p>
   <p>
    Ivan už i tridsať ráz prešiel hlavnou ulicou hore-dolu, a ešte vždy nevedel najsť
         duševnej rovnováhy. V hlave sa mu miešaly myšlienky o prekot. Zastal i sto ráz, vraviac si:
         „Ale ako som ja vlastne padol do toho? Čo sa stalo so mnou?“ Prichodilo mu všetko, ako vo
         sne. „Végh, Végh — eh, čo mňa do Véghovcov! Celé svety nás delia!“ Ale keď pomyslel na
         Mariannu, hneď odvolal v mysli, čo povedal. A chodil hore-dolu, pohrúžený do myšlienok.
   </p>
   <p>
    — Nie, to sa nesmie stať, — hundral, — na to musím zabudnúť; to by požadovalo odo mňa
         obetovanie všetkých mojich snáh a ideálov, tým by sa mi celá bytnosť stroskotala!
   </p>
   <p>
    Vtedy mu však zas mihla pred očima štihlá postava Mariannina, videl zas pred sebou dvoje
         plamenných očú — a vnútorný hlas voľky-nevoľky zamĺkol. A kým prišiel domov, pozde v noci,
         kým sa uložil, kým sa v posteli hádzal s boka na bok a kým konečne usnul — do, tých čias sa
         to v ňom stále takto menilo a opakovalo.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e428">
       </a>
       III
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Ráno otvoril oči — a v hlave včerajšie zvuky. Hlava ťažká, ako olovo. Nehybne ležal dlhú
         chvíľu, uprúc oči na povalu, a rozmýšľal. Teraz už trochu chladnejšie, ako včera. Ale
         zmalátnelosť v údoch a v hlave jasne svedčila, že sa tam niečo osudného, rozrušujúceho
         uhniezdilo.
   </p>
   <p>
    Chcel byť prísnym ku sebe a rozmýšľal, či nemá použiť včerajšej hádky s principálom,
         vypovedať mu a, popakujúc svoje veci, čím najrýchlejšie opustiť mesto, ktoré začína byť
         osudným pre jeho duševný pokoj. Pretrhnúť všetko, udusiť iskru, vytrhnúť klík a pošliapať!
   </p>
   <p>
    Ale darmo sa chlapil, chudák. Akási neviditeľná moc ho držala pevne v pazúroch… Zas bol
         ten, čo včera.
   </p>
   <p>
    Raňajky nechal na stole nedotknuté. Tvár mu zbledla a trochu opadla.
   </p>
   <p>
    Prijdúc do kancelárie, advokátom heglo, vidiac jeho zachmúrenú tvár. „Hm, to iste pre
         včerajšiu historku“, myslel si. „Musím ho udobriť.“ Len rozmýšľal, ako? No, ľahká rada…
         bolo pred prvým.
   </p>
   <p>
    O pol hodiny pristúpil k Ivanovmu stolu, položil pred neho obálku s peniazmi a povedal:
   </p>
   <p>
    — Prijmite od tohoto mesiaca i povýšenie platu, — a vrátil sa do svojej izby.
   </p>
   <p>
    Ivan sa trpko usmial a pomyslel si: „Nemusel si sa tak veľmi ponáhľať!“
   </p>
   <p>
    Ale potom trhlo ním niečo. Môže to prijať? Nie je to zas nejaký ľstivý nápad proti jeho
         zápalistému presvedčeniu? Či od včerajška tak hlboko klesol?
   </p>
   <p>
    Ale tajný duševný zápas ho väčšmi umoril, než by bol mohol teraz nad týmto mnoho
         škrupulovať.
   </p>
   <p>
    Bez chuti, namáhave pracoval.
   </p>
   <p>
    Pri obede ho zaliala náhle zlosť a prchkosť… Svalil sa na diván, zúfal nad svojou
         slabosťou. Nepoznával sa…
   </p>
   <p>
    Po obede šiel do kancelárie s pevným predsavzatím, že stoj čo stoj dnes bude do mraku
         pracovať a od písacieho stola pôjde rovno do postele. Marianna ho darmo bude čakať…
   </p>
   <p>
    S počiatku mu šla práca lepšie, ako pred obedom. Ešte i hvízdať proboval. Ako sa však
         blížil večer, stával sa vždy nepokojnejším.
   </p>
   <p>
    Štyri hodiny… Zohnul hlavu hlbšie nad aktá, ale o chvíľku začal sa hniezdiť a razom sa
         chytil zúfale za hlavu: tie oči, tie oči!…
   </p>
   <p>
    Potom sa zdanlive utíšil. Zdalo sa mu však, že sa čas nikdy tak pomaly nevliekol, ako
         teraz. Pozre kradmo na hodiny. Pol piatej.
   </p>
   <p>
    A pomyslel náhle, ako sa Marianna po parku prechádza, ako kmitá v bielych šatách pomedzi
         stromy, ako hľadá očami niekoho, ako sa všetci mimoidúci s obdivom obzerajú za ňou, ba i
         Kalman strežie na ňu… Ruka sa mu začala triasť. Hodil pero o stôl, odstrčil stoličku a
         ponáhľal sa domov preobliecť.
   </p>
   <p>
    Teraz mu už bolo jasné, že je zaľúbený.
   </p>
   <p>
    Krátko po jeho odchode vstúpil do pisárne advokát Kürtöš. Zazrúc prázdné miesto
         osnovníkovo, zadivil sa, že je osnovník tak zavčasu preč, lebo inokedy len pred mrakom
         odchádzal. Pokrútil hlavou a zašomral:
   </p>
   <p>
    — Hm, to iste na radosť povýšenia platu!
   </p>
   <p>
    *
   </p>
   <p>
    Ivan Borovský dobre cítil rýchly tlkot srdca pod kabátom, keď vstúpil do parku. Trochu
         sa uhrial v rýchlej chôdzi, lebo bolo už hodne po piatej. Hja, dnes sa s mimoriadnou
         pozornosťou obliekal.
   </p>
   <p>
    Skúmal diaľku, či sa nezabelejú známé biele šaty, ale robil to s istou ostýchavosťou.
         Bál sa, že mu každý z očú vyčíta, koho hľadá.
   </p>
   <p>
    Strhol sa, keď ho razom ktosi oslovil menom. Bola to Marianna, sama.
   </p>
   <p>
    — Vy už zas nevidíte pre paragrafy, — oslovila ho roztomilým káravým hlasom.
   </p>
   <p>
    A hneď pokračovala:
   </p>
   <p>
    — Mama nemohla prísť. Hlava ju bolí.
   </p>
   <p>
    Ivan bol v rozpakoch, ale sa chytro opanoval.
   </p>
   <p>
    — Marianna, hrozne ste ma prekvapili, hoci som myslel stále len na vás.
   </p>
   <p>
    — Dobre, dobre… ale ja sa hnevám na vás! Myslela som, že už tu budete!
   </p>
   <p>
    Ivan bol zas v rozpakoch. Darmo, dnes nebol svoj. A hlas, celé chovanie sa Mariannino
         bolo dnes také nežné, prítulné…
   </p>
   <p>
    — Viete… práca, práca…
   </p>
   <p>
    Prišli na zákrutu, kde sa menej ľudí prechádzalo (ľudia ich navidomoči obdivovali), a
         Marianna, nevšímajúc si jeho odpovedi, náhle povedala:
   </p>
   <p>
    — Povedzte, čo myslíte, či sa ozaj dá z čŕt tvári hneď na prvý pohľad súdiť o duši, o
         charaktere?
   </p>
   <p>
    — Oj, áno, ale nie vždy na prvý pohľad. Sú i takí ľudia, ktorí sa vedia pretvarovať. Pri
         takých je ostrý zrak a dlhšie skúmanie potrebné, — rozhovoril sa ako nejaký profesor.
   </p>
   <p>
    — Ale zväčša všakže na prvý pohľad? A myslím, že v tých dvoch, ktorí sa stretnú a
         pozorujú jeden druhého, vzbudí hneď sympatický alebo protivný pocit…
   </p>
   <p>
    — Celkom tak!… V ktorom pocite sa síce môžu pozdejšie i sklamať, — doložil Ivan zas
         profesorským tónom.
   </p>
   <p>
    Marianna však trochu rozčulene hodila rukou a rýchlo povedala:
   </p>
   <p>
    — Ale keď sa v obidvoch súčasne vzbudí sympatický pocit, tak nemožno… nemožno, že by sa
         sklamali… ja verím tomu! — dokončila nekonečne nežným a významným hlasom.
   </p>
   <p>
    Ivan sa len teraz spamätal. Pozrel na Mariannu. V jej hlbokých očiach plápolal plameň,
         ale tichší a nežnejší, ako včera — a preto i silnejší.
   </p>
   <p>
    Slovenská duša je vnímavá oproti každej jemnosti a nežnosti… Ivan neukrýval ďalej city
         svoje. V pohľade mu žiarila láska, láska slepá, oddaná, fanatická. Láska ozaj slovenská.
   </p>
   <p>
    Ale do toho vybúšivšieho ohňa lásky musel hodiť svoju najväčšiu obeť, svoje snahy, svoje
         ideále: celú bytnosť svoju.
   </p>
   <p>
    A obeť tá ešte stupňovala pálčivosť ohňa…
   </p>
   <p>
    Ivan nemo podvihol k ústam rúčku devy a dlho, vrele ju celoval…
   </p>
   <p>
    Potom sa ešte do mraku prechádzali, vyhľadávajúc tichšie miesta parku, ale už málo
         hovorili. Úsmev očú, úsmev rtov o všetkom hovoril…
   </p>
   <p>
    Pred domom, keď sa lúčili, zašeptali s tlumeným ohňom, ktorý len opravdu zaľúbení znajú:
         — Do videnia!
   </p>
   <p>
    *
   </p>
   <p>
    Asi o týždeň po meste už každý vrabec čvirikal, že sa Ivan Borovský, ten veľký Slovák,
         zaľúbil do Marianny Véghovej, a či Marianna do Borovského.
   </p>
   <p>
    Každý zvedavo očakával, čo sa z toho vyvinie. Lebo že je to veľká udalosť, s tým bol
         každý na čistom. A dávno sa nevyskytlo v meste takého výborného temata na pletky… Na
         najzelenejšie pletky.
   </p>
   <p>
    Boli, ktorí povedali: Blázon by bol ten gavalier, keby neobrátil kepienok a keby sa
         oboma rukami nechytal šťastia, ktoré sa mu ponúka — také bohaté dievča, a jediné!
   </p>
   <p>
    A druhí zas: Hm, ale čo na to povie starý Végh? Lebo vedeli o ňom, že je v stolici
         stĺpom tej kultúry… Iní zas vedeli, že medzi mamou a dcérou prišlo na vášnivé výjavy. Mama
         vraj bezmála zamdlela a dcéra že sa vyslovila, že sa radšej oželie, alebo pôjde do
         kláštora…
   </p>
   <p>
    A darmo, niečo už muselo byť v týchto rečiach, lebo Vazul Végh, ktorý si na svojom
         veľkom majetku v Marušiciach pokojne gazdoval, dostal istého dňa ekspres-list od svojej
         starkej, aby hneď a zaraz prišiel za nimi do mesta, lebo sa Marianna šalie a ona že už
         ztratila všetku auktoritu a moc nad ňou.
   </p>
   <p>
    Starý Végh sa trochu naľakal, lebo svoje jediné dieťa zbožňoval. Rozmaznal ho, všetko mu
         dovolil. A preto — neraz si nevedel rady s Mariannou, a to už od mladi.
   </p>
   <p>
    — Zasa nejaká hlavatosť Véghovská, — zahundral na svojich predkov, na ktorých bol ináče,
         prirodzená vec, nekonečne hrdý.
   </p>
   <p>
    Sadol do koča a uháňal k vlaku.
   </p>
   <p>
    O hodinu bol už v meste. Na stanici ho čakala žena. Vysadol k nej do koča a ona mu
         cestou rozčulene vykladala o láske Marianninej.
   </p>
   <p>
    — To dievča už ani nepoznáš. Nedá si povedať, a nedá…
   </p>
   <p>
    — No, to je nie nová vec pri nej. Véghovská krv. (Ako vidieť, vďačne si spomínal
         predkov.) Ale že sa jej práve Slovák musel hodiť do cesty!
   </p>
   <p>
    Trudné, ťažké myšlienky mu vysadly na čelo. Ani nepočúval na horekovanie svojej ženy.
   </p>
   <p>
    Keď vstúpil do izby, Marianna stála k obloku obrátená. Vedela, kto vstúpil. Ticho sa
         obrátila a úslužne sa blížila k otcovi. Vedela dobre, ako ju otec má rád. V jeho dobrote a
         láske skladala svoju nádej. A preto bez váhania, ako čo by sa už boli o tomto shovárali, s
         prosebným a nekonečne oddaným zrakom sa blížila k nemu.
   </p>
   <p>
    Ale keď videla, že sa mračná so stiahnutého čela netratia — razom sa premenil výraz jej
         tvári v odpor a hlavatosť.
   </p>
   <p>
    Zastala pred otcom, a blízko síce ku plaču, ale vyzývave mu hľadela meravo do očú.
   </p>
   <p>
    Otcovi navrely žily na sluchách, pery sa mu triasly. A začal hovoriť vymeraným, prísnym
         tónom, no hlas sa mu triasol:
   </p>
   <p>
    — Marianna Végh, — s prízvukom zatiahnuc slovo „Végh“, — vážné veci ty stváraš?
   </p>
   <p>
    Ešte ostrejší pohľad bola odpoveď, že čo ona robí, za to zodpovedá.
   </p>
   <p>
    Otcovi sa pery zas začaly triasť, hľadal slová, no cítil, že bude porazený…
   </p>
   <p>
    Razom bolo počuť klopanie na dverách.
   </p>
   <p>
    Strhli sa všetci; Véghová sa poponáhľala ku dverám, pootvorila ich a zarazene cúvla
         nazad: vo dverách stála štihlá postava Ivana Borovského.
   </p>
   <p>
    Marianna v tom momente vypukla v srdcolomný, hysterický plač.
   </p>
   <p>
    Vazul Végh sa celý zmiatol… Nevrle sa obrátil k mladému človeku:
   </p>
   <p>
    — Pán Borovský?
   </p>
   <p>
    — Mám šťastie, — znela odpoveď.
   </p>
   <p>
    Ivan, hoci sa zprvu tiež zmiatol trochu, hneď pochopil položenie. Videl, že v najhoršom
         čase prišiel. Uklonil sa a chcel sa vzdialiť.
   </p>
   <p>
    Ale Végh, v tom momente sa rozhodnúc, kývnutím ruky ho zadržal a odhodlane zaťal hneď
         „in medias res“, ako mu to temperament diktúval v takýchto krušných položeniach:
   </p>
   <p>
    — Pán osnovník, ja, vzhľadom na isté otcovské city svoje, oproti samostatnej vôli a
         budúcnosti dieťaťa svojho nechcem svoju oprávnenú rodičovskú moc používať. I som dosť
         osvietený a — ak chcete — i dosť demokratický na to, aby som vás… vás… a dcéru svoju
         porozumel. Viem i to, aké smutné následky má prenáhlenosť mladých ľudí, ale mojím zvykom je
         vývin vecí nehatiť, osud za ruku nelapať — hoci strážim a neohrožene strážiť budem nad tým
         (a tu povýšil hlas), nad čím, ako hlave rodiny svojej, strážiť mi prichodí… V jednom ohľade
         však, ako i podľa predkov svojich do poslednej kvapky krvi verný prívrženec tohoto štátu… v
         jednom ohľade pozdvihujem svoje výstražné veto!
   </p>
   <p>
    Ivan mu pevne, nezmenenou tvárou hľadel do očú. Végh pokračoval:
   </p>
   <p>
    — Nechcem tým posudzovať vašu osobu alebo vaše osobné presvedčenie, nekladiem prílišnej
         váhy ani na to, čo som počul; ale ak sú vaše úmysly oproti rodine našej úprimné a vážné,
         tak myslím, že ma pochopíte, keď týmto požadujem od vás, aby ste odteraz…
   </p>
   <p>
    Ivana tieto slová už dopálily. Už prekonal pred niekoľkými dňami vnútorný boj v
         neprospech svojho presvedčenia, chlácholiac búrlivý protest svojich citov mudrovaním a
         filozofovaním — ale teraz razom vzbĺklo v ňom všetko, vzpriamila sa hrdosť mládenecká a
         zvučným, ráznym hlasom pretrhol rečniaceho Végha:
   </p>
   <p>
    — Pane, ďakujem za poučenie a ustávanie, — a chcel povedať niečo tvrdého, príkreho,
         zvrtnúť sa a odísť, ale pohľad jeho padol na Mariannu, ktorá ho stále pozorovala so
         vzmáhajúcim sa nepokojom a teraz s nevýslovne prosebným pohľadom zopäla k nemu ruky…
   </p>
   <p>
    Ivan viacej ničoho nepočul, nikoho nevidel, na nič sa nepamätal. Sklonil máličko hlavu a
         mašinálne, temno povedal:
   </p>
   <p>
    — V poriadku je všetko.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e606">
       </a>
       IV
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    — Gratulujem, pane osnovník! — zvolal dvermi vchádzajúci pravotár Kürtös, na celé ústa
         sa usmievajúc. — Práve teraz som počul… no, a kedyže bude svadba?
   </p>
   <p>
    Ivan Borovský sa zľahka zapýril.
   </p>
   <p>
    — Ozaj ma teší, pane Borovský; ani neviete, ako ma teší…
   </p>
   <p>
    Ivan Borovský však obrátil rozhovor na iné veci a rozprúdil sa medzi nimi veselý a živý
         rozhovor, ako už dávno nie.
   </p>
   <p>
    Bolo počuť tiché klopanie a vkročil do pisárne ten istý gazda, ktorého bol Ivan asi pred
         dvoma týždňami odpravil. Za gazdom sa zjavila i jeho žena.
   </p>
   <p>
    Bolo to trápné položenie i pre Ivana, i pre advokáta. Ale tlela iskierka možnosti, že
         prišiel azda s inou vecou.
   </p>
   <p>
    Prichádzajúci boli nie menej v rozpakoch. No Ivan sa razom prívetive usmial na gazdu a
         veselým hlasom sa ho spýtal:
   </p>
   <p>
    — No, pán gazda, a čože robí ten váš neposedný súsed?
   </p>
   <p>
    Sedliak sa poškrabal a vzdychol:
   </p>
   <p>
    — Jaj, prosím ich, veď sme práve s tým prišli, znovu ich prosiť. Nemáme pokoja od sveta,
         a ten zlostník sa len smeje z nás.
   </p>
   <p>
    Vyhnul zraku osnovníka a pozrel tázavým pohľadom na advokáta… No tento v rozpakoch bol i
         obrátil chrbát a otvoril dvere na svojej izbe…
   </p>
   <p>
    Ale Ivan Borovský veselo ťapnul knihou o stôl a povedal:
   </p>
   <p>
    — No, keď súsed nemá pokoja, však ho my trochu poskrúcame! Takých vtáčkov treba naučiť
         po kostole hvízdať… No nech sa len páči sem bližšie sadnúť si, popíšeme všetko a oddáme to
         pri súde.
   </p>
   <p>
    Razom prestal tlak v povetrí; odľahlo všetkým, advokát si odfúkol, a žena sedliakova sa
         tiež rozbľabotala…
   </p>
   <p>
    Keď odišli a Ivan Borovský zostal sám, hodil rukou: „Treba takému ľudu apoštolov?
         Daromné namáhanie, daromná žertva!“
   </p>
   <p>
    Ale mu bolo veľmi ľúto. Bolelo ho to veľmi.
   </p>
   <p>
    *
   </p>
   <p>
    Ivan Borovský stal sa pomaly bezcitným oproti svojim prácam a povinnostiam. Utratil
         základ, ktorý ho dosiaľ obodroval, ktorý mu sily a sviežosti dodával.
   </p>
   <p>
    Jedinú vynáhradu hľadal vo svojej láske, a po istú mieru ju i našiel. Dúškom pil z
         kalicha lásky, ale ten sladký nápoj bol pre neho viacej opiumom, ktoré ho uspávalo,
         pomáhalo mu zabúdať, zabúdať, žhavý bôľ ukájať — a novému ovzdušiu sa prispôsobňovať.
   </p>
   <p>
    Niekedy však ožila v ňom nádej i v jasnejšiu budúcnosť. Veď si to potom už zariadi!
         Nebude všetko ztratené… len, pravda, spôsoby, spôsoby budú inakšie.
   </p>
   <p>
    A v tejto nádeji ho posilňovala prítulnosť Mariannina. Deva táto, ktorú každý tak
         poznal, ako svevoľnú, odpor nestrpiacu panskú krv — po boku Ivana skrotla, ako jahňa, ako
         holúbok.
   </p>
   <p>
    Oprávnenú nádej na lepšiu budúcnosť videl potom Ivan. Pri pomoci láskou pochopujúcej
         ženy pomaly presvedčí, preinačí, zreformuje svoje okolie…
   </p>
   <p>
    Takto rozmýšľal i teraz, kráčajúc ulicou domov. Keď po chvíľke zdvihol zrak, uzrel
         Kalmana Komora, ktorý ho od tých čias zďaleka obchádzal. Teraz mu chcel vyhnúť, ale ho Ivan
         zbadal.
   </p>
   <p>
    — Nože no, domine, — zvolal naň žartovne, veď sa ma neboj!
   </p>
   <p>
    — No, vieš, myslel som, že zaľúbení ľudia nepotrebujú cudzej spoločnosti, — odpovedal s
         ironickým úsmevom Kalman.
   </p>
   <p>
    Ináče, tak sa zdá, už sa celkom smieril so svojím osudom, hoci ho neraz zronila
         myšlienka, jeho poldruharočné ustávanie v jeden večer vyšlo zmar a ostala mu po všetkom len
         nemilá pamiatka: nakopené dlžoby, ktoré k vôli tomuto podujatiu robil. Ale, chvála Bohu,
         nezlomil sa pod rukou osudu, pridŕžajúc sa tej dobrej, vyzkúsenej pravdy: víno dobrá
         medicína…
   </p>
   <p>
    — Nuž a ináče akože, akože sa máme, pán osnovník? — Ale vraj: osnovník! Veď skoro složíš
         osnovnícke pero, čo?
   </p>
   <p>
    — Čo ty zas táraš? — povie Ivan a hľadí na neho so srdečnou úprimnosťou.
   </p>
   <p>
    — Blázon by bol niekto pri takom veľkom majetku nad písacím stolom hrdlačiť… Doma
         gazdovať pri peknej žene!
   </p>
   <p>
    — Hahaha!
   </p>
   <p>
    — Alebo pri stolici každé dvere otvorené, všetky schodíky svobodné na postupovanie… o
         desať rokov si hlavným županom!
   </p>
   <p>
    — Na moj’ pravdu, keď to taká elegantná Sybilla prorokuje!…
   </p>
   <p>
    A Kalman melancholicky pokračoval:
   </p>
   <p>
    — Hja, vieš, tak je to, ako keď si dvaja chlapci sadnú na dosku-hojdačku: jeden vyskočí
         do vysoka, a druhý ťapne dolu… Úfam sa však, že ma na svadbu zavoláš; chcem si ešte raz
         dokonále zalumpnúť, na tvoje šťastie…
   </p>
   <p>
    — A na to nádejné županstvo, čo? Hahaha!
   </p>
   <p>
    Rozlúčili sa. „Statočný šuhaj,“ pomyslel si Ivan.
   </p>
   <p>
    V ušiach mu znely jeho slová o postupovaní. Keď to Kalman hovorí, tak sa iste reči šíria
         o tom na stoličnom dome… Ten predošlý Ivan Borovský sa v ňom trocha zahanbil, ale tomu
         novému lichotilo…
   </p>
   <p>
    Keď otvoril dvere na svojej izbe, zazrel na stole list. Známa, dobre známa obálka so
         zlatým monogramom a nad ním korunka…
   </p>
   <p>
    Marianna mu písala:
   </p>
   <p>
    „— Ivan môj! Príďte, ako budete môcť! Poshovárame sa o jednom-druhom, lebo zajtra ráno
         pôjdeme domov do Marušíc, kam by ste i vy prišli potom o deň-dva za nami. O tomto sa
         poshovárame, len príďte skoro, skoro!…“
   </p>
   <p>
    Teda o deň-dva do Marušíc, do budúceho domova!
   </p>
   <p>
    Chytro sa oholil a šiel.
   </p>
   <p>
    Pozde večer prišiel domov, hvízdajúc si. Zdal sa byť veľmi šťastným.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e705">
       </a>
       V
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    O dva dni na stanici marušickej pružne skočil s vlaku Ivan Borovský. V novom, športovom
         obleku bol opravdu driečny. Ľudia na stanici dívali sa na neho, ako keď na javišti pekný
         herec vystúpi.
   </p>
   <p>
    Zo zástupu vykročila Marianna tiež v sivom športovom kostýme, a usmievajúc sa, šla
         Ivanovi v ústrety. V tomto kostýme bola veľmi okúzľujúca, štihlá, elastická, plná ohňa, a
         pritom opravdu ženská.
   </p>
   <p>
    — Vitajte mi, — riekla, milo mu hľadiac do očú.
   </p>
   <p>
    — Moje prvé slovo musí byť zas len obdivujúci kompliment mojej kráske, — povedal on.
   </p>
   <p>
    — No, tak sa nám dnes už zle povedie, keď tak začínate! — a zasmiala sa zvučným hlasom.
   </p>
   <p>
    Za malou stanicou stál ligotavý čierny kočík. Pred ním prskal netrpelivý, ohnivý koník.
         Srsť sa mu leskla v jagavých lúčoch slnka. Za spenenú uzdu ho držal sluha v livreji.
   </p>
   <p>
    — Predstavujem vám môjho tátošíka, — zvolala Marianna, tľapkajúc koníka po ohnutom,
         plnom krku, — uvidíte, ako bude letieť s nami!
   </p>
   <p>
    Vysadli. Sluha sa umiestil za ich chrbtom na sedadle. Vzala liace do ruky a leteli
         smerom ku kaštieľu…
   </p>
   <p>
    O chvíľku boli tam. Kaštieľ sa úhľadne belel z hustého stromovia. Na prúčelí bola
         pohodlná veranda s vysokými stĺpmi. Pred verandou kvetník, s badateľnou starostlivosťou
         opatrovaný, s pestrými kvetinami, tropickými palmami a kríčkami rozličnej farby.
   </p>
   <p>
    Na verande sedela celá rodina, už totiž „apa a mama“; čakali ich s raňajkami. Starý Végh
         mu priateľsky stisol ruku a mama — ináče vždy veľmi nóbl — sa mu s neobyčajnou
         prívetivosťou usmiala, vítajúc ho. Mama si ho ináče už veľmi obľúbila pre jeho ráznosť a
         mužnú jemnosť. Vždy si žiadala jemného, estetického, vysokovzdelaného zaťa — a v Ivanovi
         mienila to všetko mať. Najväčšmi jej však imponovalo, že si toľkú moc vedel získať nad
         svevoľnou Mariannou. Marianna, ktorá predtým stále trpčila život svojich rodičov hroznou
         hlavatosťou svojou, odkedy Ivana poznala, bola neobyčajne krotká. Starý Végh neobdivoval
         veľmi jemné vlastnosti Ivanove, lebo i sám bol z tých joviálnych, prostorekých starých
         pánov, ale mal dojem, že sa s Ivanom skoro spriatelí.
   </p>
   <p>
    Teraz však vo vľúdnosti starých bolo viac, ako pohostinnosť.
   </p>
   <p>
    Po raňajkách mama priložila svoj lornet ku očiam, vzala vkusnú knižočku do ruky — akýsi
         francúzsky román — a utiahla sa do svojej izbietky. Starý šiel za gazdovstvom.
   </p>
   <p>
    A mladým sa míňal čas rýchle. Boli šťastní. Hovorili, o čom zaľúbení hovorievajú: o
         sebe, o budúcom šťastí.
   </p>
   <p>
    Marianna mu poukazovala všetko: svoje kvety, knihy, maľby, kone, svoje útulné skrýše v
         parku, kde čítava.
   </p>
   <p>
    Park bol trochu zanedbaný, no dodávalo mu to viacej prirodzenosti. Tiekol cezeň lenivý
         potôčik s čiernou, špatnou vodou, a pretekal cez malé, plytké jazierko, z ktorého vysoká
         tráva a rákosie vyrastalo. Voľakedy bol to rybník, ale teraz žaby škrkaly v ňom. Pri
         jazierku, neďaleko, bolo hrište pre lawn-tennis…
   </p>
   <p>
    — Zajtra sa budeme hrať lawn-tennis, dobre? — povedala Marianna, keď prišli k tomuto
         miestu — čochvíľa osudnému…
   </p>
   <p>
    Po obede sa šli do poľa prechádzať. Ruka v ruke kráčajúc, veselo spievajúc, pestré
         kvetiny sbierajúc a v speve vtáčat sa kochajúc, prišli až k neďalekému lesu.
   </p>
   <p>
    Príroda tu oboma rukami rozsýpala bohatstvo krásy svojej. Na kraji lesa sa zelenal prah
         smaragdovej trávy, ďalej zpod kríčkov vykukávaly usmievavé hlávky kvetov v najrozličnejších
         farbách, akoby milo vítaly prichádzajúcich. Vysoké, štihlé drieky jedlí sa rovno, smelo
         dvíhaly dohora, ako mohutné stĺpy tajomného domu… Kto vstupuje do takéhoto lesa, nemôže
         necítiť tajomného dojmu.
   </p>
   <p>
    Marianna a Ivan húpavo stúpali po mäkkom machu, mlčky požívajúc tajomný pôvab lesa. Tá
         tichosť ich upozorňovala, že tu niekto hovorí, načúvať treba…
   </p>
   <p>
    Marianna pretrhla mlčanie.
   </p>
   <p>
    — Ivan, tu je tak dobre sniť, tu je tak dobre zaletieť nazpäť do romantických čias; tu
         sa taje odokrývajú a vidiny zjavujú… rozprávajte mi niečo!
   </p>
   <p>
    — Rozprávať? — usmial sa Ivan. — Ale o čomže, keď je tu tak dobre počúvať…
   </p>
   <p>
    — Niečo romantického… no rozprávajte čokoľvek!
   </p>
   <p>
    Sadli si na starý, ošarpaný peň. Ivan za chvíľku rozmýšľal, potom začal:
   </p>
   <p>
    — Na divej, strmej skale stál hrad, silný hrad. Tvrdý, ukrutný človek bol jeho pánom.
         Kto prišiel pod hrad, chúlostive uprel zrak hore, zkadiaľ končité kopie a drzé tváre
         vojakov hľadely dolu.
   </p>
   <p>
    Len z jedného, na západ obráteného, samotného oblôčka sa usmievaly milé kvietky.
         Napínaly a vyťahovaly svoje jemné hlavičky zpoza mreží ku slnku, ku slniečku.
   </p>
   <p>
    A za kvetmi sa často, zvlášte pri bielom mesiačku, zjavila bledá, smutná, anjelská tvár…
   </p>
   <p>
    Rovno pod tým oblokom dolu pásol štihlý šuhaj ovečky svoje. Na fujare vyhrával bôľné a
         prekrásné piesne, a v oblôčku za kvetmi sa zjavila bledá, smutná, anjelská tvár.
   </p>
   <p>
    Keď šuhaj odtrhol fujaru od úst, sletel mu shora kvietok na klobúk. Pozrel hore, a videl
         bledú, smutnú anjelskú tvár, ako sa slabo usmiala a zmizla za mrežami…
   </p>
   <p>
    Kvietok zastrčil za klobúk, a na druhý deň ho tiahlo čosi zas pod ten zakvitnutý oblok.
   </p>
   <p>
    A fujara čím ďalej, tým bolestnejšie žalostila a šuhaj odchádzal každý deň s kvietkom za
         klobúkom.
   </p>
   <p>
    V jeden večer sletel s kvietkom i ružový lístok a v ňom tajný odkaz…
   </p>
   <p>
    Tej noci v hájiku pod hradom čakal šuhaj so zatajeným dychom. Listie zaševelilo a šuhaj
         túžobne vystrel obe ruky v ústrety prichádzajúcej, a mesiačik posvietil na bledú, smutnú,
         anjelskú tvár. Šuhaj vzal tvár do svojich horúcich rúk a nemo, vrelo sa díval do hlbokých
         očú…
   </p>
   <p>
    Zrazu zareve niekto na blízku z húšti. Drábi sa vrhnú na šuhaja, a počuť hlas tvrdého,
         krutého pána: „Pekný pastier, čo lapá vtáčkov pri mesiačku, a pekný vtáčik, čo klietku v
         noci zanecháva!“
   </p>
   <p>
    Vlečú ich do hradu. Na prostred hradu bola tmavá, hlbočizná studňa. Šuhaja drábi
         poviazali a dolu hlavou do studne hodili. A bledá, smutná, anjelská tvár sa na to dívať
         musela…
   </p>
   <p>
    Ráno, keď slniečko vstalo, hlávky kvietkov uvädnuté, mrtvé visely zpomedzi mrežiek…
   </p>
   <p>
    Ivan zamĺkol. Marianna hlboko vzdychla. Pozrela široko roztvorenými očima na Ivana.
         Vetrík zašuchotal pomedzi listie, suchý konár sprašťal neďaleko…
   </p>
   <p>
    Marianna sa vzchopila:
   </p>
   <p>
    — Poďme, Ivan, ja sa tu bojím!
   </p>
   <p>
    *
   </p>
   <p>
    Druhý deň ráno v kaštieli ešte všetci spali, keď Ivan vstal, obliekol sa a vyšiel von.
         Nad ránom prestal spať, a zachcelo sa mu uvítať vstávajúce slnko. Prešiel ticho na prstoch
         pred izbou Marianny, nemý bozk hodiac v tú stranu…
   </p>
   <p>
    Ako vystúpil na verandu, zastal. Na dvore boli už sluhovia hore a akýsi chrapľavý hlas
         špatne klial po maďarsky, zrejme sluhom nadávajúc. Iste niektorý kasnár, išpán…
   </p>
   <p>
    Ivana to nepríjemne dotklo. Cítil svoju krv pohanenú. I zarmútil sa zas. Veď sa to i
         potom často bude opakovať, a bude sa on môcť na to dívať, bude to môcť počúvať?… No, nič
         to, naučí on poriadku tých tyranov!
   </p>
   <p>
    Sbehol schodmi a šiel rovno na polia. Rosička jagala a triasla sa na osvieženej tráve.
         Na plné prsia dýchal do seba voňavý, čerstvý vzduch letného rána. S poľa bolo už počuť
         bodré výkriky oráčov, robotníkov. Videl ich zďaleka, videl rad zohnutých chrbtov, videl
         pokorné šije, akoby v jarme — ako hrdlujú na cudzej pôde pre tú smidku chleba. Videl ich,
         ako ryjú zem v kŕdľoch, a pritom musia počúvať nemravné, ohyzdné reči dozorníkov, išpánov;
         videl, ako padá semä zkazenosti do srdca pôvodne panenského, kým ruka cudziemu seje chlieb,
         a to chlieb hojný…
   </p>
   <p>
    Ale z týchto trudných myšlienok a dojmov rodila sa v ňom vôľa premeniť, zlepšiť tento
         stav vtedy, keď tu i jeho slovo bude mať váhu. Robil si ideálné plány do budúcnosti…
   </p>
   <p>
    No krušný hlas, ktorý sa mu jednostajne tam kdesi z hĺbky duše ozýval, posmešne mu
         šepkal: Povedzme, že tu spravíš niečo, ale jednou čistou kvapkou spasíš azda celé more
         špiny? Čo tým pomôžeš celku? Pre celok máš ruky sputnané. Hlas tvoj už nepočujú i
         najodľahlejšie doliny a vŕšky, kde sa tiež takto chrbty zohýňajú. Tu jednému uľavíš
         bremeno, a dookola tisíci budú ďalej upieť v porobe, lebo si mamonou, osobným blahobytom
         zahrabeš samostatnosť a svobodu slova budiaceho. Ty si si už predal právo a svobodu voľného
         konania…
   </p>
   <p>
    Vrátil sa do kaštieľa v melancholickej nálade.
   </p>
   <p>
    Keď prišiel pred verandu, z poschodového obloka, zpomedzi kvetov ozval sa zvučný hlas
         Mariannin:
   </p>
   <p>
    — A vy už vonku?!
   </p>
   <p>
    — Za rána je v prírode tak dobre!
   </p>
   <p>
    — Ozaj… musíte mi povedať, čo sa vám prisnilo. Prvý sen u nás…
   </p>
   <p>
    — Ja som až teraz ráno, s otvorenými očami snil, — povedal polohlasne.
   </p>
   <p>
    — A teraz poďte trochu bližšie pod oblok… tak! — a spustila na neho červený kvietok.
   </p>
   <p>
    — To tak, ako tomu pastierovi pod hradom! Joj, ale tú studňu ste nemuseli na konci
         pricigániť… mňa to celú noc strašilo. No, poďte hore!
   </p>
   <p>
    Celý kaštieľ bol už na nohách. V jedálni štrngaly šálky. Ivan, osviežený rannou
         prechádzkou, cítil sa už ako doma, a prívetivé „dobré ráno“ Végha a mamy, ukradnutý bozk
         Mariannin naplňovaly ho sviežou jarosťou.
   </p>
   <p>
    Po raňajkách povedala Marianna:
   </p>
   <p>
    — Poďme sa hrať lawn-tennis! Budeme len dvaja, ale bude to i tak dobre.
   </p>
   <p>
    — Poďme teda!
   </p>
   <p>
    Sbehli dolu ruka v ruke. Na dvore Marianna zavolala:
   </p>
   <p>
    — Jožko, Miško, kde ste?
   </p>
   <p>
    O chvíľku vybehol zo stajne bosý chlapec s bielou slovenskou hlavičkou a červenými
         líčkami, asi 7 — 8-ročný. Strhol svoj na uši padajúci klobúk a úslužne pribehol k Marianne.
   </p>
   <p>
    — A Miško je kde?
   </p>
   <p>
    — Kozy pasie, prosím ponížene.
   </p>
   <p>
    — No, poď teda ty, budeš nám lopty podávať. Jožko to už akiste robieval, lebo si veselo
         podskočil.
   </p>
   <p>
    Marianna obzerala cestou raket:
   </p>
   <p>
    — Vy dobre hráte?
   </p>
   <p>
    — Ej, dávno som sa už nehral.
   </p>
   <p>
    — Ja sa náružive hrávam lawn-tennis. Je to najskvostnejší, najelegantnejší šport.
   </p>
   <p>
    Veselo sa začali hrať, netušiac, aký osudný koniec bude mať zábava…
   </p>
   <p>
    V Marianne sa krv rozprúdila. A raz, keď sa silnejšie rozohnala, odrazila loptu
         priďaleko. Lopta zaletela až ponad malé jazierko a padla, na niekoľko krokov od brehu, do
         vody. Na chvíľku sa ponorila, potom sa zjavila na povrchu a belela sa medzi vysokou trávou
         a rákosím.
   </p>
   <p>
    Marianna pribehla k jazeru, a keď videla, že loptu raketom nedočiahne, obzrela sa za
         nejakým kolom alebo nejakou haluzou. Ale ničoho takého nebolo naporúdzi.
   </p>
   <p>
    Začala byť srditou.
   </p>
   <p>
    Spešne zavolala na chlapca:
   </p>
   <p>
    — Jožko, poď sem!
   </p>
   <p>
    Ale Jožko akiste tušil, čo mu bude rozkázané, preto otáľal. Marianna netrpelive skríkla:
   </p>
   <p>
    — Bežíš mi ho hneď sem!
   </p>
   <p>
    Chlapec prišiel a zostrašene vyvalil oči.
   </p>
   <p>
    — No, čo vyvaľuješ oči?! Chytro, vyhrň si nohavičky a choď do vody pre loptu, veď je
         voda nie hlboká!
   </p>
   <p>
    Ale chlapec sa nehnul. Červenel a oči mu pomaly podbehly slzami…
   </p>
   <p>
    Ivan sa díval na to.
   </p>
   <p>
    Mariannu zaliala Véghovská prchkosť. Popudená skočila k chlapcovi a skríkla na neho:
   </p>
   <p>
    — Prečo nejdeš, keď ti rozkazujem?
   </p>
   <p>
    Chlapca zalialy slzy a, na celom tele sa trasúc, fikal:
   </p>
   <p>
    — Veľmi sa bojím… vo vode sú pijavice… krave sa raz na nohu deväť prissalo…
   </p>
   <p>
    Ale Marianna bola krv Véghovská, ktorá nestrpí odporu pri nikom, nie to pri takom
         červíčku!…
   </p>
   <p>
    Zúrivé lapila chlapca za límec:
   </p>
   <p>
    — Hodím ťa radšej medzi pijavice… ty slovenské šteňa!!
   </p>
   <p>
    Chlapec skríkol a hodil sa na zem.
   </p>
   <p>
    Čo prežil Ivan za tento moment, nemožno opísať. Zbledol ako stena a hrozným hlasom, ako
         výbuch sopky, skríkol na Mariannu:
   </p>
   <p>
    — Slečna!
   </p>
   <p>
    Marianna sa vzpriamila, ako socha. Za krátku chvíľku hľadeli jeden na druhého. Z pohľadu
         Ivanovho vyrážalo sa ohnivé opovrženie.
   </p>
   <p>
    Chlapec usedave fikal pri nohách svojej trýzniteľky.
   </p>
   <p>
    Ivan pomaly, bez slova pristúpil k chlapcovi, ktorý sa prestrašene strhol… zdesil sa, že
         ho azda i on…
   </p>
   <p>
    Ale Ivan vzal chlapca do náručia, pritisol ho k prsiam a s nekonečnou nežnosťou a
         bolesťou bozkal chlapca dva razy rovno na ústa.
   </p>
   <p>
    Potom ho složil, a chlapec, ticho plačúc, pomaly odišiel.
   </p>
   <p>
    Marianna stála, ako nemá, bezcitná socha, ale okolo úst jej hrala meravá črta
         svevoľnosti a odporu.
   </p>
   <p>
    A Ivan povedal ticho:
   </p>
   <p>
    — S Bohom!
   </p>
   <p>
    Položil čiapku na hlavu a ťažkým krokom zameril rovno cez polia na hradskú…
   </p>
   <p>
    Marianna ešte dlho stála na tom mieste, meravo sa dívajúc pred seba. Potom vyšla hore do
         kaštieľa a hodila sa na diván.
   </p>
   <p>
   </p>
  </div>
  <div>
   <div class="titlepage">
    <div>
     <div>
      <h2 class="title">
       <a name="d56e923">
       </a>
       VI
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Ivan, kráčajúc hradskou smerom k mestu, pomaly sa utíšil. Srdce mu síce krvácalo, ako čo
         by ho nejaká ukrutná ruka na poly bola roztrhla, ale pritom cítil takú ľahkosť a voľnosť,
         že sa cestou viac ráz nahlas, z plného hrdla zasmial. Divný to bol smiech — vtáčky
         prestrašene vybrnkly zpomedzi konárov — no Ivan cítil, že praskly okovy a putá, ktoré ho v
         poslednom čase tak dusily a tiesnily. Po omamujúcom, ťažkom sne, po nadľudskej duševnej
         borbe a po strašnom otrase stál zas na nohách predošlý Ivan Borovský, svobodne, víťazne a
         čisto — ale umučený, na smrť unavený.
   </p>
   <p>
    — Nepôjdem do mesta. Pôjdem do hôr. Vyspať sa… Hahaha…
   </p>
   <p>
    A vtáčatá zas vybrnkly prestrašene zpomedzi konárov…
   </p>
   <p>
    Hory boly dosť ďaleko. Ale Ivan si myslel: čím ďalej, tým lepšie!
   </p>
   <p>
    Pustil sa rovno cez polia smerom k horám. Brodil cez pasienky, cez oráčiny, cez jarky,
         cez potok. Ľudia, na poli kde-tu pracujúci, obzerali sa za ním.
   </p>
   <p>
    Nechcel myslieť na nič, len kochať sa v prírode. Kráčal, akoby k istému cieľu, ako by ho
         tam v horách čakal niekto. Dotieravé myšlienky zaháňal. Ako podnapitý, hlasne sa shováral
         sám so sebou a prihováral sa kvietku, stromu, vtáčaťu…
   </p>
   <p>
    — Ohó, potôčik môj milý, myslíš, že ťa nepreskočím?! — a preskočiac, posmieval sa
         šomrajúcim vlnám. — Joj, kvietok môj pekný, pristúpil som ťa? No, veď ťa vyrovnám… však je
         to zverská ruka, ktorá kvietok trhá a šliape?…
   </p>
   <p>
    Prišiel pod horu. Široko vystrel ruky a zvolal: „Tu som!“ Zrazu mu však kmitlo mysľou,
         že včera takto vchádzal do lesa s ňou… Obzrel sa náhle, ale kaštieľ už ledva bolo vidno;
         malý punktík na obzore.
   </p>
   <p>
    Vstúpiac pod klenbu štíhlych jedlí, takým krásnym mu všetko prichodilo, že zacítil túhu
         básniť, verše písať — prvý raz v živote.
   </p>
   <p>
    Proboval složiť prvý riadok:
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Hora, hora vysoká…
      </span>
     </p>
    </div>
   </p>
   <p>
   </p>
   <p>
    Ale tento začiatok sa mu nepáčil, to znie vraj príliš populárne. Proboval všelijako,
         konečne umiesil to takto:
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Lesy, vy šíre, tajomné lesy,
prichádza ku vám márnotratný syn
      </span>
     </p>
    </div>
   </p>
   <p>
   </p>
   <p>
    — Ale počkajmeže! Rým je slabý! Na lesy by bol dobrý rým: plesy… kdesi… Dobre, bude:
         kdesi. Ale čo pred „kdesi“?
   </p>
   <p>
    Konečne to zas vystrúhal takto:
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Lesy, vy šíre, tajomné lesy,
počujem ohlas svobody kdesi…
      </span>
     </p>
    </div>
   </p>
   <p>
   </p>
   <p>
    — No, to je dobre! Musím to hneď spísať… Hľadal po vreckách, našiel kus ceruzky a
         papieru a spísal to.
   </p>
   <p>
    Ale ďalej sa mu už rýmy nijako nedarily. Darmo, bol veľmi unavený. Vstrčil papier do
         vrecka. Zívol… nohy ho už ledva niesly, potkol sa na akýsi peň; bezmála padol…
   </p>
   <p>
    V hore bolo ticho; cez listie sa predieraly lúče slnečné. Slnko ešte dosť vysoko stálo.
         Chcel si oddýchnuť. Na blízku, pod hrubým stromom sa svalil na suché ihličie, položil hlavu
         na vypuklý, hrubý koreň — a oči pomaly pritvoril. Koreň ho tlačil, skrútil čiapku pod
         hlavu, víčka mu znovu klesly a — už spal.
   </p>
   <p>
    Slnce zapadalo. Ivan spal. Už len poslednými lúčmi ožiarenú oblohu bolo vidieť pomedzi
         konáre. Dolu bola úplná tma.
   </p>
   <p>
    Chladný, večerný vetrík pricválal na netopierových krýdlach do hory — a zadivil sa, keď
         sa buchol do Ivana. Čo tu robí človek, kde ani vtáčka-letáčka? Chladne mu vdýchol do tvári:
         Prechladneš, človeče, zobuď sa…
   </p>
   <p>
    Ivan poslúchol. Otvoril oči. Strhol sa… nevedel sa spamätať, kde je. Vystrel ruku…
         ohmatal vypuklý, hladký a už zarosený koreň… Brrr — odtrhol ruku, ako by sa bol hrubej,
         krvou nassatej, studenej pijavice dotkol…
   </p>
   <p>
    Konečne mu svitlo — i v tme. Ale kam teraz? Hladný a bez prístrešia. No, spánku
         neľutoval. Nedbal by bol na druhý bok sa obrátiť.
   </p>
   <p>
    Pozrel hore, obloha sa ešte slabo žiarila — nebude ešte veľmi pozde. Vstal štvornožky;
         bok mu trochu zmeravel. Radil sa chvíľku sám so sebou. Nepamätal sa, že by bol videl domček
         niekde tu pod horou. A ktože vie, či by potrafil z hory?
   </p>
   <p>
    Ohmatal vrecká. Aspoň zápalky keby mal…
   </p>
   <p>
    A vetrík mal z neho zrejmú radosť. Začal si žarty robiť z neho: podozrive zašuchotal
         listím raz tu, raz tam, čo Ivanovi nebolo práve príjemné počúvať.
   </p>
   <p>
    Razom začal načúvať. Ako by bol tupé údery počul z diaľky… Hľa, zas! Ako by niekto
         ďaleko drevo rúbal…
   </p>
   <p>
    — No, už musím len ta, — povedal.
   </p>
   <p>
    Ale ako sa pohol v tom smere, už mu znelo zas, ako od chrbta… Zastal namrzený; čo sa
         ušiam robí? A vetrík, šibal, smial sa — lebo to on robil s ním také žarty…
   </p>
   <p>
    Ale keď staré, vážné jedle, kárave zašumiac, zašomraly na neho, doniesol pekne-čisto
         hlas sekery až k ušiam Ivanovým, ktoré úzkostlive zachytávaly i najmenší šramot v hlúpej
         tme.
   </p>
   <p>
    Tak už bolo možno kráčať — to jest potkýnať sa a húpať kde do jamy, kde do vody. Ale
         Ivan šiel za hlasom, ako po šnúre.
   </p>
   <p>
    No hlas razom začúchol. Ivan by bol veril, že ho to nejaká víla láka… a s peknými vílami
         chcel mať už pokoj.
   </p>
   <p>
    Ale vetrík bol až priveľmi úslužný. Aby svoje predošlé zlé žarty napravil, doniesol mu
         slabý ľudský hlas…
   </p>
   <p>
    To zohrialo Ivana od hlavy do päty.
   </p>
   <p>
    — Čo hneď i medzi zbojníkov, len nech sú ľudia!
   </p>
   <p>
    Onedlho zazrel i žiaru ohňa, a po krátkom namáhaní stál pred kolibou drevorubačov.
   </p>
   <p>
    — Daj, Bože, dobrý večer! — ozval sa.
   </p>
   <p>
    Tí tam sa zľakli: — Ký to ďas?! ale potom už bolo dobre. Usadil sa medzi nich; azda
         nikdy v živote nepocítil toľkej radosti a spokojnosti, ako teraz…
   </p>
   <p>
    — Zablúdil som.
   </p>
   <p>
    — No, veď to nič. Vyspia sa tu dobre.
   </p>
   <p>
    — Hm, keď som sa ja už vyspal.
   </p>
   <p>
    Obzrel sa po chlapoch. Na začmudených, tvrdých tvárach odrážala sa zdrcujúca flegma a
         spokojnosť. Nemo sedeli okolo ohňa, dívajúc sa do vatry, kde v hlinených, opálených hrncoch
         večera klokotala.
   </p>
   <p>
    Ivan sa s nadšením díval na nemý obraz, ako by mal Jánošíkových hôrnych chlapcov pred
         sebou, alebo tých dvanástich okolo ohňa v ktorejsi povesti…
   </p>
   <p>
    Znovu ho zalial prúd vnímavej poézie. Hovoril ako zo sladkého sna:
   </p>
   <p>
    — Dobre vám je tu, bratia, však dobre v týchto horách?
   </p>
   <p>
    — Hm, dobre ako dobre… len keby páleného bolo! — odpovedali dvaja-traja a oči sa im
         zablysly.
   </p>
   <p>
    Radšej keby mu boli poriadné zaucho šuchli.
   </p>
   <p>
    No mal pocit, ako čo by ho bol ozaj dostal: oči sa mu otvorily, a videl, zreteľne videl,
         že tí „hôrni chlapci“ rovno na hrnce hľadia. Meravo a žiadostive hľadia na hrnce. Nespustia
         oka s hrncov. A každého myseľ tam dnu klokoce. Všetky túžby, všetky žiadosti, všetky snahy
         tam dnu v hrnci klokocú.
   </p>
   <p>
    Ivan sa však nehneval. Nemohol sa hnevať. Len cítil tmu. A malý ohník na prostriedku je
         slabý dusnú tmu zahnať. Slnka treba, slnka! Cítil chudobu, hlad — a tie hrnce nedostačujú…
   </p>
   <p>
    Chcel sa náhle ozvať, poučiť ľudí, ale hrnce ako by hlasnejšie sklokotaly, výstražne a
         posmešne: čo chceš pri týchto hrncoch?!
   </p>
   <p>
    — Čie sú tieto hory? — spýtal sa temno.
   </p>
   <p>
    — Pána grófove.
   </p>
   <p>
    Ivan vedel, ktorého. To bol súsed Véghovcov.
   </p>
   <p>
    Nechcelo sa mu viacej hovoriť. Prestrel sa na suchý mach. Duševný pokoj bol, po krátkom
         uľavení, zas vzrušený, súlad rozvírený. Ani v hore pokoja…
   </p>
   <p>
    Trápnym, krušným mu prichodilo i ďalej tam ležať. Jednako, tak by bol chcel tým chlapom
         hovoriť; kázať, kázať im chcel, ale keď tie hrnce tak posmešne klokotaly — a sám nemal
         pokoja.
   </p>
   <p>
    — Ako ďaleko je ztadeto mesto? — spýtal sa razom.
   </p>
   <p>
    — No, dobré dve hodiny, — odpovedali.
   </p>
   <p>
    — Tak ja teda pôjdem! — povedal a vzchopil sa.
   </p>
   <p>
    — Ale kde?! Var’ do mesta o takomto čase? — zvolali všetci.
   </p>
   <p>
    — Veru, keď som si deň prespal.
   </p>
   <p>
    — Ale mohlo sa páčiť s nami večerať!
   </p>
   <p>
    — To už hej!
   </p>
   <p>
    Podelili sa tým, čo mali.
   </p>
   <p>
    Po večeri im stisol všetkým rad-radom ruky:
   </p>
   <p>
    — S Bohom, dobrí ľudia!
   </p>
   <p>
    Jeden z chlapcov ho šiel na kus odprevadiť, aby v hore nepoblúdil. Plietol sa im pod
         nohami aký-taký chodník, ale, keď vyšli z hory, bolo trochu vidnejšie. Chlap ukázal Ivanovi
         cestu, ktorou sa dostane k železničnej dráhe, podľa ktorej už potom príde k svojmu cieľu. A
         s tým sa chlap vrátil, a Ivan sa pustil rezko. Jasno-žltá hlina cesty mu svietila pod nohy.
         Konečne dostal sa k železničnej dráhe; potom sa mu už lepšie kráčalo.
   </p>
   <p>
    Noc bola krásna, koncom júla, keď hviezdy padajú…
   </p>
   <p>
    A v ňom sa zapaľovaly nové plamene. Chcel žiť, chcel pracovať. Pri svetle trblietavých
         hviezd v novšom, jasnejšom svetle ožily pred ním všetky jeho mladistvé túžby: chcel žiť,
         pracovať pre plemeno v porobe upiace! Toľko sily, toľko odvahy cítil v duši, v údoch, ako
         nikdy. Ach, už ho nič na svete nepomýli, ani na chvíľku neodvábi… Chcel žiť a pracovať…
   </p>
   <p>
    — Stoj! Kto si? — skríkol na neho silný hlas.
   </p>
   <p>
    Ustrnul…
   </p>
   <p>
    Pred ním sa černel — toľko vybadal — železničný most a na niekoľko krokov akýsi chlap;
         nemal času spamätať sa, chlap ho znovu okríkol:
   </p>
   <p>
    — Kto si, hovor, lebo strelím!
   </p>
   <p>
    Čo je to? nejaký strážnik, či zbojník?…
   </p>
   <p>
    — Ivan Borovský, pravotársky osnovník, — odpovedal mašinálne.
   </p>
   <p>
    Cez most pribehli ešte dvaja chlapi s lampášom a blížili sa opatrne k Ivanovi.
   </p>
   <p>
    V slabom svetle lampáša videl Ivan zablysnúť sa bodák… Pristúpili k nemu traja vojaci.
   </p>
   <p>
    — Ruky hore! — povedal jeden drzým hlasom.
   </p>
   <p>
    Ohmatal ho a nenajdúc zbroje pri ňom, ani nič podozrivého, posvietil mu do tvári.
         Ivanovi bolo to už odporné… Hnev vybúšil z neho.
   </p>
   <p>
    — Akým právom ma tu pristavujete?
   </p>
   <p>
    — No, no, len tichšie, panáčik, sem legitimáciu!
   </p>
   <p>
    — Nepotrebujem sa legitimovať! So zbojníkmi mám azda do činenia?
   </p>
   <p>
    Tu vojak ešte drzejším, ale vojenským, vymeraným hlasom povedal:
   </p>
   <p>
    — Pane, my konáme svoju povinnosť; a jestli neposlúchnete, kolba pomôže… Prosím
         legitimáciu.
   </p>
   <p>
    Ivanovi sa pery triasly.
   </p>
   <p>
    — Ale načo? Prečo? Čo to má znamenať?
   </p>
   <p>
    — Hm, tak sa zdá, že mladý pán rovno s mesiaca alebo s niektorej hviezdy kvapol sem
         medzi nás, keď nevie, že vypukla vojna.
   </p>
   <p>
    Ivan dostával závrat.
   </p>
   <p>
    — Už vojna? — vydralo sa mu z pŕs. — Kedy?
   </p>
   <p>
    — Hahaha! Dnes večer, prosím ponížene, — odvetil posmešne a ostatní sa smiali.
   </p>
   <p>
    — Teda predsa! — povedal Ivan a udrel sa do čela.
   </p>
   <p>
    Ale bol omnoho vzrušenejší, ako by bol mohol o tomto viac rozmýšľať.
   </p>
   <p>
    — Prosím ešte raz a posledný raz: legitimovať sa! — povedal vojak veľmi netrpelive.
   </p>
   <p>
    — Nemám nič, — odvetil Ivan temno, ako zo sna.
   </p>
   <p>
    — Teda ste naším väzňom. Máme rozkaz zaviesť vás na veliteľstvo. Nech sa páči vopred!
   </p>
   <p>
    Prešli cez most. Pod nimi hučala rieka. Dvaja vojaci zostali tam a jeden ho s nasadeným
         bodákom sprevádzal.
   </p>
   <p>
    Ivan proboval cestou rozmýšľať. Vedel, že ho na veliteľstve prepustia. „Len šťastie“,
         pomyslel si, „že je noc; nerád bych hrať pred davom menažeriu…“
   </p>
   <p>
    Ale tento raz sa sklamal.
   </p>
   <p>
    Ako prichádzali do mesta, prekvapilo ho, že i v takej pozdnej noci je všade svetlo, húfy
         ľudu maširujú po uliciach hore-dolu. Výkriky, vresk, lomoz.
   </p>
   <p>
    Skoro sa sbehol i okolo nich dav…
   </p>
   <p>
    A čo potom nasledovalo, to nebolo pre Ivanove strýznené nervy.
   </p>
   <p>
    Potupné výkriky, kliatby, skaly lietaly proti nemu. Ba istý chalan ho zrovna opľul a
         skríkol mu do tvári: „Obesiť ho!“
   </p>
   <p>
    A dav v chóre reval: „Obesiť ho!“
   </p>
   <p>
    Blýskavý bodák za ním bol len na to, aby prípadne tých obránil, ktorí ho hanobili…
   </p>
   <p>
    Vykúpením bolo, keď vkročil do mestského domu. Vojak predviedol ho pred poručíka
         Sommera, ktorého dobre znal. Hrnuli sa dnu i iní úradníci, rad-radom mu známi. Prekvapenie
         a opovrženie na všetkých tvárach.
   </p>
   <p>
    Ivan sám začal prchkým hlasom:
   </p>
   <p>
    — Prosím moju vec skoro vyšetriť, lebo mám dojem, že sa svet úplne zblaznel!
   </p>
   <p>
    Poručík si ho ani nevšímal, ale vypočul vojaka. Ivana prekutali.
   </p>
   <p>
    Našli len kus papiera u neho. A na ňom akási báseň. Dva riadky. Poručík čítal:
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Lesy, vy šíre, tajomné lesy,
počujem ohlas svobody kdesi…
      </span>
     </p>
    </div>
   </p>
   <p>
   </p>
   <p>
    Krik a výrazy pohoršenia bolo počuť v izbe na tieto slová.
   </p>
   <p>
    — Aha! — „svoboda“ a „kdesi“… hej, hej… „kdesi za hranicami“… To sú tí, čo za hranice
         kukajú… ebatta, pánsláv…
   </p>
   <p>
    A oni všetci dobre poznali Ivana Borovského a Ivan ich. Ale teraz studené, ba divé
         nepriateľstvo vyrážalo sa z tých tvárí…
   </p>
   <p>
    A poručík sa obrátil k nemu:
   </p>
   <p>
    — Kým sa jasnejšie nevyšetrí, čo ste hľadali v nočnom čase pri moste, a kým sa tento nad
         mieru podozrivý verš nevysvetlí — ste väzňom.
   </p>
   <p>
    Ivan sa poddal osudu svojmu.
   </p>
   <p>
    A kto chcel viacej vedieť, mohol sa len spýtať i posledného učňa v meste, a bol by
         zvedel, že Ivan Borovský, vlastizradca, priplazil sa nočnou hodinou k železničnému mostu a
         chcel ho dynamitom do povetria vyhodiť, ale ho lapili a našli u neho i tajný leták, v
         ktorom narádza a hlása zradu… Mali ho vraj radšej hneď na moste obesiť!…
   </p>
   <p>
    *
   </p>
   <p>
    Ráno prišla vec horko-ťažko do poriadku. Svedčil i Végh.
   </p>
   <p>
    Ale verš zostal nad mieru podozrivým a — ako obťažujúca listina — bol pečlive medzi aktá
         odložený a opatrovaný.
   </p>
   <p>
    Ivana už nepustili na svobodu, ale ho zaviedli rovno do kasárne, a na tretí deň na
         bojište…
   </p>
   <p>
    Ivan bol stále ako bezcitná socha. Hľadel meravo, bez slova pred seba.
   </p>
   <p>
    Pred odchodom na bojište navštívil ho Kalman Komor. Jediná statočná duša. Slzy mu
         vyhrkly z očú, keď sa lúčil od Ivana…
   </p>
   <p>
    No a ešte jedna duša ho oplakávala v marušickom kaštieli.
   </p>
   <p>
    *
   </p>
   <p>
    Na fronte bol tri mesiace. Mali ho pod stálym dozorom, ako „podozrivého“. A keď ho po
         jednej veľkej bitke mrtvého priniesli „sanitéci“, major priklonil nemu a pripäl mu na prsia
         vyznačenie.
   </p>
   <p>
    Niektorí tam prítomní vraveli, že videli, ako sa ruka mŕtveho mykla, ako by chcela
         medailu zdrapiť z pŕs…
   </p>
   <p>
   </p>
  </div>
 </body>
</html>
