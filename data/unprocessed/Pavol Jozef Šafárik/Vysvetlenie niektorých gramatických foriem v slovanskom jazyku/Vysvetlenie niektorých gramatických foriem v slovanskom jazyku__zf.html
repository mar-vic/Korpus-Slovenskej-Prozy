<html>
 <body>
  <div>
   <div class="titlepage">
    <div>
     <div>
      <h2 class="title">
       <a name="id2558634">
       </a>
       Vysvetlenie niektorých gramatických foriem v slovanskom jazyku
      </h2>
     </div>
    </div>
   </div>
   <p>
   </p>
   <p>
   </p>
   <p>
    V tomto všeobecnom napredovaní vied a náuk, ktorým sa honosí druhá polovica minulého a
      prvá polovica nášho storočia, pozorujeme postupný prechod od pestovania druhej, a tým spoločné
      vzmáhanie sa všetkých vo veľmi rozličnom a neustálom zápase ľudských síl. Ľudská myseľ, ktorá
      zmocnela výhradným alebo uprednostneným zošľachťovaním a oplodňovaním jedného poľa, obracia sa
      zrazu na iné a ponáhľa sa dohoniť to, čo sa dosiaľ na ňom zanedbalo, dopestujúc tu z jeho
      vlastnej pôdy vydarenejšie plody než dosiaľ, inde zase obohacujúc sa novými, na inom poli
      dopestovanými kvetinami a štepmi.
   </p>
   <p>
    Začiatok a vznik terajšieho pohybu duchov na poli náuk a vied vyšiel, ako je všeobecne
      známe, z lona filozofie na úsvite druhej polovice predošlého storočia; neskôr, koncom toho
      istého storočia, obrátila sa činnosť najvýznamnejších hláv, vymaniac sa z medzí spomenutej
      vedy, na oblasť prírodných náuk a vied, a až v našich časoch, asi od tridsiatych rokov,
      získali historicko-pozitívne náuky, najmä jazykospyt, také všeobecné uznanie a vrúcne
      porozumenie dômyselných mužov, aké v plnej miere zasluhujú. Aby sme neodbočovali od
    <span class="emphasis">
     <em>
      jazykovedy
     </em>
    </span>
    , na ktorú sa zatiaľ tu výlučne obracia naša pozornosť,
      nemôžeme nepoukázať aspoň niekoľkými slovami na pomer jej terajšieho stavu k onomu, v akom sa
      ocitala koncom minulého a začiatkom terajšieho storočia. Až do konca minulého storočia a
      pominutia štvrtej olympiády tohto storočia
    <sup>
     [
     <a class="footnote" href="#ftn.id2522965" name="id2522965">
      1
     </a>
     ]
    </sup>
    uzatvárali sa najslávnejší jazykospytci pri svojom výskume do oblasti jazyka
      jedného kmeňa a jeho rozličných nárečí natoľko prísne, že si zriedkakedy dovolili obrátiť
      svoju pozornosť na iné, viac-menej príbuzné jazyky s tým úmyslom, aby umným vzájomným
      porovnávaním vysvetlili temné, ináč nepochopiteľné stránky domáceho jazyka. Čo mohli týmto
      spôsobom najdômyselnejší duchovia dosiahnuť, potvrdil u nás Dobrovský, muž veľkých, nehynúcich
      zásluh o náš jazykospyt, u Nemcov Adelung a nadovšetko slávny Jakub Grimm. Uvedením sanskritu
      a zendského jazyka
    <sup>
     [
     <a class="footnote" href="#ftn.id2522997" name="id2522997">
      2
     </a>
     ]
    </sup>
    do okruhu jazykov indoeurópskych, uznaním ich spoločného pôvodu a rovnorodého
      organizmu povzniesol sa jazykospyt, najmä zásluhou Františka Boppa,
    <sup>
     [
     <a class="footnote" href="#ftn.id2523022" name="id2523022">
      3
     </a>
     ]
    </sup>
    vyššie na vynikajúci stupeň, a z neho sa všetky indoeurópske kmeňové jazyky
      pokladajú v istom zmysle už iba za výhonky, a teda akoby nárečia jedného prastarého jazyka,
      ktoré zhrnuté vo svojej úplnosti a súvislosti povinné sú vzájomne sa vysvetľovať a skutočne sa
      vysvetľujú. Je to obdobie úspešného rozkvetu porovnávacieho jazykospytu, ktorého začiatok sa
      datuje rokom 1816 a ktoré trvá až dosiaľ, prinášajúc čoraz hojnejšie a zrelšie ovocie svojho
      úsilia. Z kruhu tejto školy prívržencov porovnávacieho jazykospytu odvážil sa jeden z
      najväčších a najdômyselnejších duchov nášho storočia, Viliam von Humboldt,
    <sup>
     [
     <a class="footnote" href="#ftn.id2523066" name="id2523066">
      4
     </a>
     ]
    </sup>
    keď si bol svojím bádaním dávno osvojil oveľa väčší počet rozličných ľudských
      jazykov než všetci jeho predchodcovia, odvážil sa povzniesť na najvyšší stupeň jazykovedy,
      totiž na taký, z ktorého sa pokladajú všetky ľudské jazyky v istom zmysle už iba za výhonky,
      odtiene a úlomky jedného všeobecného ľudského jazyka. Výsledky jeho učeného a dômyselného
      bádania, po mnohých prípravných prácach a spisoch zhrnuté v jeho hlavnom diele
    <span class="emphasis">
     <em>
      O
        rozličných spôsoboch skladby ľudského jazyka a jeho vplyve na duchovný vývin ľudského
        pokolenia
     </em>
    </span>
    (Berlín 1836), znamenajú epochu v jazykovede a zostanú jej večným
      kánonom, na ktorom sa bude dať časom dačo opravovať, k nemu pridávať alebo z neho uberať, no
      zrieknuť sa úplne jeho podstaty nebude nikdy možné bez škody pre jazykovedu. Aby sme
      prirovnaním jasnejšie vysvetlili svoju myšlienku, zdá sa nám, že ako v matematicko-prírodných
      vedách môže byť pokrok čias označený najcharakteristickejšími troma menami — Kopernikovým,
    <sup>
     [
     <a class="footnote" href="#ftn.id2523112" name="id2523112">
      5
     </a>
     ]
    </sup>
    ktoré znamená odvrátenie sa od predsudkov a bludov v predtuche pravdy, Keplerovým,
    <sup>
     [
     <a class="footnote" href="#ftn.id2523134" name="id2523134">
      6
     </a>
     ]
    </sup>
    ktoré znamená poznanie skutočných, no stále iba neúplných zákonov hmotného sveta,
      a Newtonovým,
    <sup>
     [
     <a class="footnote" href="#ftn.id2523151" name="id2523151">
      7
     </a>
     ]
    </sup>
    ktoré znamená očividný a postupný dôkaz všeobecnej a nevyhnutnej zákonitosti
      vesmíru — tak aj na charakterizovanie pokrokov v jazykovede dostačujú tri alebo štyri mená:
      Dobrovského pre nás Slovanov alebo Jakuba Grimma pre Nemcov ako pôvodcov kritického
      jazykospytu z hľadiska kmeňa, Boppa ako zakladateľa rečového výskumu z hľadiska plemena a
      Humboldta ako tvorcu jazykovedy z hľadiska jazyka celého ľudstva. Netvrdíme, že by tým už sama
      náuka bola zavŕšená a zakončená; ako po Newtonovi museli pripojiť ešte Laplace
    <sup>
     [
     <a class="footnote" href="#ftn.id2523174" name="id2523174">
      8
     </a>
     ]
    </sup>
    a Gauss
    <sup>
     [
     <a class="footnote" href="#ftn.id2523187" name="id2523187">
      9
     </a>
     ]
    </sup>
    všeličo podstatné na doplnenie a zdokonalenie sústavy mechaniky vesmíru, tak
      nepochybne i po Humboldtovi nastúpia viacerí etymológovia, ktorí ním založenú sústavu
      jazykovedy podstatne rozšíria a zdokonalia, ale ním položené základy samotnej náuky zostanú
      nepohnuté, zakiaľ rozum ľudský nevybočí z cesty zákonného skúmania. Postulát etymológa —
    <span class="emphasis">
     <em>
      δός μοι
        ποῦ ότῶ
     </em>
    </span>
    <sup>
     [
     <a class="footnote" href="#ftn.id2523219" name="id2523219">
      10
     </a>
     ]
    </sup>
    — dostal už základ, na ktorom bude možné stavať neustále ďalej, otvorila sa brána
      túžiacemu a povolanému vedecky skúmať ľudské jazyky. Že pokrok v oblasti vedeckého jazykospytu
      nemôže byť taký rýchly, že výsledky na poli tejto vedy nemôžu byť také čerstvé, názorné a
      mnohonásobné ako pri náukách matematicko-prírodných alebo iba skúšobných, vyplýva z
      rozdielnosti vlastností samých týchto náuk, i čo sa týka ich predmetu, i prostriedkov a návodu
      na jeho skúmanie: no ako nepochybujeme o skutočnom povznesení sa etymológie za našich čias
      väčšmi než za všetky predošlé časy, tak nemôžeme v sebe udusiť aj pevnú nádej, že až sa raz v
      jednej osobe zjaví Aristoteles,
    <sup>
     [
     <a class="footnote" href="#ftn.id2523263" name="id2523263">
      11
     </a>
     ]
    </sup>
    Carus
    <sup>
     [
     <a class="footnote" href="#ftn.id2523276" name="id2523276">
      12
     </a>
     ]
    </sup>
    a Humboldt, t. j. filozof, fyziológ a jazykospytec, hlbším vniknutím do tajomstva
      jazyka ľudského a odhalením dosiaľ skrytých vzťahov medzi súvisiacim a podobným pôvodom
      ľudských predstáv a slov nadobudne i sama filozofia, najmä však psychológia a logika nielen
      nové neočakávané osvetlenie, ale natrvalo zakotví v pevnejšej a stálejšej pôde než doteraz.
   </p>
   <p>
    Porovnávacou jazykovedou rozriešilo sa už nemálo najťažších záhad indoeurópskych jazykov;
      nemenej dôležité z nich a odročené otázky a úlohy sa časom uspokojivo vysvetlia. I náš
      slovanský jazykospyt nemôže čakať odinakiaľ než z tohto nevyčerpateľného prameňa svoje
      povznesenie a zdokonalenie. Ako ďaleko sa náš jazykospyt povzniesol za zaslúžilého
      Dobrovského, ktorý sa prvý odvážil prekročiť úzke medze svojho domáceho nárečia a zahrnúť do
      jednoty celý jazyk, všetky rozličné nárečia celého slovanského kmeňa, tak ďaleko, ba ešte
      oveľa ďalej sa opäť povznesie, až naši slovanskí bádatelia jazyka prekročia úzke medze jazyka
      svojho kmeňa s takou kritičnosťou a znalosťou veci a do okruhu svojho výskumu zahrnú všetky
      hlavné jazyky indoeurópskeho plemena. Nie je mojím úmyslom, a moje sily na to ani nestačia,
      aby som sa i sám pokúsil o takúto ťažkú úlohu: no do istej miery cítim sa, pravdaže,
      zaviazaným prispieť k dokázaniu jej možnosti i potreby a užitočnosti. Na to, iba na to cieli
      tento nový článok ako aj všetky predchádzajúce.
   </p>
   <p>
    Že v tejto časti slovanskej jazykovedy, ktorá sa zapodieva tvorením slov (etymológia),
      nemožno už dnes ďalej úspešne pokračovať bez porovnávacieho návodu, prisvedčí kritický znalec
      veci bez rozpakov, svoje odôvodnené presvedčenie o tom predložil som už v predošlých článkoch.
      Lež ani v náuke o skloňovaní slov nemožno dosiahnuť pevné základy bez porovnávacieho návodu.
      Veľmi dôležitá časť slovanskej gramatiky o pôvode, prvotnom význame a postupných premenách
      tých foriem, ktoré nazývame prechodníkmi a príčastiami (transgresívy a particípiá), bez
      porovnania s ostatnými indoeurópskymi jazykmi navždy zostane nepochopená a nevysvetlená. No
      obíduc zatiaľ túto obšírnu n zauzlenú úlohu, prikročíme k vysvetľovaniu niektorých iných
      gramatických foriem nášho jazyka.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2522965" name="ftn.id2522965">
        1
       </a>
       ]
      </sup>
      <span class="emphasis">
       <em>
        Štvrtej olympiády tohto storočia
       </em>
      </span>
      — totiž r. 1816 (4 x 4 =
          16)
     </p>
    </div>
    <div class="footnote">
     <p>
      <sup>
       [
       <a class="para" href="#id2522997" name="ftn.id2522997">
        2
       </a>
       ]
      </sup>
      <span class="emphasis">
       <em>
        Zendský jazyk
       </em>
      </span>
      — najstarší z indoeurópskych jazykov, podobný
          sanskritu najmä hláskoslovím. Ním je napísaná biblia Zoroastrovho staroiránskeho
          náboženstva. Poznaním sanskritu a zendského jazyka sa rozvilo štúdium indoeurópčiny.
          Porovnávacia jazykoveda dokázala, že jazyky, ktorými hovoria jednotlivé národné celky
          (Slovania, Románi, Germáni atď.), pochádzajú zo spoločného jazyka, nazývaného
          indoeurópskym prajazykom.
     </p>
    </div>
    <div class="footnote">
     <p>
      <sup>
       [
       <a class="para" href="#id2523022" name="ftn.id2523022">
        3
       </a>
       ]
      </sup>
      <span class="emphasis">
       <em>
        Franz Bopp
       </em>
      </span>
      vydal r. 1816 dielo, v ktorom porovnal systém
          skloňovania v sanskrite so systémom v gréčtine, latinčine, perštine a germánčine
          (Conjugationssystem der Sanskritsprache in Vergleichung mit jenem der griechischen,
          lateinischen, persischen und germanischen), podľa čoho Šafárik označil r. 1816 za začiatok
          rozvoja porovnávacej jazykovedy.
     </p>
    </div>
    <div class="footnote">
     <p>
      <sup>
       [
       <a class="para" href="#id2523066" name="ftn.id2523066">
        4
       </a>
       ]
      </sup>
      <span class="emphasis">
       <em>
        Wilhelm von Humboldt
       </em>
      </span>
      — podal základy svojej teórie o jazyku ako
          odraze duchovného života národa v diele Über die Verschiedenheit des menschlichen
          Sprachbaus und ihren Einfluss auf die geistliche Entwicklung des Menschengeschlechts (O
          rozličných spôsoboch…).
     </p>
    </div>
    <div class="footnote">
     <p>
      <sup>
       [
       <a class="para" href="#id2523112" name="ftn.id2523112">
        5
       </a>
       ]
      </sup>
      <span class="emphasis">
       <em>
        Mikolaj Kopernik
       </em>
      </span>
      (1473 — 1543) — významný poľský astronóm,
          podvrátil starú teóriu o otáčaní Slnka okolo Zeme (geocentrická sústava) a nastolil teóriu
          o Slnku ako strede, okolo ktorého sa otáča aj Zem (heliocentrická sústava), čím revolučne
          zasiahol do vývinu vedy a filozofie
     </p>
    </div>
    <div class="footnote">
     <p>
      <sup>
       [
       <a class="para" href="#id2523134" name="ftn.id2523134">
        6
       </a>
       ]
      </sup>
      <span class="emphasis">
       <em>
        Johannes Kepler
       </em>
      </span>
      (1571 — 1630) — slávny hvezdár, ktorý objavil
          zákony o pohybe planét a vynašiel hvezdársky ďalekohľad
     </p>
    </div>
    <div class="footnote">
     <p>
      <sup>
       [
       <a class="para" href="#id2523151" name="ftn.id2523151">
        7
       </a>
       ]
      </sup>
      <span class="emphasis">
       <em>
        Isaac Newton
       </em>
      </span>
      (1642 — 1727) — anglický fyzik, matematik a
          astronóm, objavil gravitačný zákon a základné zákony mechaniky
     </p>
    </div>
    <div class="footnote">
     <p>
      <sup>
       [
       <a class="para" href="#id2523174" name="ftn.id2523174">
        8
       </a>
       ]
      </sup>
      <span class="emphasis">
       <em>
        Pierre Simon Laplace
       </em>
      </span>
      (1749 — 1827) — francúzsky matematik a
          astronóm, významne prispel k rozpracovaniu teórií o kozme
     </p>
    </div>
    <div class="footnote">
     <p>
      <sup>
       [
       <a class="para" href="#id2523187" name="ftn.id2523187">
        9
       </a>
       ]
      </sup>
      <span class="emphasis">
       <em>
        Karl Friedrich Gauss
       </em>
      </span>
      (1777 — 1855) — nemecký astronóm a
          matematik, venoval sa metódam pre vypočítavanie dráh nových planét a štúdiu magnetičnosti
          Zeme. — Šafárik sa usilovne venoval štúdiu astronómie už za svojich štúdií v Jene, kde ho
          pre tento odbor získal profesor Oken.
     </p>
    </div>
    <div class="footnote">
     <p>
      <sup>
       [
       <a class="para" href="#id2523219" name="ftn.id2523219">
        10
       </a>
       ]
      </sup>
      <span class="emphasis">
       <em>
        δός μοι
            ποῦ ότῶ
       </em>
      </span>
      (gr.) — Daj
          mi pevný bod, kam sa mám postaviť (a pohnem zemou — táto časť v Šafárikovom texte už nie
          je). — Typický výrok gréckeho matematika a fyzika Archimeda (287 — 212 pr. n. l.).
     </p>
    </div>
    <div class="footnote">
     <p>
      <sup>
       [
       <a class="para" href="#id2523263" name="ftn.id2523263">
        11
       </a>
       ]
      </sup>
      <span class="emphasis">
       <em>
        Aristoteles
       </em>
      </span>
      (384 — 322 pr. n. l.) — „najväčší mysliteľ
          staroveku“, ako sa o ňom vyjadril Marx
     </p>
    </div>
    <div class="footnote">
     <p>
      <sup>
       [
       <a class="para" href="#id2523276" name="ftn.id2523276">
        12
       </a>
       ]
      </sup>
      <span class="emphasis">
       <em>
        Carl Gustav Carus
       </em>
      </span>
      (1789 — 1869) — nemecký lekár a filozof,
          zapodieval sa zvlášť fyziológiou a objavil krvný obeh v hmyze
     </p>
    </div>
   </div>
  </div>
 </body>
</html>
