<html>
 <body>
  <div>
   <div class="titlepage">
    <div>
     <div>
      <h2 class="title">
       <a name="id2517062">
       </a>
       Výňatok z prednášky
      </h2>
     </div>
    </div>
   </div>
   <p>
   </p>
   <p>
    <span class="emphasis">
     <em>
      pri začatí metrických prednášok v* 1819
     </em>
    </span>
   </p>
   <p>
    <sup>
     [
     <a class="footnote" href="#ftn.id2522921" name="id2522921">
      1
     </a>
     ]
    </sup>
   </p>
   <p>
   </p>
   <p>
    Zo všetkých umení, koľkokoľvek ich z litier vzniká a akých je väčšina, niet
      majstrovskejšieho nad toto, ktorého poľom máme prejsť. A tomu ja verím, nie že by to Komenský,
    <sup>
     [
     <a class="footnote" href="#ftn.id2522945" name="id2522945">
      2
     </a>
     ]
    </sup>
    ktorú nezaslúžene bledo zapadnutú hviezdu prvej veľkosti ináč všade, kde mi to
      svedomie dovoľuje, rád nasledujem, dávno predomnou nebol uznal za oprávnené, hoci v inom, od
      môjho odlišnom zreteli, ani že by to isté dievča, prostosrdečne mysliace, že v celej oblasti
      literárneho umenia nemôže byť nič ťažšie — podľa jeho prostej domnienky — než zložiť báseň,
      nebolo neodolateľne krásne potvrdilo, no ja verím, že je to tak. Hoci dokázať, že je to tak,
      budem môcť až vtedy, keď pri prelietnutí oblasti dvanástoro básnických znakov zastavíme sa pri
      tomto samotnom bode, z ktorého sme vyšli. Je síce pravda, čo s bolesťou pripomínam, že ak
      niekoho predpojatá domnienka, šliapúca nám vlastencom vždy viac-menej na päty, priviedla na
      naše zhromaždenie, tomu nesľubujem zaviaznutú myseľ vytiahnuť z blatnatej koľaje všedna, lebo
      ma viaže vedomie mojej vlastnej a mne ako i jemu rovnako danej slabosti. No po tom, čo sa
      najnovšie medzi stranami udialo a medzi nami prerokovalo, nie neopodstatnene sa môžem utešovať
      tou sladkou nádejou, že sa mi dostalo cti prehovoriť k pánom, ktorých ponad všedné ľudské
      predsudky vysoko povznesený duch, ako orol rozpätými krídlami nad vodnatými prízemnými
      mračnami, nezakláti sa vo svojom predsavzatí pri slabom hlase tu dolu vladáriacich
      jednodenníčkov. Nože teda nechajme strely prepichľavých vtipov zbrusovať hranatosť svoju a
      vzdušné látky schopností, pod ktorými je príjemne iba remeselníkom našej triedy, lebo pohŕdavé
      úsmevy všetko ničiacich samozvaných mudrcov, podrývanie steny detského umenia, ktorého
      haky-baky, polokruhy a čiarky sú proti stĺpom celistvých, ako ich volajú — vedomostí toľko, čo
      zrniečko piesku na brehu morskom, vyvrhnuté rozihranou vlnkou oceána, proti nebotyčným kolosom
      Kordiller, zakoreneným všemohúcou silou do srdca zeme. Blahoslavení sú, lebo nevedia, že tá
      sŕstka Kordiller i so svojím mäsom, z ktorého vyrástla nie je väčším zlomkom prírodovedného
      odboru než to isté, čo si nevšímajú — zrniečko na morskom pobreží; a že ten istý duch, ktorý
      silou svojej prísnosti zatriasol hlbinami zeme, aby zo skrytosti vynikli ich stĺpy nebies, aby
      uchvátil pohľad, rozcitlivený k ľuďom neskonalou láskou, milostivým okom pozrel na pokojnú
      hladinu vôd, tiché to zrkadlo svojej slávy, aby nadšená vlnka, začínajúca sa poihrávať s
      pieskom, osladila bolesti roztúženej duše. — Ak pôjdeme ďalej, i tieto čiary a body a
      polokruhy, ktorými sa máme teraz zapodievať, sú jediným možným spôsobom znázornenia najväčšej
      básnickej krásy a rovnako i podstatnej jej časti, ako zase táto krása je podstatnou časťou
      toho, čo je vôbec krásne, a samotná táto krása je jednou z trojice, v ktorej sa telesnosť
      človeka rozpadá — myslím tým tie tri ratolesti jedného kmeňa, pravdu, dobro a krásu — a z
      ktorej keď odčesneš svojvoľne jednu, na ostatných dvoch smutne ovisne zvädnuté lístie.
      Skutočnou divotvornosťou prírody je to, že po vytvorení očividných zázrakov sveta stvorila vo
      svojej skrytej dielni nie menšie výtvory na kropaji rosy, odkvapnutej za tichej večernej žiary
      do rozvitého lona ruže, než slnce na belasom mori, ktorého vlnenie umýva zrána prebudenú
      kupolu nebies; a keď previazala prsia človeka svojím čarodejným pásom, na dôkaz jeho
      vyvýšenosti nad všetko pozemské živočíšstvo, okrútila mu myseľ trojnásobnou diamantovou
      obručou, z ktorej ak nepomazaná ruka zláme jednu, ostatné ju ešte ináč bolestne zovrú. No načo
      odkrývať tajomstvo, ktorého plamenný zmysel je do vášho srdca nemenej hlboko vpísaný a
      vpečatený než do môjho?
   </p>
   <p>
    Život tento sa skladá z troch chvíľok: V prvej sa smrteľnému človeku dovoľuje cítiť, v
      druhej myslieť, v tretej konať; ale keď tretia vstupuje do života, vtedy si zavzdychne túžiaca
      duša a anjel poslednej hodiny zletiac zrazí jej tŕňovú korunu a nieto už tu viacej človeka.
      Kto premrhá prvú chvíľku, aby ostatnými plytval tým dlhšie a štedrejšie, nemilosrdne sa klame,
      lebo sa pripravuje o tretinu života, ktorá sa mu už nikdy nevráti; a šťastní sme tí, ktorým už
      samotné toto združenie radí byť inej mienky. Čo osoží, keď premýšľavý rozum ustavične dokazuje
      svoje nesmierne zákony; mňa predsa tieto samé zákony nerobia blaženým, hoci o ich pravde
      nepochybujem, lebo si ich dávam sám sebe. Čo osoží mysli neustále poukazovanie na mravnú silu
      tam za oblakmi, na ktorých visí môj chmúrny pohľad; ja verím tomu, že sa rozplyniem a oko moje
      pozdraví za nimi večné svetlo, lebo si to žiadam. A predsa ak sa obzriem na zamĺknuté tu
      končiny zeme, k vrcholcu ktorých pripútaný vzdychám pod bremenom života, vtedy zarmútenú moju
      dušu prevanie chladný vietor, lebo darmo túži privinúť do svojho teplého náručia unikajúce
      nebo. Často sa mi síce zjavia v dohľade blesky — vo chvíľke prvej milosti, pri dojímavom zvuku
      harmoniky a hrobe priateľa, na stupni oltára, za hviezdnatej noci — často sa zjavia a
      rozbehnúc sa unikajúcim nebom, roztrhnú jeho zastretú celinu na dve polovice a odkryjú
      užasnutému oku svätyňu svetov, ktorých obraz je hlboko vrytý do mojej duše, no nadarmo sa tu
      na zemi snažím do nej dostať. Vtedy sa mi zachveje vnútro a sladko zatrepoce ubolená duša; keď
      aj v tomto videní, moc ktorého prítomnosti vnikla do mňa ako iskra, úplne zmizne a iba nejasná
      pamiatka toho, čo srdce cítilo v noci, zostane na rannej mysli a pomáha zahnať vznietenú
      túžbu. Ako ináč to preciťuje moja duša, keď vy, sny mojej mladosti, priletiac zo svojej výšiny
      a zalejúc svojimi elyzejskými slzami
    <sup>
     [
     <a class="footnote" href="#ftn.id2504422" name="id2504422">
      3
     </a>
     ]
    </sup>
    rozbúrené prsia, priam pred mojimi očami roztvoríte brány žiarivého neba, ktorého
      jasná klenba kolísavo prikrýva plamenné vlnobitie hlbín ako farba jesene odumretú krásu leta,
      ako to ináč, jasnejšie, čistejšie, istejšie, dlhšie preciťuje moja duša!
   </p>
   <p>
    Umenie je veľká sila, vznešený cieľ básnictva. Keď jeho krásna duša zažiari na krásnej
      tvári, zaplesá každé neskazené oko, ktorému je umožnené doňho nazrieť, tak večná krása ducha
      svetov, zobrazená v čistom zrkadle Múzy, oslobodzuje človeka z jeho pozemských pút a prenáša
      ho do ríše nebeskej. To najvyššie, čo večne chýba každej skutočnosti, i tej najkrajšej, ktorá
      sídli v srdci, poskytuje um pomazaného básnika a maľuje na oponu večnosti budúce divadlo; to
      nepomenovateľné, neprítomnosť ktorého ustavične rozdvojuje naše myšlienky a činy, to
      najsvätejšie vyčarúva z neba na zem svojimi kúzlami Múza. A ak je rozum svetlo, osvecujúce
      krivolaké chodníky života, a čnosť z oblakov vystretá ruka, ukazujúca kam ísť, básnictvo bude
      napokon čistým, sladkým, usmievavým okom, vítajúcim z vysokého neba unavených pútnikov. — I
      hrať sa môže, ale hrať sa s tým, čo je pozemské, a nie čo je nebeské. Skutočnosť, ktorá
      taktiež pochádza z rúk Všemohúceho a nesie na sebe obraz svojho tvorcu, nemožno úplne
      odstrániť; nesmie sa opakovať, treba ju vysvetliť. Skutočnosť samotná je isteže mŕtva, ale
      duch, ktorý ňou presvitá ako ušľachtilá duša blankytom oka, rozdvojí v nej svoje plamene a
      zalieva ju svojimi životnými silami. — Nech skazené storočia, hoci aj tisícročie, ktoré sa pre
      nedostatok života bojí smrti, nech zovšednené duše, ktoré si väčšmi cenia radovánky jednej
      chvíle tu dole než celý ten teplučký horný Eden
    <sup>
     [
     <a class="footnote" href="#ftn.id2504478" name="id2504478">
      4
     </a>
     ]
    </sup>
    so všetkými jeho rozkošami, kam prísna Múza, stojaca na hrobe svojho veku, otvára
      bránu, nech zaťahujú vznešenú bohyňu do páchnúcich hodokvasov života, aby im pri zvuku
      Apolónovej flauty ako tanečnica okorenila hostiny vraj gréckou veselosťou: pomýlený názor, čo
      aj všeobecný, tak málo škodí samotnému umeniu ako dôstojnosti slnka mylná domnienka miliónov,
      že Stvoriteľ tú bohapustú ohnivú guľu umiestil tam na oblohu preto, aby večer svojím západom
      privádzala na ne spánok, ráno ich rozospaté budila a cez deň svietila pracujúcim; lebo Múza,
      rozlomiac putá dočasnej chvíle, vznesie sa na ľahunkých perutiach k svojim oltárom a tam,
      zadupotajúc nohami, zmetie z nich nasadený prach na hlavu spoločnosti týchto rozkošníkov.
   </p>
   <p>
    Kto rozumie znameniam časov, nemôže nevidieť, hoci nie je pokračovateľom, ako vzrastajúce
      mestá a tróny čoraz väčšmi zatarasujú nad nami sa klenúce nebo, až naostatok neostane z neho
      nič okrem úzkeho pásika — ako každým dňom čoraz hlbšie ponáranie sa národov do bahnistej
      kaluže telesnosti, pažravá chamtivosť nenásytného sebectva a tisícero iných znamení veští
      blížiacu sa budúcnosť, v ktorej zvädnú a opadnú ešte aj kvety, čo ostali z niekdajšieho
      náboženstva, vlastenectva a ľudskosti na vetve života — nieto tu inej nádeje na záchranu okrem
      sily dvoch Géniov, Génia vedy a umenia. Sila umenia je mohutnejšia. Čo nesmie vysloviť zlobou
      času zaviazaný jazyk, o tom spieva večnou slobodou nadšená Múza. Šľachetné, plamenné, pred
      svetom sa skrývajúce, zabudnuté činy slávy korunuje na najvyššom tróne: keď sa tamtie iba
      trblietajú ako hviezdy v noci, Múza ako slnce vo dne vystupuje s nimi na jasnú oblohu. Hoci aj
      smrteľní ľudia páchnu prízemnosťou storočia, v ktorom žijú, Génius básnictva navzdor plameňu,
      vyblkujúcemu vo dne v noci z vyprahnutej hrudy polí, rozprestiera svoje neporušené krídla a
      vznáša sa z močaristého kalu hore do čistého povetria. Keď sa kolená národov prestanú skláňať
      pred svojimi bohmi — bodaj sa oči každého syna matky zavreli skôr, než sa to stane — v chráme
      Múzy sa bude ozývať meno Nestvoreného. Lebo opravdivá vznešenosť básnictva väzí v tom, že ak
      steblo múdrosti a učenosti odotne kosa časov a horko-ťažko skutá obruč sa nárazom na skalu
      roztlčie ako sklo, najstaršie dielo básnického Génia zostane vždy viac-menej večným mladíkom
      ako jeho boh Apolón; preto jedno je isté, že posledné srdce sa úplne vyrovná prvému, hlavy
      však nie. Keď ku svojmu kostlivcovi prichádzajúci Minervini kňazi
    <sup>
     [
     <a class="footnote" href="#ftn.id2504587" name="id2504587">
      5
     </a>
     ]
    </sup>
    budú jeho nahotu prikrývať novým šatom, a iní ho budú z neho stŕhať ako o preteky,
      nenachádzajúc nikde cieľ svojich úsilí: vtedy rozkvitnutý Vahniki
    <sup>
     [
     <a class="footnote" href="#ftn.id2504604" name="id2504604">
      6
     </a>
     ]
    </sup>
    bude ešte vždy vydychovať svoju sviežu vôňu, zozbieranú tam na indických horách v
      šere neznámej starobylosti, žiarivý Homér bude potomkom do srdca sypať svoje neuhasínajúce
      plamene, rozčúlený Ossian
    <sup>
     [
     <a class="footnote" href="#ftn.id2504627" name="id2504627">
      7
     </a>
     ]
    </sup>
    bude sa blýskať vo svojom oblaku, tisícero svetiel sa bude trblietať na
      hviezdnatej oblohe; a tie slabé hlasy pozemšťanov, ktorí v nemohúcnosti vyskúmať tajomstvo
      toho všetkého úporne sa usilujú podkopávať stĺpy večnosti, rozplynú sa bez stopy v šírave
      čias. A preto jediný je zákon, ktorým sa správa slobodne lietajúci Génius, a to taký, aby
      večnosť nepoškvrnil nijakou dočasnosťou, aby potomkom nezobrazil miesto zrkadla nebies zrkadlo
      pekla. Tak spieval svojmu národu Pindaros, táto tébska labuť,
    <sup>
     [
     <a class="footnote" href="#ftn.id2504652" name="id2504652">
      8
     </a>
     ]
    </sup>
    čistejšia než snehobiela sibírska,
    <sup>
     [
     <a class="footnote" href="#ftn.id2504666" name="id2504666">
      9
     </a>
     ]
    </sup>
    tak spievala po ňom Klopstockova Múza, tak spievalo mnoho iných, bohom nadšených
      duší a vlievali do srdca národov nebeskú silu, keď ich alebo klesajúce svojím ohňom
      podpaľovali k veľkým činom, alebo pod korúhvami slávy odpočívajúce očarúvali sladkými zvukmi
      lýry do ríše snov. Isteže poľutovaniahodný je národ, ktorý Múzy v nešťastí neutešujú a v
      šťastí nesprevádzajú!
   </p>
   <p>
    Ale ak je duch tým, čo robí básnika skutočným básnikom — ako každého umelca skutočným
      umelcom, a ak tento duch, ako každý duch, zjavuje sa iba v nočnej hodine, aj to len svojim
      vyvoleným — čo zapríčiňuje, že obrazy okamžitého videnia, dotknuté rukou básnika ako
      čarodejným prútikom a odeté do hmotného rúcha, ostanú sa nepohnuto chvieť na nebi života vo
      večnej dokonalosti časov? Čo zapríčiňuje, aby som sa jasnejšie vyjadril, že to, čo ušľachtilý
      Homérov um odtrhol zo štepu krásy tam v predjarí ľudského bytia, to ešte aj teraz na jeseň
      stále rozvoniava tou istou príjemnou, čerstvou vôňou? — Myslím, že majú na tom väčšiu zásluhu
      vynikajúce myšlienky, nehmotné to výtvory duše, než dokonalosť samého hmotného rúcha, ktorým
      sú odeté. Nechcem tu skúmať, čo je podstatou krásy v dokonalej forme, či forma sama, či niečo
      iné, ňou obmedzené; či by sme my neformalisti nenašli ľahšie výsledok než začiatok. A ja toto
      tajomstvo estetiky tým ochotnejšie nechávam neriešené, čím dychtivejšie čakám sám jeho skoré
      vysvetlenie odinakiaľ: veru aj bez predsudkov môžem povedať, že vôbec nechápem, že by iba
      forma, hoci by aj mohla byť bez vnútornej náplne, stačila u jemného vnímateľa podnietiť
      záujem, aký vo mne vzbudil pohľad na Raffaelovu
    <sup>
     [
     <a class="footnote" href="#ftn.id2504723" name="id2504723">
      10
     </a>
     ]
    </sup>
    Madonnu alebo počutie Moschelesovej hudby.
    <sup>
     [
     <a class="footnote" href="#ftn.id2504738" name="id2504738">
      11
     </a>
     ]
    </sup>
    No hoci toto samo nás vovádza do vnútra svätyne, v ktorej všetky dočasné hmotné
      formy akoby mizli ani para mesiaca pred tvárou slnka, predsa naše náklonnosti k tomu, čo je v
      umení iba formálne, nielenže ich neschladí, ale tým mohutnejšie zanieti. Duše sa možno dotýkať
      iba prostredníctvom tela. Ak sa to krásne, na čo príde ušľachtilý um, nepredloží zmyslom vo
      forme hmotnej, opäť sa to rozplynie v mori nekonečna, z ktorého sa prebralo. Každý prejav
      krásy, nech je ono akékoľvek, správa sa prirodzenými zákonmi zmyslov, ktorými je človek, tento
      súzvuk dvoch rozličných hlasov — tela a duše, pripútaný k tunajšiemu hmotnému svetu akoby
      nohami o zem, duchom zase slobodne dosahuje nebo akoby hlavou prázdne vzdušné priestory nad
      sebou. Nehmotná krása, ak ju majú vnímať zmysly človeka, musí sa stať hmotou. Takto je slovo,
      toto vtelenie myšlienky, podporou básnickej krásy, tak vynikajúci paroský
    <sup>
     [
     <a class="footnote" href="#ftn.id2504751" name="id2504751">
      12
     </a>
     ]
    </sup>
    studený mramor, oživený Feidiovým
    <sup>
     [
     <a class="footnote" href="#ftn.id2507062" name="id2507062">
      13
     </a>
     ]
    </sup>
    duchom, očividne presvitá žiarivou formou neviditeľnej plastickej krásy ako slnce
      ranným obláčkom. Až tu je to pohorie, z ktorého nás v plnom blesku pozdravuje skutočná
      vznešenosť umelca. Lebo akže zámysel krásneho nie je zásluhou umelca, ale darom nebies — o čom
      aspoň medzi nami niet pochybností, ani skriňa, do ktorej vkladá umelec svoje predstavy, nie je
      dielom umelcových rúk, ale prírody — v čom je teda umelcova zásluha? Myslím, že vo vytvorení
      formálnej krásy. Kto by mu toto odoprel vraviac, že predsa celá príroda, počínajúc práškom
      poletujúcim v lúčoch slnka a končiac množstvom svetov pohybujúcich sa tam na nebi, nesie už
      všade na sebe očividné znaky svojho tvorcu, zbytočná by bola usilovnosť človeka, prislabou
      zbraňou by bojoval, keby chcel svojou rukou znovu formovať to, čo už uskutočnila sila
      Všemohúceho. Lebo hoci sa nehádam, ako je slušné, že tento viditeľný svet všade nesie znaky
      ducha neviditeľného, jedno z dôležitých príčin pochybujem, že by ich všade rovnako pekne svet
      niesol. Azda tak ťažko rozpoznať rozdiel medzi kusmi mramoru, aké sa dobývajú tam v paroských
      lomoch a medzi výtvormi starobylých sochárskych géniov, akými sa honosí rímske Belvedere
    <sup>
     [
     <a class="footnote" href="#ftn.id2507104" name="id2507104">
      14
     </a>
     ]
    </sup>
    alebo parížske múzeum,
    <sup>
     [
     <a class="footnote" href="#ftn.id2507117" name="id2507117">
      15
     </a>
     ]
    </sup>
    medzi šumením vetra niekde v zelenom tŕstí a medzi dojemnými tónmi Mozartových
    <sup>
     [
     <a class="footnote" href="#ftn.id2507131" name="id2507131">
      16
     </a>
     ]
    </sup>
    strún, medzi piesňami peruánskych divochov
    <sup>
     [
     <a class="footnote" href="#ftn.id2507143" name="id2507143">
      17
     </a>
     ]
    </sup>
    a medzi Pindarovými radostnými spevmi, že by sme museli dlho rozmýšľať, čo z nich
      uprednostniť? A ak aj, ako predpokladám, nie bez ťažkostí zistíme medzi nimi veľký rozdiel a
      nebudeme dlho v pochybnostiach, ktorému z nich z estetického hľadiska priznáme vyššiu hodnotu,
      čo nám potvrdí správnosť nášho úsudku? Ak dokonalosť krásy umeleckého diela nie je závislá od
      formálnej a teda ideálnej krásy materiálu, musí byť potom rovnako v bieloskvúcich kruhoch
      kararského mramoru
    <sup>
     [
     <a class="footnote" href="#ftn.id2507166" name="id2507166">
      18
     </a>
     ]
    </sup>
    ako i v úhľadných podobách sôch, v šuchote trstinového lístia ako i vo zvuku
      Mozartových strún, v kriku Peruáncov ako i v gréckych radostných spevoch; tak potom v prvom
      prípade nie je ničím iným než skalou a v druhých dvoch zase zvukom v ušiach. Ale veď je to
      predsa niečo iné. Zanietená obrazotvornosť umelca musela najmä tam skresať hranatosť mramoru a
      vyrobiť ho podľa vopred premysleného obrazu, aby na ňom vhodne stvárnila svoje krásne vidiny
      (idey), ktoré vznikli zrazu na priestore mysle ako blesky na oblohe; tam zase bolo treba
      zjednotiť zvukové prejavy či nástrojov, či ľudského hlasu, tieto mŕtve znaky živého ducha, a
      po usporiadaní ich do harmonického celku zaliať svojimi hrejivými plameňmi, aby to, čo raz
      vzniklo z jemnej myšlienky Génia, zostalo nerozlučiteľne spolu prekvitať. A tak čo vyšlo z
      podzemnej dielne prírody pôvodne neforemné, oblieka sa pod rukou bohom zanieteného umelca do
      ideálneho rúcha ako dôkaz svojho druhého stvorenia: a iba kde sa dokonalosť formy spojila s
      hmotou, ako svetlo s teplom, tam vznikla pre ľudí neviditeľná krása viditeľným spôsobom.
   </p>
   <p>
    Básnické umenie, ktorému venujeme tieto hodiny, dotýka sa v oblasti slobodných umení
      bezprostredne umenia hudobného: skade pochádza jeden a ten istý formálny základ oboch umení.
      Aby sa mohlo toto dokázať, netreba sa odvolávať na pôvodnú spätosť básnictva s hudbou a so
      spevom u starých i novších národov, napr. u Grékov, Slovanov atď., lebo hoci táto spätosť aj
      skutočne jestvovala, ale že nebola nevyhnutne potrebná, jasne to dokazuje samotná včasná
      rozluka oboch umení, a že nakoľko sa táto zaslúžila o zdokonalenie, natoľko sa potom pričinila
      o úpadok každého z oboch umení; o pravde tejto mienky nás dokonale presvedčí hlbšie zamyslenie
      sa o podstate básnictva a hudby. Zmysel, ktorým sa diela oboch umení vnímajú, je jeden a ten
      istý — sluch, prostriedok, ktorým sa prevtelená krása sprístupňuje tomuto zmyslu v hmotnej
      podobe, je jeden a ten istý — zvuk; treba tu však pripomenúť dvojakú rozdielnosť: kým v
      hudobnom umení sa v celku, vytvárajúcom krásu, spájajú iba nečlánkované zvuky, v básnickom
      článkované, ľudskou rečou tvorené zvuky predkladajú rúcho, ktorým sa odievajú pekné vidiny, a
      ak tamto umele spojené zvuky už ako zvuky sa uchu páčia a svojou silou útočia na citlivú
      myseľ, tu taktiež zvuky nielen ako zvuky, ale ako myšlienkami oplodnené znaky duše dokazujú
      jasnému rozumu spolu i poňatie, myšlienky a úsudky. Ríša obojich umení je jedna, vonkajšie
      pozemské usporiadanie jedno, no stupeň výšky uhlov a skryté podnety sú rozdielne. Jedného sila
      bezprostredne pôsobí na cit a myseľ, druhého až na rozum. Mysli si, čo chceš — formálny
      základ, táto jediná podmienka vyjadrenia umeleckej krásy, i tu i tam je jeden, lebo i tu i tam
      zmyslovosť človeka pri vnímaní krásy viaže jedno — zvuk. Ale zvuk ako zvuk sám osebe nie je
      predmetom estetickej záľuby, lebo potom by kŕkanie žiab a ľúbezný hlas harmoniky musel dušu
      prenikať rovnakou rozkošou, pretože hlas žiab nie je nepodobný hlasu harmoniky. Až keď ideálna
      forma — vyvinutá priebehom času, za istých zákonov, ktorých koreň väzí hlboko v pôvodnom
      ústroji človeka — pripojí sa ku zvukom (ako sa pripojí v sochárskom umení ideálna forma,
      vyvinutá za oných zákonov, k surovému materiálu v podobe priestoru) a ich zjednotí, vznikne
      to, čo je v básnictve a v hudbe pekné. A akože by bolo možné vytvoriť zvrchovanú básnickú
      alebo hudobnú krásu bez dokonalého poznania zákonov, za ktorými sa prekrásne stvárňujú
      prirodzené zvuky, čo vznikli buď na nástrojoch, buď ľudskou rečou priebehom času, v tejto
      svojej tvorivej vyhni? Eurytmia
    <sup>
     [
     <a class="footnote" href="#ftn.id2507283" name="id2507283">
      19
     </a>
     ]
    </sup>
    čiže rytmus, alebo počet čiže takt,
    <sup>
     [
     <a class="footnote" href="#ftn.id2507294" name="id2507294">
      20
     </a>
     ]
    </sup>
    a ako ešte ináč môžeme to nazvať, lebo nejde nám tu natoľko o slová ako o vec samu
      — slovom, figúra časová je základom všetkej umeleckej krásy, ktorej prostredníctvom sa
      prenášajú duchovné krásy, vnikajúce tak či onak do ucha; ako zase symetria, táto priestorová
      figúra, je základom krásy umeleckých diel, ktoré sa vnímajú očami. Rytmus je koreň, z ktorého
      vykvitajú čarovné štepy — hudobný a básnický, nemálo sa od seba odlišujúce ratolesťami, kvetom
      i ovocím. Ak hudobné umenie, pripútané iba k nečlánkovaným zvukom, čarom melódie spája celú tú
      vkusnú nádheru harmónie, aby takto zdvojenou silou opanovalo srdce i myseľ človeka a vyrovnalo
      všetky naň nalepené nesúladné zvuky v najlahodnejšom súzvuku: básnické umenie, ktoré je o
      jeden stupeň bližšie k ríši duchov, po zmocnení sa kľúčov od jej tajomstiev rozkladá svoje
      divotvorné zrkadlo, plné živých obrazov fantázie, bezprostredne pred dušu človeka. No čím sú
      rozsiahlejšie končiny, ktoré vytvárajú ríše, tým ťažšie ich možno vymedziť; oproti tomu malé
      krajiny bývajú vyznačené navlas: dôkazy pre toto nebudeme hľadať ani tak v prípade Číny a
      Ruska, ako skôr v samom básnickom umení. Dávna poznámka, že básnické diela, vytvorené
      ušľachtilým umom, prenikajú bezprostredne do srdca človeka, do obrazotvornosti — kým iné sa
      bezprostredne zmocňujú iba vonkajšieho zmyslu, oka alebo ucha — a že nie ten, kto dobre
      veršuje, ale kto dobré básne píše, je básnikom, pootvárala brány tohto umenia dokorán, a
      konečne keď na tribúnu premýšľavých básnikov vystúpili zlatom zaťažené predpovede novších
      estétov — ako sú napr., že básnictvo nie je nič iné než „umenie vnútorného zmyslu“ alebo
      „umenie pekných myšlienok i bez reči“, potom sa už čoskoro taká sila myšlienok ukryla do
      tichého hája Pieríd,
    <sup>
     [
     <a class="footnote" href="#ftn.id2507374" name="id2507374">
      21
     </a>
     ]
    </sup>
    najmä našich českých, až napokon pod ich bremenom začalo stonať i samotné umenie.
      Úbohé básnictvo! Nie je maliarom, kto odchádza s krásnym ideálom Madonny vo svojej mysli, ale
      kto čo najvernejšie a podľa možnosti najdokonalejšie štetcom vyčarí svoju vysnívanú vidinu;
      ani hudcom nie je ten, kto v mysli s Gluckom
    <sup>
     [
     <a class="footnote" href="#ftn.id2507397" name="id2507397">
      22
     </a>
     ]
    </sup>
    hrá a čvrliká na husliach, ani ten nie je básnikom, komu sa dakedy prevalí hlavou
      nejaká prázdna myšlienka, hoci ju aj čo akým hrubým perom dakde načmára! Aby bolo básnické
      dielo dokonalé, vyžaduje sa rovnako krása formy, ako krása myšlienok, a ku kráse formy rytmus.
      Rytmus znamená teda polovicu dokonalosti krásneho básnického diela, bez rytmu stráca básnické
      dielo polovicu dokonalosti svojej krásy.
   </p>
   <p>
    Vyjadril som svoje názory o básnictve bez toho, aby som z nich dačo zamlčal. Ostáva mi
      ešte vyjadriť sa o rytme. Ale to nečakané ticho okolo mi hlasne oznamuje, že moje úsilie
      chcieť svojím presvedčením presvedčovať iných sa zrazu zmenilo v presvedčovanie seba; končím
      preto, lebo seba samého presvedčím oveľa skôr v tichu a utiahnutosti.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2522921" name="ftn.id2522921">
        1
       </a>
       ]
      </sup>
      <span class="emphasis">
       <em>
        … pri začatí metrických prednášok v**
       </em>
      </span>
      — roz. v Novom Sade
     </p>
    </div>
    <div class="footnote">
     <p>
      <sup>
       [
       <a class="para" href="#id2522945" name="ftn.id2522945">
        2
       </a>
       ]
      </sup>
      <span class="emphasis">
       <em>
        Komenský
       </em>
      </span>
      sa venoval teórii českého veršovania predovšetkým z
          hľadiska vlastnej tvorby.
     </p>
    </div>
    <div class="footnote">
     <p>
      <sup>
       [
       <a class="para" href="#id2504422" name="ftn.id2504422">
        3
       </a>
       ]
      </sup>
      <span class="emphasis">
       <em>
        Elyzejské slzy
       </em>
      </span>
      — slzy šťastia, podľa Elýzia (Elysion), sídla
          blažených v ríši mŕtvych (grécke povesti)
     </p>
    </div>
    <div class="footnote">
     <p>
      <sup>
       [
       <a class="para" href="#id2504478" name="ftn.id2504478">
        4
       </a>
       ]
      </sup>
      <span class="emphasis">
       <em>
        Eden
       </em>
      </span>
      (hebr.) — raj
     </p>
    </div>
    <div class="footnote">
     <p>
      <sup>
       [
       <a class="para" href="#id2504587" name="ftn.id2504587">
        5
       </a>
       ]
      </sup>
      <span class="emphasis">
       <em>
        Minervini kňazi
       </em>
      </span>
      — vedci (oproti nim Apolónovi kňazi —
          básnici)
     </p>
    </div>
    <div class="footnote">
     <p>
      <sup>
       [
       <a class="para" href="#id2504604" name="ftn.id2504604">
        6
       </a>
       ]
      </sup>
      <span class="emphasis">
       <em>
        Vahniki
       </em>
      </span>
      — zrejme tlačová chyba, namiesto správneho Valmiki.
          Valmiki, legendárny askét a svätec, ktorému indická tradícia pripisuje autorstvo slávneho
          eposu Rámájanam.
     </p>
    </div>
    <div class="footnote">
     <p>
      <sup>
       [
       <a class="para" href="#id2504627" name="ftn.id2504627">
        7
       </a>
       ]
      </sup>
      <span class="emphasis">
       <em>
        Ossian
       </em>
      </span>
      — škótsky hrdina a bard, údajný autor Macphersonom (1736 —
          1796) podvrhnutých Ossianových spevov, ktoré sa v tomto čase pokladali ešte za
          pravé
     </p>
    </div>
    <div class="footnote">
     <p>
      <sup>
       [
       <a class="para" href="#id2504652" name="ftn.id2504652">
        8
       </a>
       ]
      </sup>
      <span class="emphasis">
       <em>
        Tébska labuť
       </em>
      </span>
      — tak nazval básnika Pindara rímsky básnik Horatius.
          Pindaros pochádzal z Théb.
     </p>
    </div>
    <div class="footnote">
     <p>
      <sup>
       [
       <a class="para" href="#id2504666" name="ftn.id2504666">
        9
       </a>
       ]
      </sup>
      <span class="emphasis">
       <em>
        Sibírska labuť
       </em>
      </span>
      — tzv. spevavá labuť, ktorá žije v severných
          polárnych krajinách
     </p>
    </div>
    <div class="footnote">
     <p>
      <sup>
       [
       <a class="para" href="#id2504723" name="ftn.id2504723">
        10
       </a>
       ]
      </sup>
      <span class="emphasis">
       <em>
        Raffaello Sanzio
       </em>
      </span>
      (1483 — 1520) — taliansky renesančný maliar,
          tvorca veľkolepého obrazu Sixtínska Madonna
     </p>
    </div>
    <div class="footnote">
     <p>
      <sup>
       [
       <a class="para" href="#id2504738" name="ftn.id2504738">
        11
       </a>
       ]
      </sup>
      <span class="emphasis">
       <em>
        Ignaz Moscheles
       </em>
      </span>
      (1794 — 1870) — pražský rodák, pianista a hudobný
          skladateľ, vynikol ako klavírny virtuóz európskeho mena
     </p>
    </div>
    <div class="footnote">
     <p>
      <sup>
       [
       <a class="para" href="#id2504751" name="ftn.id2504751">
        12
       </a>
       ]
      </sup>
      <span class="emphasis">
       <em>
        Paros
       </em>
      </span>
      — ostrov v Egejskom mori, preslávený bielym sochárskym
          mramorom
     </p>
    </div>
    <div class="footnote">
     <p>
      <sup>
       [
       <a class="para" href="#id2507062" name="ftn.id2507062">
        13
       </a>
       ]
      </sup>
      <span class="emphasis">
       <em>
        Feidias
       </em>
      </span>
      (ok. 500 — 438 pr. n. l.) — najslávnejší sochár
          staroveku
     </p>
    </div>
    <div class="footnote">
     <p>
      <sup>
       [
       <a class="para" href="#id2507104" name="ftn.id2507104">
        14
       </a>
       ]
      </sup>
      <span class="emphasis">
       <em>
        Belvedere
       </em>
      </span>
      — zámok v Ríme, kde sú veľké zbierky antického
          umenia
     </p>
    </div>
    <div class="footnote">
     <p>
      <sup>
       [
       <a class="para" href="#id2507117" name="ftn.id2507117">
        15
       </a>
       ]
      </sup>
      <span class="emphasis">
       <em>
        Parížske múzeum
       </em>
      </span>
      — tzv. Louvre, svetoznáma galéria v Paríži
     </p>
    </div>
    <div class="footnote">
     <p>
      <sup>
       [
       <a class="para" href="#id2507131" name="ftn.id2507131">
        16
       </a>
       ]
      </sup>
      <span class="emphasis">
       <em>
        Wolfgang Amadeus Mozart
       </em>
      </span>
      (1756 — 1791) — známy hudobný
          skladateľ
     </p>
    </div>
    <div class="footnote">
     <p>
      <sup>
       [
       <a class="para" href="#id2507143" name="ftn.id2507143">
        17
       </a>
       ]
      </sup>
      <span class="emphasis">
       <em>
        Peruánskych divochov
       </em>
      </span>
      — roz. Indiánov, pôvodných obyvateľov
          juhoamerickej republiky Peru
     </p>
    </div>
    <div class="footnote">
     <p>
      <sup>
       [
       <a class="para" href="#id2507166" name="ftn.id2507166">
        18
       </a>
       ]
      </sup>
      <span class="emphasis">
       <em>
        Kararský mramor
       </em>
      </span>
      — vzácny biely sochársky mramor z mesta Carrara v
          severnom Taliansku
     </p>
    </div>
    <div class="footnote">
     <p>
      <sup>
       [
       <a class="para" href="#id2507283" name="ftn.id2507283">
        19
       </a>
       ]
      </sup>
      <span class="emphasis">
       <em>
        Eurytmia
       </em>
      </span>
      (gr.) — rytmus, súmernosť
     </p>
    </div>
    <div class="footnote">
     <p>
      <sup>
       [
       <a class="para" href="#id2507294" name="ftn.id2507294">
        20
       </a>
       ]
      </sup>
      <span class="emphasis">
       <em>
        Takt
       </em>
      </span>
      — podľa dnešnej terminológie stopa
     </p>
    </div>
    <div class="footnote">
     <p>
      <sup>
       [
       <a class="para" href="#id2507374" name="ftn.id2507374">
        21
       </a>
       ]
      </sup>
      <span class="emphasis">
       <em>
        Pieridy
       </em>
      </span>
      — prímenie Múz podľa krajiny Pierie na severnom úpätí
          Olympu, kde boli najstaršie miesta ich kultu
     </p>
    </div>
    <div class="footnote">
     <p>
      <sup>
       [
       <a class="para" href="#id2507397" name="ftn.id2507397">
        22
       </a>
       ]
      </sup>
      <span class="emphasis">
       <em>
        Christoph Willibald Gluck
       </em>
      </span>
      (1714 — 1787) — nemecký hudobný
          skladateľ, ovplyvnený vo svojich operách antickou drámou
     </p>
    </div>
   </div>
  </div>
 </body>
</html>
