<html>
 <body>
  <div>
   <div class="titlepage">
    <div>
     <div>
      <h2 class="title">
       <a name="id2517167">
       </a>
       Reč na Slovanskom sjazde roku 1848
      </h2>
     </div>
    </div>
   </div>
   <p>
   </p>
   <p>
    <sup>
     [
     <a class="footnote" href="#ftn.id2517179" name="id2517179">
      1
     </a>
     ]
    </sup>
   </p>
   <p>
   </p>
   <p>
    <span class="emphasis">
     <em>
      Slávne zhromaždenie, drahí bratia!
     </em>
    </span>
   </p>
   <p>
    V takých vážnych chvíľach, akých sme sa dočkali, bolo by pokarhania hodným hriechom
      nepozdraviť Vás srdečným slovanským pozdravom, výčitky zasluhujúcim priestupkom bolo by
      zdržovať Vás dlhou rečou. A preto buďte mi srdečne vítaní, statoční bratia zo slovanských
      vlastí, blízkych i ďalekých, synovia jednej matky, ktorých tu zhromaždila jedna myseľ, jedna
      vôľa. Pri pohľade na Vás nadchýna sa mi srdce, nadchýna sa dosiaľ netušeným pocitom a horí po
      splynutí so srdcami Vašimi v jednom cite, v jednej myšlienke.
   </p>
   <p>
    Vypočujteže moje ranné city a myšlienky, moje želania na úsvite tohto naveky pamätného
      dňa.
   </p>
   <p>
    Čo nás tuná zhromaždilo? — Hnutie národov trojakého plemena,
    <sup>
     [
     <a class="footnote" href="#ftn.id2522976" name="id2522976">
      2
     </a>
     ]
    </sup>
    hnutie, pred ktorým unikajú mohutní obri, vláda bodákov a špehúňov klesá do hrobu,
      ľud sa hlási o dedičstvo, poručené mu bohom — toto hnutie pohlo i nami a zhromaždilo nás tu.
   </p>
   <p>
    Vláda bodákov a špehúňov nemôže už nijako ďalej trvať. Keby vláda bodákov a špehúňov mohla
      trvať ďalej, nebola by vypadla z rúk tých, ktorí ju mali, lebo to boli obri nevídaného umu a
      neslýchanej odvahy, ale bohapustého srdca.
   </p>
   <p>
    Národy sa opásali svojimi večnými právami. Schádzajú sa a radia sa o sebe i o nás, o
      svojej i o našej budúcnosti, radia sa nad Mohanom
    <sup>
     [
     <a class="footnote" href="#ftn.id2523015" name="id2523015">
      3
     </a>
     ]
    </sup>
    vo Frankfurte i nad Dunajom v Budíne
    <sup>
     [
     <a class="footnote" href="#ftn.id2523033" name="id2523033">
      4
     </a>
     ]
    </sup>
    pri Pešti, doma i mimo nášho mocnárstva.
   </p>
   <p>
    Nože, keď sa iné národy o nás radia a rozhodujú o našej budúcnosti, poraďme sa aj my sami
      o sebe a o svojej budúcnosti. Chvalabohu, my sami seba lepšie poznáme než iní, lepšie než iní
      si uvedomujeme naše potreby, naše túžby a ciele.
   </p>
   <p>
    Ako znie o nás výrok porád národov, našich susedov Nemcov, Maďarov, Vlachov? — Priznajme
      si a nezatajujme, akokoľvek je to trpké. Ich výrok je, že nie sme schopní úplného vyššieho
      politického života preto, iba preto, lebo sme Slovania. Slovana, tak znie ich úsudok, už
      príroda určila do služieb, poddanstva iných vyvolených, nadanejších a ušľachtilejších národov.
   </p>
   <p>
    A ktože sú to tí, čo tak o nás súdia — tí, ktorí nad nami dosiaľ vládli železnou rukou a
      čiastočne ešte vládnu: tí, čo strihali vlnu našich oviec, čo tučneli tukom našich kostí; tí,
      čo sa živili potom a mozoľmi našich roľníkov, tí, čo sa nazývajú našimi učiteľmi a ochrancami,
      čo nás pozbavujú slovanstva a my ich preto nazývame svojimi utlačovateľmi, vrahmi našich duší?
   </p>
   <p>
    Bratia, tí, čo takto o nás súdia, sú naši nepriatelia a utlačovatelia; ich svedectvo je
      jednostranné a prelo falošné. Ich výrok odporuje sám sebe ako každá lož. Ak sa nechceme
      vzdelávať, ako vravia títo, t. j. ak sa nechceme ponemčiť, pomaďarčiť, potaliančiť, tak nám
      nadávajú do surovcov, barbarov a otrokov. Ak sa chceme skutočne vzdelávať, t. j. úplne
      zoslovanštiť a stať sa Slovanmi, ako nám prikazuje hlas svedomia, aby sme dokázali, že ako
      Slovania schopní sme slobodného a vyššieho politického života, vtedy nám nadávajú do zradcov
      vlasti a zlosynov, nepriateľov ich slobody. A tak nech sa robí čokoľvek, vraví čokoľvek, oni
      vždy trhajú a žeravými kliešťami mučia naše svedomie, vždy biľagujú horúcim železom naše čisté
      čelo.
   </p>
   <p>
    Bratia, tento stav nemôže ďalej trvať. Kocky národov sú hodené, lebo i pre nás došla
      rozhodujúca chvíľa skôr, než sme sa nazdali. Nevinnosť pred svedomím a bohom neplatí pred
      súdom sveta, súdom národov. Alebo sa očistime činom a dokážeme, že sme hodní slobody, alebo sa
      rýchlo zmeňme na Nemcov, Maďarov a Vlachov, aby sme neboli ďalej iným národom na ťarchu a
      hanbu, aby sme svoje pohanenie a poníženie nepreniesli na našich synov. Alebo dokážme, aby sme
      mohli so skutočnou hrdosťou povedať pred národmi: Ja som Slovan — alebo prestaňme byť
      Slovanmi. Mravná smrť je najhoršia smrť.
   </p>
   <p>
    Mravná smrť je najhoršia smrť, ale i mravný život najvyšším životom. Preto skôr, než sa
      odovzdáme na milosť a nemilosť iným národom, nazrime hlbšie do vnútra našich duší, zistime,
      aká je v nich mravná sila, skúsme, ak sme schopní, pozdvihnúť svoj hlas v rade národov, ak sme
      schopní, rokujme s nimi o rovnosti národných práv na základe spravodlivosti, dokážme, že vieme
      vládnuť i podľa hesla slobody, keď nás obviňujú, že sme dosiaľ iba zbraňou a nástrojom
      otroctva. Ak bude v nás mravná sila, ak prenikne jedna myšlienka, jedna vôľa telo národa
      nášho, národy celého sveta jej neodolajú. Lebo všetko, čo pod slnkom i nad slnkom, prevyšuje
      sila mravná. Sila, ktorá hýbe hviezdami a točí nimi v ustavičnom víre a nekonečným priestorom,
      sila, ktorou tlačí vesmír na svoje centrum, nevyrovná sa sile veľkého národa, čo sa dostal k
      mravnému povedomiu a svoje bytie obhajuje v spravodlivom boji.
   </p>
   <p>
    Či sa chce a môže náš slovanský národ postaviť celou svojou silou za svoje práva, či si
      ich chce a môže vydobyť na základe spravodlivosti k sebe a k iným národom, o tom rokovať, hľa,
      toto je naša veľká, svätá úloha!
   </p>
   <p>
    Drahí bratia, nemám už dnes času na dlhé reči, na vyumelkované rečnenie, to je otázka inej
      chvíle a iného miesta. Všetkým nám ide o činy, o udalosti. Bez boja niet cesty z otroctva ku
      slobode — buď víťazstvo a slobodný národ, buď čestná smrť a po smrti sláva.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2517179" name="ftn.id2517179">
        1
       </a>
       ]
      </sup>
      <span class="emphasis">
       <em>
        Slovanský sjazd
       </em>
      </span>
      konal sa v dňoch 2. — 12. júna 1848 v Prahe.
          Zúčastnilo sa na ňom podľa úradných zpráv 340 zástupcov rozličných slovanských národov,
          ktorí sa na sjazdových rokovaniach rozdelili do troch sekcií: česko-slovenskej,
          juhoslovanskej a poľsko-rusínskej. Predsedom česko-slovenskej sekcie bol Šafárik, ktorý
          povedal svoj prejav na otvorení sjazdu 2. júna. Úlohou sjazdu bolo poradiť sa v kritickej
          dejinnej situácii o postoji slovanských národov v rakúskej monarchii k týmto dejinným
          udalostiam. Dňa 12. júna však vypuklo v Prahe povstanie, ktoré prerušilo rokovania a sjazd
          sa odložil a už sa, pravda, nikdy nezišiel.
     </p>
    </div>
    <div class="footnote">
     <p>
      <sup>
       [
       <a class="para" href="#id2522976" name="ftn.id2522976">
        2
       </a>
       ]
      </sup>
      <span class="emphasis">
       <em>
        Hnutie trojakého plemena…
       </em>
      </span>
      — Šafárik zrejme myslí na Nemcov,
          Maďarov a Slovanov
     </p>
    </div>
    <div class="footnote">
     <p>
      <sup>
       [
       <a class="para" href="#id2523015" name="ftn.id2523015">
        3
       </a>
       ]
      </sup>
      <span class="emphasis">
       <em>
        Vo Frankfurte nad Mohanom
       </em>
      </span>
      zasadal od 18. mája 1848 celonemecký
          parlament, ktorý rokoval o myšlienke vytvoriť zo spolku nemeckých štátov jednotný nemecký
          spolkový štát, ktorý by zahrnoval aj Rakúsko a jeho krajiny.
     </p>
    </div>
    <div class="footnote">
     <p>
      <sup>
       [
       <a class="para" href="#id2523033" name="ftn.id2523033">
        4
       </a>
       ]
      </sup>
      <span class="emphasis">
       <em>
        V Budíne
       </em>
      </span>
      už zasadala samostatná maďarská vláda, ktorá rozvíjala
          myšlienku osamostatnenia sa spod Viedne.
     </p>
    </div>
   </div>
  </div>
 </body>
</html>
