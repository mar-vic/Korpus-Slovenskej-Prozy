<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e124">
       </a>
       I
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Bolo sparno. Slnko pražilo na vyschnutú zem a na veľké staré stromy obšírneho parku.
         Ohromné lipy, dubiská, hraby a iné stromy stáli nemo, bez šumu, bez pohybu ako skamenené. V
         takom horúcom bezvetrí ani plno zakvitnutá lipa nevonia; ona zatají svoje dýchanie; vtáctvo
         mlčí okrem otvrdnutého vrabca, ktorý škrečí vždy. Po nebi vysoko švihajú lastovice, malé
         šedivé motýliky ospanlivo lietajú ďateliniskom.
   </p>
   <p>
    Uprostred parku, pod hustým, mohutne rozkonáreným divým gaštanom vyvieral bohatý, tuhý
         prameň, kolmo zo zeme vrel, takže hladina studničky večne sa búrila a vlnila hrubým
         klokočom. Nad studničkou bola do zeme vsadená kamenná tabla s nápisom:
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Pútniče, stoj v dlauhé pauti,
Ráč zde při mně oddechnauti,
Nedej, abych trpěl škodu,
Neboť dávám zdravú vodu.

Nevinný jsem, květy strážím,
Lúky vlažím, lidí blažím.
Bůh nech chráni dobrý pramen
Až na věky věkův… Amen.
      </span>
     </p>
    </div>
   </p>
   <p>
   </p>
   <p>
    Starý nápis, starou českou slovenčinou alebo slovenskou češtinou zložený bol učeným
         človekom, kedysi poslucháčom univerzity wittenberskej,
    <sup>
     [
     <a class="footnote" href="#ftn.d56e146" name="d56e146">
      1
     </a>
     ]
    </sup>
    Gregoriom Columbinim čiže Gregorom Holúbkom, ako sa volal vulgo. Vyryť dal ho
         pán Šimon Burínsky, veľký a štedrý podporovateľ „literního umení“, majiteľ pozemku.
         Hovorilo sa, že si Burínsky veľmi ctil „magistrum ludorum Buriniensium“,
    <sup>
     [
     <a class="footnote" href="#ftn.d56e152" name="d56e152">
      2
     </a>
     ]
    </sup>
    nie to, čo teraz…
   </p>
   <p>
    Kornélia Kunovičová (tak sa volala mladá deva, čo si práve zastala nad prameňom)
         pocítila starú pravdu epitafu, keď, vytiahnuc z koženej kapseľky tľapkavý pohár, vo tri
         vrhy sa napila studenej vody. Skutočne, hodno bolo ísť vyše pol hodiny vyprahnutým,
         horúčosťou znemeným poľom kvôli takému, telo i dušu posilňujúcemu, nevinnému pôžitku. Ona
         obzrela sa okolo, prešla ručníčkom horúcu tvár a zahľadela sa na neveľký, na jedno
         poschodie vysoký dom pri parku.
   </p>
   <p>
    Opustený dom, pamätník dávnych časov! Horné obloky zakryté boli šedivozelenými
         žalúziami, spodné prosto zabité neohobľovanými doskami. Vôbec celé hniezdo bolo v
         neobyčajnej zapustenosti. Do parku nebolo treba ísť bránou kaštielika, ale prosto cez
         pováľané dosky a palisády parkanu. Tade prešla i Nela Kunovičová, bezpečná, že ju nik
         nepristaví, že nezabreše na ňu pes z opusteného dvora.
   </p>
   <p>
    Temer denne takto chodievala do spustnutej usadlosti pánov Burínskych, lebo doma vo
         vieske Prachove nemala sa ani kam prejsť, tam bolo suchopárne a nemalebne. Prachov mal
         žírny chotár, po daždi menil sa v Blatov, nemal stromovia (časté požiare vyhubili sady
         okolo stodôl, a Prachovania nemali ochoty stromy sadiť), nemal potoka, iba slizavý, z
         bahien sporo tečúci „jarčok“, kúpeľ pre husi a kačky. Ján Kunovič, otec Nelin, nehľadal
         krásu, ale úžitok, keď sa zakúpil v Prachove. Prachovská pšenica bola ťažká „ako brok“,
         jačmeň prvej sorty, pivovarský. Deva teda hľadala kus chládku, zeleň a šero húštiny.
   </p>
   <p>
    Okrem toho i poézia neistých chýrov viala z tohoto zabudnutého kúta. Všeobecne známe
         bolo, že posledný Burínsky bol fanatickým prívržencom povstania roku 1848; potom, keď ruské
         vojsko potlačilo revolúciu, rakúske lapalo ozbrojených pri Világoši, medzi nimi chmatlo i
         Burínskeho. Na šibenicu odsúdený, na doživotný žalár omilostený Burínsky ušiel po
         sedemročnom živorení v kazematách špilberských.
    <sup>
     [
     <a class="footnote" href="#ftn.d56e167" name="d56e167">
      3
     </a>
     ]
    </sup>
    Kam sa podel, nik nevedel. Statky konfiškovali, neskôr oddali jeho žene, ktorá
         žila vo Viedni. Prachovský majetok, najmenší, temer len vila, zapustol celkom. Hovorili, že
         Burínsky žije v Amerike, amnestiu neprijal za príkladom Košúta,
    <sup>
     [
     <a class="footnote" href="#ftn.d56e173" name="d56e173">
      4
     </a>
     ]
    </sup>
    ale že prichádza každoročne tajne, nocou do kaštielika, prechádza sa izbami,
         pootvárajúc zaprášené žalúzie. Nik ho sám nevidel, ale každý sa odvolával na hodnoverných
         svedkov. Zase boli i také chýry, že Amerikán chodieva do Pančavy k Palčíkovi, k tomu
         záhadnému Palčíkovi, ktorý vrčí na ľudí ako chorý pes a, čudák, má krčmu na samote pre
         furmanov, krčmu bez pálenky! Má dcéru či chovanicu, vraj veľmi krásnu, a odieva ju
         nádherne, neukazuje svetu. Málokto ju videl. Ono Pančava ležala hneď na kraji ohromného,
         suchopárneho boru… i o Palčíkovi kolovali naozaj horské chýry. Tak sa hovorilo, a pre Nelu
         dodávalo to zaujímavosti parku i kaštieliku.
   </p>
   <p>
    Oddýchnuc si málo, Nela pobehala temer celý park, navštívila obľúbené kútiky, húštinky,
         a potom sadla vo svojej „svätyni“. Bolo to miesto husto zarastené zo všetkých strán. Starý
         peň bol jej pohodlným operadlom, nanosila k nemu machu a tak sa vpravila do pohodlného
         položenia — aby mohla čítať. Z kapseľky vyňala malú knižku. Nablízku bolo počuť slabý,
         sladký hrkot odtoku z prameňa. Bolo jej veselo a slobodne okolo srdca… Taký slávny mier,
         taká čistota, sladká lieň, taký ledva čujný dych nekonečnej, plavno tečúcej životnej sily…
         aká to veleba, aký to nevysloviteľný pôžitok samoty. Ona bola vo veku, v ktorom človek sám
         seba má rád, zaľúbený je do vlastnej osoby… Ona ľúbila svoje beloskvúce ramienko, s úľubou
         hľadela na štíhlu, dlhú rúčku, na malé nôžky. Možno, i rozvíjajúca sa ruža tak horí
         nevinnou samoláskou a planie samoobdivovaním…
   </p>
   <p>
    Knižka bola fádna… skoro ju hodila na lono, oddala sa cele bezmyšlienkovému,
         bezprostrednému požívaniu odpočinku a duchovnému zabudnutiu.
   </p>
   <p>
    Vtom počula blížiace sa kroky a temný hovor. Dvaja mladí ľudia šli od prielomu hore
         chodníkom priamo k studničke. Počerný, vysoký, s dlhými ramenami, v dlhom bielom kapute
         unaveno kráčal; pri jeho boku sviežo šiel druh, pobelavý, niečo nižší, dosť malebne
         oblečený. Kroky počula Nela už jasne, ba i niektoré slová.
   </p>
   <p>
    „Tu musí byť,“ začula hlboký, prsný hlas, „hoci nebol som tu už od rokov!“
   </p>
   <p>
    „Keby z nej aspoň pivo vyvieralo,“ bolo počuť druhý hlas vo vyššom tóne; „ale ty si
         vodový cicerone…
    <sup>
     [
     <a class="footnote" href="#ftn.d56e189" name="d56e189">
      5
     </a>
     ]
    </sup>
    Chodíme od prameňa k prameňu ako smädné barany…“
   </p>
   <p>
    Prišli k studničke. Bolo počuť jasne každé slovo, ba ešte i dýchanie mladých upachtených
         ľudí… Nele bolo úzko. Čo robiť? Musela okolo prameňa, a keby i bolo možné húštím stranou,
         nemohla nevzbudiť šuchotom šiat pozornosť neznámych… Chvíľu čakala nerozhodne.
   </p>
   <p>
    „Pil si takú vodu v tvojich nemeckých metropolách?“ zaznel sonórny hlas.
   </p>
   <p>
    „A ja ti ešte raz tvrdím, len v meste možno žiť po ľudsky, a i to nie v každom…“
   </p>
   <p>
    „Nie, braček; ver mi, ohromná centralizácia musí raz prasknúť, a ľudstvo sa pohrnie
         nazad do šíriny, po menších grupách… Vlny ľudstva sa roztečú.“
   </p>
   <p>
    „A utvoria smradľavé, stojaté bariny!“
   </p>
   <p>
    „Nie, veliké, zdravé more…“
   </p>
   <p>
    Nele bolo otupno nevdojak špehovať rozhovor neznámych, skryla knižku do kapseľky a pošla
         k studničke.
   </p>
   <p>
    Mladí ľudia boli prekvapení. Prvý našiel sa pobelavý šuhaj s peknými fúzikmi, strhol
         klobúk a povedal:
   </p>
   <p>
    „Ah! prameň má svoju vílu… a my sme si nepýtali dovolenie… Odpusťte! Ale tu sme už raz…
         Janko Kamenec, maliar na štúdiách — to som totiž ja… A tu duplovaný doktor Vladimír
         Radovský…“ Kamenec tieto slová hovoril po nemecky, stredonemeckým dialektom. Rodom z
         čistého sedliackeho koreňa, mal veľké vlohy naučiť sa cudzím jazykom, ale i podrečiam.
   </p>
   <p>
    Vladimíra Radovského zamrzel žartovný tón i nemčina Kamencová. On sa zapýril a hnevne
         pozrel na Kamenca… A nebol by pri svojej vrodenej chúlostivosti oslovil devu — ale mu
         blyslo, že to môže byť len Kunovičová; pamätal sa na jej veľké brunasté oči, keď ju vídal
         pred piatimi rokmi v Buríne.
   </p>
   <p>
    „Odpusťte, slečna, môjmu veselému kamarátovi… však ste dcérka pána Kunoviča… my ideme
         práve k vám… po cestách… chceme urobiť poklonu… Pamätáte sa, v Buríne…“
   </p>
   <p>
    „Veľmi dobre… šach ste hrávali s tatuškom, i na zábave ste boli s nami… Ale tomu už tak
         dávno, nebola by som vás razom poznala.“
   </p>
   <p>
    „Aká milá romantika,“ zamiešal sa Kamenec. „Obnovenie známosti náhodou, pod gaštanom pri
         tomto kastalskom prameni…
    <sup>
     [
     <a class="footnote" href="#ftn.d56e222" name="d56e222">
      6
     </a>
     ]
    </sup>
    Ostatne je to pre nás oboch dobré omen.“
   </p>
   <p>
    Nela nepozrela na Kamenca, roztvorila slnečník a riekla Vladimírovi:
   </p>
   <p>
    „A tak budem vodcom, tatuška bude rád.“
   </p>
   <p>
    I pošli. Medzi oboma mladými išla Nela svojím ľahkým krokom. Minul jej sedemnásty rok —
         nie div, že sa jej zaľúbilo dobrodružstvo pri prameni… Ta vyšla sama — a tužibuď, vedie si
         razom dvoch švárnych, hoci trochu čudných ľudí.
   </p>
   <p>
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e146" name="ftn.d56e146">
        1
       </a>
       ]
      </sup>
      <span class="emphasis">
       <em>
        … kedysi poslucháčom univerzity Wittenberskej
       </em>
      </span>
      — wittenberská
               univerzita, na ktorej pôsobil reformátor Luther, ostala cez storočia hlavným sídlom
               luteránskej teológie. Navštevovali ju hojne v XVI. — XVIII. stor. aj Slováci.
     </p>
    </div>
    <div class="footnote">
     <p>
      <sup>
       [
       <a class="para" href="#d56e152" name="ftn.d56e152">
        2
       </a>
       ]
      </sup>
      <span class="emphasis">
       <em>
        … magistrum ludorum Buriniensium
       </em>
      </span>
      — (lat.) učiteľa burínskych
               škôl.
     </p>
    </div>
    <div class="footnote">
     <p>
      <sup>
       [
       <a class="para" href="#d56e167" name="ftn.d56e167">
        3
       </a>
       ]
      </sup>
      <span class="emphasis">
       <em>
        Kazematy špilberské
       </em>
      </span>
      — podzemné väzenia na hrade Špilberku v
               Brne, kde boli uväznení protihabsburskí revolucionári po r. 1849.
     </p>
    </div>
    <div class="footnote">
     <p>
      <sup>
       [
       <a class="para" href="#d56e173" name="ftn.d56e173">
        4
       </a>
       ]
      </sup>
      <span class="emphasis">
       <em>
        … Amnestiu neprijal za príkladom Košúta
       </em>
      </span>
      — po
               rakúsko-maďarskom vyrovnaní r. 1867 dostali revolucionári amnestiu a mohli sa vrátiť
               do Uhorska. Kossuth amnestiu neprijal, lebo on požadoval Uhorsko celkom nezávislé od
               Rakúska.
     </p>
    </div>
    <div class="footnote">
     <p>
      <sup>
       [
       <a class="para" href="#d56e189" name="ftn.d56e189">
        5
       </a>
       ]
      </sup>
      <span class="emphasis">
       <em>
        Cicerone
       </em>
      </span>
      — (tal., vyslov čičeróne) sprievodca
               cudzincov.
     </p>
    </div>
    <div class="footnote">
     <p>
      <sup>
       [
       <a class="para" href="#d56e222" name="ftn.d56e222">
        6
       </a>
       ]
      </sup>
      <span class="emphasis">
       <em>
        Kastalský prameň
       </em>
      </span>
      — podľa gréckych bájí prameň na vrchu
               Helikóne pri Delfách. Pokladal sa za žriedlo básnického nadšenia.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e237">
       </a>
       II
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Vladimír Radovský, syn jedného z prvých našich buditeľov, vnuk a pravnuk učených
         predkov, skutočne mal v mape dva doktoráty, juridický i filozofický, a s oboma zostal na
         ľade: nevedel, čo začať… iba zahľadel sa akoby do nejasnej diaľky, zamával svojimi dlhými,
         mocnými ramenami, i zostal sedieť vo Vrbovciach, v bibliotéke, zdedenej po troch dedoch a
         otcovi. Pre neho to bola živá bibliotéka: každý bachant, každá stará brožúrka hovorila k
         nemu rozličnými zastaralými jazykmi, a z toho vznikla mnohonásobná vrava, splývajúca pre
         jeho uši v krásnu symfóniu. Bola to celá miešanina symfónií, taká poprepletaná, že Vlado
         nemohol niktorú určite vybrať… Písal, písal — hovorili o ňom, že má v matraci miesto
         morskej trávy samé rukopisy, ale rukopisy boli mŕtve ako morská tráva. Jeho známosti boli
         kolosálne, ešte i do špeciálností sa púšťal, a priviedol každú až do minucióznosti. V
         Zürichu profesor vyššej matematiky žasol nad jeho problémami v odbore „pravdepodobných
         veličín“ a prorokoval mu veľkú budúcnosť, na ostudu súdruhom, ktorí málovravného „Ungara“
         pokladali za nahlúpleho. A ona to nebola nahlúplosť, ale nekonečná srdečná dobrota a
         skromnosť. Skromnosť, ktorá nie je morálnou zásluhou, ale tak je vrodená ako i talent a um.
         Jeho oberali o peniaze, fajky, čerpali z neho poučenie, rady. On stál ako studnička —
         berte, veď zo mňa večne vyviera. Rozum vyvieral, ale peniaze často došli, a Vlado ocitol sa
         v krajnej biede. Potom hrýzol za mesiac suchý chlieb a zapíjal ho vodou.
   </p>
   <p>
    Hodil sa i na mechaniku; mal vynájsť akýsi čudotvorný ventil. Jeho výpočty boli hlboké,
         ostroumné a budili obdiv toho istého profesora. Ale v modele ventilu vždy ešte čosi
         chýbalo. On pracoval na ňom i doma, a to tajne v zaprášenej bibliotéke, ktorá skoro sa
         premenila v dielňu. Kamaráti sa to akosi dozvedeli, a nechýbalo mu posmechov. Ale jeho sa
         tak málo dotkol posmech ako vydieranie groší.
   </p>
   <p>
    „Ach, Voloďa, Voloďa,“ pýtal sa ho medik Vavro (nedokončený ani po osemnástich
         semestroch), „že si vraj vynašiel parnú kefku na zuby?“
   </p>
   <p>
    „Ba že ideš s pomocou elektriky šošovicu oberať.“
   </p>
   <p>
    „A husi šklbať,“ dokladali iní.
   </p>
   <p>
    Vlado zamával dlhými, mocnými ramenami a zahľadel sa svojimi veľkými, temnými očami v
         neurčitú diaľku.
   </p>
   <p>
    Len jedno ho mohlo pohnúť… žart nad slovenským dielom. Vtedy sa Vlado rozohnil. Nedávno
         mu riekol Kamenec:
   </p>
   <p>
    „Ty si rytier, opravdivý bláznivý rytier. Dokončils’ štúdium, dva diplomy máš, a predsa
         je z teba nič. A to všetko pre tú tvoju hlúpu slovenčinu. A mňa vždy hrešíš, že som hodil
         cez bord ten mladícky nezmysel. Nadávaš mi do zradcov za to nevinné „z“ na konci môjho mena,
    <sup>
     [
     <a class="footnote" href="#ftn.d56e260" name="d56e260">
      7
     </a>
     ]
    </sup>
    a preto, že som prijal štátne štipendium, že som bol v Düsseldorfe a Mníchove
         ,ein Mitglied der ungarischen Künstlerkolonie‘,
    <sup>
     [
     <a class="footnote" href="#ftn.d56e266" name="d56e266">
      8
     </a>
     ]
    </sup>
    že som vystavil svoje slovenské otrhané chalupy, husi a prasiatka v maďarskom
         oddelení. Mal som svoje babraniny vystaviť v salóne na Myjave alebo v Bobrovci, kde niet
         ani vrabcov? Za mnou! Odhoď fantázie a bozkaj županovej tridsaťročnej naivnej dcére
         tľapkavú ruku — tak dôjdeš niekam. Spraví ťa profesorom všetkých nevynájdených ventilov,
         ale z Vladimíra musí byť Aladár.
    <sup>
     [
     <a class="footnote" href="#ftn.d56e272" name="d56e272">
      9
     </a>
     ]
    </sup>
    A čo na tom? Či neostaneš tým, čím si? Či tvoje vedomosti, použité, budú menej
         hodný než takto, keď hrdzavejú?“
   </p>
   <p>
    Vladimír Radovský sa zapýril, buchol päsťou na stôl…
   </p>
   <p>
    „Hnusák! hnusák! Prašivá ovca! A na akom gymnáziu si študoval? Kto vás zbieral po
         dedinách, pankharti, pohádzal na rebrovec, ako štence neumyté, neučesané? A toho milého
         starca poznáš, čo ťa hostil týždne, a potom ti otvoril prvú cestu do sveta? Ako sa tešil,
         úbožiak, keď badal v tebe neobyčajný talent, tešil, že i my budeme mať umelca. Teraz
         odpočíva v hrobe; možno pľuť na jeho svätú mohylu…“
   </p>
   <p>
    Ale Radovský, keď sa vyhovoril, zase klesol nazad vo svoju nekonečnú trpezlivosť…
         Kamenec ho znal — odišiel akoby nahnevaný, ale vedel, že Vlado skoro za ním dotiahne do
         malinkej krčmičky vrbovickej. Kamenec bol proti Vladovi ako korok proti žule, a predsa
         temer vždy korok správal pohyby žuly. I na túto cestu Kamenec vytiahol Vlada z Vrbovíc…
   </p>
   <p>
    Pomaly šli mladí ľudia v predpoludňajšom sparne… Kamenec sa dul a nič nehovoril, Vlado
         zbieral celú silu hovoriť, ale každú myšlienku, ktorá ho pokúšala, pokladal za nemiestnu,
         nezručnú… Skoro prišli k suchej dedine, medzi strechy a dumno zívajúce stodoly. Spúšťali sa
         dolu dlhým dvorom, po hlinenom, pevne ubitom násype, medzi žltými stenami stajní a kôlní.
         Na dvore bolo ticho, vymreto. Niekoľko sliepok hrabalo v pazderí. Kohút bojovne
         zakotkodákal, uvidiac ľudí, vystrel hrdinsky svoje hrdlo, dúhovo mihotajúce sa v bleskoch
         poludňajšieho slnca. Červený podbradník sa mu zalengal. Ale i pri mužnom kdakote odbehol za
         kopu hnoja, volajúc za sebou sliepky. Obloky predného stavania boli založené prútenými,
         blatom omazanými okenicami. Človiečika nenašli ani na dvore, ani v dedine, na hlavnom
         mieste, kde stál kostol, fara, škola…
   </p>
   <p>
    „Tu sme doma,“ povedala Nela, keď prišli k veľkému kamennému domu, obsadenému agátmi.
         Otvorila malé dvercia popri bráne, aby vpustila hostí.
   </p>
   <p>
    Pred nimi zjavil sa široký dvor s malou záhradkou, preplnenou kvetmi. Naprostred
         záhradky bol tenušký vodomet. Dvor bol čistý ako umytý tanier. Ešte i dlažba z mačacích
         hláv (okrúhlych pieskovcov) zdala sa akoby vyumývaná, práška nebolo. Studňa s pumpou
         obložená bola kresaným bazénom a žľabmi z tohože materiálu.
   </p>
   <p>
    Nela vbehla do domu ohlásiť matke hostí.
   </p>
   <p>
    „Braček,“ riekol ticho Vlado, „viem, že je Kunovič pedant poriadku, ale toto je ani v
         Holandsku, kde vraj i stajne parfumujú.“
   </p>
   <p>
    „Naozaj, všetko je jednoduché, ale páchne kyslým poriadkom… Brr… Hľa, i tie stromy ako
         sú dovysoka umelo vedené a akoby mydlom vyumývané. Okolo múru obrovnávka, búdka ako z
         cukru, ale všade primnoho symetrie… brr!“
   </p>
   <p>
    „Veď v poriadku je krása. Krása je v istom ohľade najvyšší stupeň poriadku!“
   </p>
   <p>
    „Nech čert slúži tvojej kráse! Také krásne sú logaritmy,
    <sup>
     [
     <a class="footnote" href="#ftn.d56e301" name="d56e301">
      10
     </a>
     ]
    </sup>
    taký krásny je kvadrát alebo kruh, vykrojený kružidlom. V umení niet prísnej
         symetrie a prísneho poriadku… Tys’ krásny mužský, ale len preto, žes’ taký neporiadny!“
   </p>
   <p>
    „U mňa sa bránka zatvára!“ bolo razom počuť mocný, stentorský
    <sup>
     [
     <a class="footnote" href="#ftn.d56e310" name="d56e310">
      11
     </a>
     ]
    </sup>
    hlas spoza múrika, za ktorým bola dohánová plantáž. Strojne stáli v riadkoch
         veľké rastliny s tuhozelenými, bujnými listmi. Pomaly dvíhal sa široký slamený klobúk a
         potom vystrela sa veľká, mierne tučná postava asi päťdesiatročného mužského v ľahkom
         plátennom kabáte, bez vesty. Na širokých prsiach, ako sviežo napadnutý sneh, belela sa
         košeľa, tuho škrobená, kravata bola strojno uviazaná, briliantový gombík blýskal sa v
         slnku. Na rukách mal robotné rukavice.
   </p>
   <p>
    „Vitajte, pán filozof!“ zvolal potom zdvorilejším, skoro srdečným hlasom, keď poznal
         Radovského; „ešte vždy v tom prekliatom švábskom kapute? Mladý človek, hanbite sa! A tento
         pán?“ Kunovič preskočil múrik elasticky, ako mladý gymnasta, a podával Vladovi ruku, z
         ktorej zvliekol rukavicu. Ruka jeho bola biela, silná, no podlhovastá a súmerná.
   </p>
   <p>
    „Kamenec, akademický maliar, na štúdiách… odpusťte, že sme k vám zabŕdli po ceste…“
   </p>
   <p>
    „Vitajte, majstre,“ obrátil sa s radosťou k maliarovi. „Ach, teší ma! Takých ľudí
         potrebujeme! Takých, čo Heglov
    <sup>
     [
     <a class="footnote" href="#ftn.d56e322" name="d56e322">
      12
     </a>
     ]
    </sup>
    rúcajú, boha za nohy držia alebo nohavičky chlapcom prášia, máme už dosť. Veľmi
         ma teší. Ale pešo chodiť v takomto sparne! Vám, páni pristalo by ku mne zavítať na perovej
         bričke s gumovými ráfmi!“
   </p>
   <p>
    „Niet peňazí, báťuška!“ povedal ticho Vlado.
   </p>
   <p>
    „Hanbite sa! Peňazí je dosť, celý svet iné nerobí ako peniaze. Múdry musí mať vždy dosť
         peňazí… ale nekňučať, nehrať sa na žobrákov… Vidíte, mám len jednu škvarku po
         sedmoslivkárovi — a peňazí mám dosť. Hlavu hore, nedať sa, dopredku sa tisnúť!“
   </p>
   <p>
    „Ale my nič nemáme, nič sme nezdedili…“
   </p>
   <p>
    „Nihil possidentes, omnia habentes,
    <sup>
     [
     <a class="footnote" href="#ftn.d56e336" name="d56e336">
      13
     </a>
     ]
    </sup>
    znáte to slávne slovo! Načo máme hlavy, komu kopú zlato a pre koho zreje ťažká
         pšenica? Vari len pre kury a holuby? Ale choďte sa oprášiť… ste ako mlynári.“
   </p>
   <p>
    „Originál,“ povedal Kamenec, keď sa priatelia skladali v malej, tienistej izbe s dvoma
         posteľami. Kamenec už stál nad umývačom a lial si na šiju vodu, sviežu ako z prameňa.
         Priniesla ju drobná, vrtká slúžka celkom v sedliackom kroji burínskeho kraja, len
         prielegantné čižmičky a moderná zásterka ukazovali, že sa trochu popanštila v zámožnom
         dome. „Originálny človek; vidíš, takého som ešte u nás nevidel. Nie je zeman?“
   </p>
   <p>
    „Nie, rechtorovič. Braček, z nás ti všetko vystane!“
   </p>
   <p>
    „To je pravda, keď taký chudák mohol vyrásť, ako doktor Radovský… ale čo sa necúdiš?“
   </p>
   <p>
    Kamenec si drhol mocnú ohorenú šiju uterákom.
   </p>
   <p>
    Vlado sedel na stolci a hľadel pred seba svojím meravým, dlhým pohľadom…
   </p>
   <p>
    S paňou vítali sa akosi divne. Starý ich ani nepredstavil, oni len hádali, že to domáca
         pani, a poklonili sa. Ona len tak prešla mimo, ľahko hlavou kývnuc. Vlado znal Kunoviča len
         z Burína, kde stál jeho poschodový dom; ale i tam ho vídal najviac v krčme alebo kasíne,
         panej ani nevídal. Bola ona z oných „neviditeľných“ hospodýň, ktoré i pri svojej
         „neviditeľnosti“ sú osou celej domácnosti. Ony prichádzajú i odchádzajú ako tieň, ale každý
         ich krok je účelný; v kuchyni, v komore, na dvore, v záhrade, všade všetko ide ako po
         šnúrke, akoby samo od seba, bez námahy a krikľavého komanda; ale keď oddiali sa neviditeľný
         genius loci
    <sup>
     [
     <a class="footnote" href="#ftn.d56e355" name="d56e355">
      14
     </a>
     ]
    </sup>
    (čo sa síce veľmi zriedka stáva), hneď je všetko hore nohami. Dôležitosť takej
         osoby sa badá, až keď jej niet.
   </p>
   <p>
    Príchod dvoch hostí nič nezmenil v pevnej mašinérii Kunovičovho domu. Kamenec sa
         priplichtil k Nele, čítal jej, kreslil, strúhal epigramy a rozosmial ju neraz tak, že ušla
         od „strapatého Nemca“. Doktor celé hodiny presedel v rozhovoroch a hádkach so starým.
         Kunovič si veľmi vážil Vlada, hoci málo s ním súhlasil.
   </p>
   <p>
    „Smiešne je to, mladý človek, a askéta,“ hovoril vo svojom pohodlnom kabinete po obede,
         srkajúc čiernu kávu, tuhú ako oheň. „Každý žije, každý umrie, ale nie je jedno, ako žije…
         Čo ma po prázdnej nádobe — chcem síce i nádobu, ale i obsah. Obsahu treba do života…
         Braček, nie je jedno suchý zemiak a paštéta… pekný čistý dom a chajda…“
   </p>
   <p>
    „Každý umrie, povedali ste, a ani to nie je jedno, ako umierať,“ pretrhol ho Vlado,
         ostro pozrúc na jeho mohutné, výborne vypestované telo. „Veď nežijeme len paštétam a
         čiernej káve.“
   </p>
   <p>
    „Kto by to tajil; ale žijeme i zemi; nie len, ale i. Nepozerajte tak podivne na môj
         embonpoint, vy furták! I ja žijem jedným krokom s vývinom ducha svetového, čítam päť
         anglických a francúzskych revue, viem o každom pokroku a úpadku vo svete literárnom,
         spoločenskom, umeleckom. Hľa, tu na stole vidíte posledný Zolov
    <sup>
     [
     <a class="footnote" href="#ftn.d56e369" name="d56e369">
      15
     </a>
     ]
    </sup>
    román, posledný zväzok diel grófa Tolstého.
    <sup>
     [
     <a class="footnote" href="#ftn.d56e375" name="d56e375">
      16
     </a>
     ]
    </sup>
    To nie je zem a hmota, to je duch, milý priateľu. Ale pritom chcem spať na
         elastickom drôtovom matraci, fajčiť dobrú cigaru k dobrej mokke, piť výtečné staré víno, a
         to dosýta, nie chlipkať ako nemecká stará panna svoj ,Blümchenkafee‘.
    <sup>
     [
     <a class="footnote" href="#ftn.d56e381" name="d56e381">
      17
     </a>
     ]
    </sup>
    Napred vo všetkom! Aké to máte mníšske náhľady? Pah — ostatne znal som i
         mníchov, čo nosili hodvábne pančuchy!“ A po takýchto viac-menej barokových apostrofách
         začal rozvíjať pred udiveným Vladom svoj myšlienkový svet, skritizoval umne darvinizmus,
    <sup>
     [
     <a class="footnote" href="#ftn.d56e387" name="d56e387">
      18
     </a>
     ]
    </sup>
    hovoril o cirkvi, o najnovšej nemeckej filozofii, o nových smeroch v umení, o
         národnom hospodárstve. On prechádzal od predmetu k predmetu… Mnohých vecí dotkol sa
         povrchne, ale s neobyčajnou ostrotou a pádnosťou. Jeho krátke, jadrné vety boli lesklé,
         určite razené, ako nové mince. Vlado neraz pozoroval i falš ponímania, ale nemohol ju
         ulapiť, bola hladká ako pĺž. Známosti Kunovičove voňali, tak rieknúc tlačovou farbou, boli
         sviežomoderné. Stál akoby na stráži pri dverách civilizácie, aby mu ani jedna otázka
         neunikla; ale keď ju už videl, potom nestaral sa hrubo o ňu. Mocná osobnosť Kunovičova
         svojím tieňom pokryla i mýlky a štrbiny. Bol v ňom oheň popri rozvitom ume, a čo ľudí láka,
         estetická príťažlivosť: bol krásny, i pri päťdesiatke zdravý ako dub, silný, muskulózny i
         pri svojej tučnosti a všetky jeho pohyby a posunky boli zaokrúhlené, jemné a pritom silné.
         A taký bol i jeho duch. On leňošil s olympskou dôstojnosťou hodiny, dni, týždne, ale keď sa
         oddal do práce, kypela v jeho bielych, jemne vypestovaných rukách. V obchode, pri písomnom
         stole, v gazdovstve, všetko mu išlo ako po masle. Za hodinu napísal viac listov, a to
         všetko dielnych, než iný za pol dňa. Praktik, polyhistor, bonviván a idealista zvláštneho
         druhu. Hoci trovil na deti (syn mu bol poručíkom u ulánov), na seba, hoci bol štedrým
         podporovateľom verejných diel (sám na svoj účet vystavil v Buríne špitál), štedrým
         hostiteľom, že i literatúru silne podporoval, bohatol a rozširoval svoje obchody, nadobúdal
         preciózy, obrazy a rozširoval svoj burínsky dom.
   </p>
   <p>
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e260" name="ftn.d56e260">
        7
       </a>
       ]
      </sup>
      <span class="emphasis">
       <em>
        … Za to nevinné „z“ na konci môjho mena
       </em>
      </span>
      — písal si meno
               Kamenetz, čo znamenalo, že sa dištancuje od uvedomelej slovenskej spoločnosti, i keď
               sa ešte nestal odrodilcom.
     </p>
    </div>
    <div class="footnote">
     <p>
      <sup>
       [
       <a class="para" href="#d56e266" name="ftn.d56e266">
        8
       </a>
       ]
      </sup>
      <span class="emphasis">
       <em>
        … ein Mitglied der ungarischen Künstlerkolonie
       </em>
      </span>
      — (nem.) člen
               uhorskej umeleckej kolónie.
     </p>
    </div>
    <div class="footnote">
     <p>
      <sup>
       [
       <a class="para" href="#d56e272" name="ftn.d56e272">
        9
       </a>
       ]
      </sup>
      <span class="emphasis">
       <em>
        … ale z Vladimíra musí byť Aladár
       </em>
      </span>
      — to jest musí sa
               pomaďarčiť.
     </p>
    </div>
    <div class="footnote">
     <p>
      <sup>
       [
       <a class="para" href="#d56e301" name="ftn.d56e301">
        10
       </a>
       ]
      </sup>
      <span class="emphasis">
       <em>
        Logaritmy
       </em>
      </span>
      — časť vyššej matematiky.
     </p>
    </div>
    <div class="footnote">
     <p>
      <sup>
       [
       <a class="para" href="#d56e310" name="ftn.d56e310">
        11
       </a>
       ]
      </sup>
      <span class="emphasis">
       <em>
        Stentorský
       </em>
      </span>
      — mohutného hlasu, aký mal hrdina Stentor z
               Homérovej Iliady.
     </p>
    </div>
    <div class="footnote">
     <p>
      <sup>
       [
       <a class="para" href="#d56e322" name="ftn.d56e322">
        12
       </a>
       ]
      </sup>
      <span class="emphasis">
       <em>
        Hegel
       </em>
      </span>
      — Georg Wilhelm Friedrich Hegel (1770 — 1832), nemecký
               idealistický filozof, dialektik a evolucionista. Mal rozhodujúci vplyv na smer
               myslenia štúrovského pokolenia.
     </p>
    </div>
    <div class="footnote">
     <p>
      <sup>
       [
       <a class="para" href="#d56e336" name="ftn.d56e336">
        13
       </a>
       ]
      </sup>
      <span class="emphasis">
       <em>
        Nihil possidentes, omnia habentes
       </em>
      </span>
      — (lat.) Nič nevlastniaci,
               všetko majúci, to jest študenti.
     </p>
    </div>
    <div class="footnote">
     <p>
      <sup>
       [
       <a class="para" href="#d56e355" name="ftn.d56e355">
        14
       </a>
       ]
      </sup>
      <span class="emphasis">
       <em>
        Genius loci
       </em>
      </span>
      — (lat.) ochranný duch miesta, domáci bôžik u
               Rimanov.
     </p>
    </div>
    <div class="footnote">
     <p>
      <sup>
       [
       <a class="para" href="#d56e369" name="ftn.d56e369">
        15
       </a>
       ]
      </sup>
      <span class="emphasis">
       <em>
        Zola
       </em>
      </span>
      — Émil Zola (1840 — 1902), francúzsky spisovateľ,
               zakladateľ tzv. naturalizmu.
     </p>
    </div>
    <div class="footnote">
     <p>
      <sup>
       [
       <a class="para" href="#d56e375" name="ftn.d56e375">
        16
       </a>
       ]
      </sup>
      <span class="emphasis">
       <em>
        Tolstoj
       </em>
      </span>
      — Lev Nikolajevič Tolstoj (1828 — 1910), ruský
               realistický spisovateľ.
     </p>
    </div>
    <div class="footnote">
     <p>
      <sup>
       [
       <a class="para" href="#d56e381" name="ftn.d56e381">
        17
       </a>
       ]
      </sup>
      <span class="emphasis">
       <em>
        Blümchenkaffee
       </em>
      </span>
      — (nem.) kvietková káva, rozumej
               cigória.
     </p>
    </div>
    <div class="footnote">
     <p>
      <sup>
       [
       <a class="para" href="#d56e387" name="ftn.d56e387">
        18
       </a>
       ]
      </sup>
      <span class="emphasis">
       <em>
        Darwinizmus
       </em>
      </span>
      — prírodovedecký a filozofický svetonázor,
               vykladajúci vznik živočíšstva na zemi až po človeka vývinom z jednoduchších
               foriem.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e395">
       </a>
       III
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    „Moje baby sú na lúkach,“ znížil tón rozhovoru Ján Kunovič, akoby ustatý dlhou,
         napriahnutou rečou; „ak sa ľúbi, môžeme za nimi. Príjemne podvečer, a okrem toho ukážem vám
         pýchu Prachova.“
   </p>
   <p>
    Vladimír Radovský pri slove „baby“ predstavil si Kornéliu v jej mladej, práve sa
         rozvíjajúcej kráse, s očami ako dve hlboké hádanky, s „jarnou“ (ako sa maliar vyslovil)
         panenskou hruďou, a bolo mu otupno. Razom znevidela sa mu okrúhla, strojom dohola ostrihaná
         hlava hostiteľova, jeho býčia šija, jeho silné pohyby, ktorými mohol lámať železné
         zábradlie. Táto sila tela a, darmo by si tajil, i ducha, bola mu razom protivná, viala
         násilenstvom, tiesnila ho. „Babou“ menuje svoju ženu a svoje dieťa… Cynizmus!
   </p>
   <p>
    „Pýchou Prachova“ pomenoval Kunovič prachovské lúky. Ony boli v nížine, zvlažované
         kalnou, tichou riečkou Plavou, ktorá na vyšnom konci dvojila sa na jednaké ramená, na
         nižnom zase spájala sa a tak tvorila podlhovastý ostrov, vlniaci sa letom hybkou trávou do
         pása. V Kline, tak sa volala nižná časť, mal Kunovič svoj podiel s ohromným senníkom,
         pravým to obrom medzi senníkmi ostatných gazdov. Hodnota tohoto požehnaného pozemku bola v
         tom, že tu nikdy nebolo neúrody a pri priaznivej pohode kosili dve otavy. Práve suché roky
         boli vítané majiteľom: naokolo sena nebolo, a Prachovania draho predávali. Plavá darmo a
         hojne povážala „pýchu“ svojím žltým mäkkým hlienom.
   </p>
   <p>
    Keď Kunovič s Vladom zastali s ľahkou bričkou pri starej, zapustenej tehelni, dve
         tretiny Klina boli skosené, po druhý raz obrátené hajnom hrabáčok. Bližšie k senníku čneli
         už návidlia. Dnes predpoludním skosenú trávu obracali ženičky a devy prachovské, výskajúc
         veselo. Keďže senník bol už plný, starší robotníci chystali základy pre tri kopy. Ražne,
         veľké oholené borice, stáli už zabité a ucvekané skálím v mäkkej lúčnej prsti. Okolo
         jedného ražňa už stlali.
   </p>
   <p>
    „Čerti!“ zakričal Kunovič svojím hromovým hlasom, šibko zoskočiac z bričky. Robotníci
         zastali. Lavička, vedúca cez rameno Plavy, prehýnala sa pod ťarchou Kunovičovho mocného
         tela, takže Vlado bál sa za ním a čakal, až prejde.
   </p>
   <p>
    „Nevidíte, že je seno ešte nezrelé pre kopu?“ riekol už tichším hlasom, blížiac sa
         svojimi dlhými krokmi k senníku. „Sparí sa mi!“
   </p>
   <p>
    Pár veľkých tučných koní vzďaľovalo sa od senníka; viedol ich na opratách Martin Holý,
         prvý mládenec dediny. Vozové váhy vliekli sa na ťahákoch po skosenej tráve.
   </p>
   <p>
    „A Martin čo robí?“ už celkom prívetivo riekol Kunovič.
   </p>
   <p>
    „Návidlia vláči,“ rýchlo odvetila šumná nevesta Anka Rožková v krátkej sukni. Jej
         ohorená, ale svieža tvár sčervenela ešte viac v blesku k boru nížiaceho sa slnka.
   </p>
   <p>
    „Eh, lasica…“ povedal Kunovič, s úľubou hľadiac na švárnu ženičku, „či už dosť práce?… a
         stryná sa ako má?“
   </p>
   <p>
    „Už lepšie, ďakujem za opýtanie.“
   </p>
   <p>
    Martin Holý pri veľkom návidlí obrátil kone. Váhami a ťahákmi obopäl ho pri spodku. Kone
         sa zopäli a trhli dopredku, ale zbadajúc, že sú čímsi zaháčené, začali cúvať. Martin vzal
         na zem pohodené remenné opraty. „Hió!“ zavolal silným, povzbudzujúcim hlasom. Kone zaihrali
         nohami a trhli dopredku, ale keď tuho natiahnuté ťaháky nepovolili, spätili sa a zase
         cúvli. „Hió! hió!“ zavolal Martin ešte hlasnejšie a šibol bičom dva razy po tučnom,
         lesknúcom sa chrbte sedlového, ktorý bol lenivejší. Kone zase zaihrali drobnými krokmi,
         ťaháky sa napäli ako struny. Váhy vrezali sa do sena a celé návidlie pošlo. „Hió! hió!“
         rýchlo po sebe zakričal radostne Martin a návidlie šmýkalo sa trávou ako po ľade,
         zanechávajúc široký šľak. Martin ho ľavou rukou pridržiaval, pravou máchal opratami, bežiac
         pritom temer výskokom. Pri nohách budúcej kopy roztriaslo sa návidlie. Kone, necítiac
         ťarchu, samy od seba zastali.
   </p>
   <p>
    „Dobre, Martinko… ale kopu len zajtra.“
   </p>
   <p>
    Spoza senníka vyšla pani Kunovičová s Nelou; za nimi stúpal upachtený Kamenec.
   </p>
   <p>
    „Dostali sme nového robotníka, tata,“ riekla Kornélia, pohliadnuc svojimi spytujúcimi
         očami na Vlada, ktorý nesmelo pozdravil a držal sa Kunoviča, akoby bol k nemu priviazaný
         neviditeľnými niťami. „Hľa, pán Kamenec hodil paletu pod senník a chytil sa kosy!“
   </p>
   <p>
    „S kosbou to nešlo,“ veselo riekol Kamenec, „ale obracal som statočne, i návidlia
         ukladal…“
   </p>
   <p>
    „Rozumiem, medzi babami je veselšie. Však?“
   </p>
   <p>
    Kunovičová nespozorovane šuchla do senníka, kde dievky zberali riad, nosáky, plechové
         lyžice, misky.
   </p>
   <p>
    Vladovi bolo nevoľno, i závidel Kamencovi prostotu a slobodu, s akou sa vedel vpraviť v
         pohostinský dom… Dva razy chcel začať reč, dva razy sa zháčil… Konečne, viac k pánu
         Kunovičovi, ale bľusknúc na Nelu, riekol:
   </p>
   <p>
    „Prekrásny večer… Škoda ujsť už stadiaľto. Aký tu vzduch, aká vôňa!“ „Podarilo sa,“
         pomyslel si Vlado, ale už sa i začervenal nad svojou dlhou sadou. „Veď je to hlúpo, hovoriť
         o čase,“ pomyslel si.
   </p>
   <p>
    „Pôjdeme si zarakáriť,“ potešil ho Kunovič, „moja žaba má v tom veľkú zručnosť.“ Kunovič
         poslal malého, vrtkého šuhaja Janka k tehelni po sáčky a mäso. „Bež, drusa, tam pod
         sedliskami!“ volal za ním. Janko drobčil veselo bosými nohami po lúke. Lavičkou preletel
         ako guľa. Bola to sirota, nemajúca na šírom svete rodinného prítulku. Sprvu žobralo chlapča
         po dedine, potom pripäl sa k dvoru Kunovičovmu ako suchý vlk k šatám. Svojou neobyčajnou
         zručnosťou pri malých výsluhách, dôvtipom a skromnosťou vydobyl si isté postavenie. Bolo
         niekam rýchlo poslať — zavolali Janka, ktorý bol všade poruke; stratila sa Norma, anglický
         staviak, draho kúpený, nemôžúci privyknúť, Janko šiel na hľadačku, a Norma bola tu. O
         všetkom vedel na dvore: kde sekera, kde pilník, kde obruč z polámaného kolesa. Hádali mu
         štrnásť rokov, hoci bol útly a malý na taký vek; prezývali ho Jankom Špalkom.
   </p>
   <p>
    Tam, kde sa obe ramená Plavy spájali, utvorila sa tichá priehlbeň; brehy z oboch strán
         boli nevysoké, ale zrázne, poprerastané koreňmi vymretých i živých stromov. Staré pne
         vpúšťali do hlbiny mohutné korene, novovyrastená jelšina hádzala tieň na tichú,
         nepriehľadnú vodu.
   </p>
   <p>
    Kosci dokášali, unaveno máchajúc kosami a často brúsiac. Ženský ľud poberal sa domov.
         Babky veselo džavotali okolo Kunovičovej, že nestačila odpovedať. Ona sa poberala domov s
         vozom.
   </p>
   <p>
    Kunovič dobre znal, že chce byť pri večeri, ktorú doma uchystali pre dobrovoľné,
         neplatené hrabáčky. Taký spôsob vymyslela Kunovičová: okrem platených robotníkov navolala
         si žien, keď bol súrny čas. Ony rady prichádzali, lebo ich čakala pohostinnosť, a najmä
         priateľstvo Kunovičovej, ktoré si vysoko cenili. A k devám i babkám pridružili sa obyčajne
         i chlapi, s výhľadom na oldomášik.
   </p>
   <p>
    Kunovičová sadla na ohromný voz, dopoly senom naložený. Martin Holý stál vo voze, opretý
         o vysokú rebrinu, a poháňal kone. Voz prešiel rameno Plavy brodom, vysoké kolá dobre vyše
         hlavní zarývali sa do vody a hlienu. Ale mocné kone vytiahli ľahko, iba ťahajúc už hore
         brehom, napäli sa im svaly tučných zadných stehien.
   </p>
   <p>
    Janko Špalko šiel k priehlbni, dobre znajúc výdatné miesto, a povkladal do rázštepov
         kúsky mäsa, prichystal sáčky a čakal na pánov.
   </p>
   <p>
    Prúty pozorne rozostavili pri brehu. Nela mala tri, jej sused Kamenec uspokojil sa s
         jedným.
   </p>
   <p>
    „Nie tak, mladý pán,“ riekol Janko, keď videl, že Kamenec kladie prút ledabolo. „Sem
         bližšie ku pňu.“
   </p>
   <p>
    Kamenec sadol tak za ker, aby videl tvár Nelinu. On pozoroval, ako napružene hľadela na
         tenšie konce vŕbových prútov, opretých o trávnatý breh. Vidno, ona bola celá pri diele.
   </p>
   <p>
    „Ale ak lapím starú žabu…“ poznamenal maliar.
   </p>
   <p>
    „Ticho, pán Kamenec,“ riekla Nela celkom vážne, „treba pozor dávať.“
   </p>
   <p>
    On dával pozor, no nie na svoj prút, ale na susedku. Všetko zatíchlo. Slnko práve bolo
         zašlo, povstalo ono milé letné svetlo, ktoré sa tak ťažko lúči so zemou. Seno tuho zaváňalo
         a z rieky vialo príjemným vlhkým chladom.
   </p>
   <p>
    „Tu si, kamarát!“ ozvalo sa z druhého brehu, na ktorý prešiel Kunovič s Vladom, úplným
         nováčkom v rakárstve.
   </p>
   <p>
    „Aha, tata už chytil,“ pološeptom riekla Nela. Vtom sa začervenala, jej veľké brunasté
         oči zasvietili. Koniec vŕbového prúta, na ktorom zostalo trochu lístia, sa potriasol.
         Spustila sa na koleno, nahla sa štíhlym driekom nad vodu. Pravou rukou pozorne potápala do
         kalnej vody sáčok, upevnený na rázsoške, ľavou ťahala z vody prút. Kamenec pozoroval milú
         napätosť v jej črtách, pozoroval, že zadržala dych, polootvorené ústa odokryli rad drobných
         bielych zúbkov. Razom zmizlo napruženie z jej tvári: ona, podberúc sáčkom hrubší koniec
         prúta s mäsom, nevidela toho, čo chcela vidieť: sáčok bol prázdny.
   </p>
   <p>
    „Ušiel; mala som čakať, až sa zahryzie — alebo to len vetrík pohýbal prútom,“ pomyslela
         si a odtrhla lístie z prúta. Tu sa začal hýbať druhý prút, ale ináč. On sa trasľavo
         zachvieval, ba i zvrtol sa v tráve. Nela priskočila k prútu, kľakla na obe kolená a tak sa
         nahla nad vodou, že Kamenec trnul, aby sa neprevážila.
   </p>
   <p>
    „Naozaj,“ pomyslel si Kamenec, „mnoho človek vidí v prírode, čo nemôže maľovať… Hľa,
         namaľuj túto pozíciu, akú má deva, vysmejú ťa… povedia, keď chceš dať slečnám vznášať sa
         nad priepasťou, teda im i krídla primaľuj… A hľa — ona bez krídel ako sa vznáša, s akou
         istotou…“
   </p>
   <p>
    Bolo počuť šplechnúť vodu, v podňatom sáčku mrvilo sa čosi čierneho… Chytený rak
         trepotal sa a plieskal chvostom o svoje brucho.
   </p>
   <p>
    „A krásny,“ veselo, milým, detským hlasom riekla Nela, vyťahujúc za chrbát veľkého raka
         zo sáčka. Rak sa zachytil veľkým klepetom za oko sáčka a nechcel pustiť. Druhé jeho klepeto
         bolo malunké.
   </p>
   <p>
    „Gratulujem,“ prihovoril sa Kamenec.
   </p>
   <p>
    „Prvého je najťažšie dolapiť…“
   </p>
   <p>
    „A teraz sa už nedivím, že milujete dedinský život. Viete nájsť pri potoku to, čo v
         mestách hľadajú po divadlách a cirkusoch… napätie a náruživosť.“
   </p>
   <p>
    „Náruživosť? Aká tu náruživosť?“
   </p>
   <p>
    „Bola vo vašich očiach… videl som ju!“
   </p>
   <p>
    Nela sa zasmiala.
   </p>
   <p>
    „Ticho! Zase chytá!“
   </p>
   <p>
    „A váš priateľ,“ riekla, keď bola vyňala malé dva ráčky zo saku, „len vždy s apuškom.
         Dozvedela som sa včera o jeho rodine… on neochotne odpovedal… Prečo je taký smutný?“
   </p>
   <p>
    „Vedy ho tlačia! Najlepšie byť hlúpym a mať dobrý apetít, ako ja!“
   </p>
   <p>
    „Chcete, aby som vám neverila, však?“
   </p>
   <p>
    Kamenec sa zahanbil. Cítil, že Nela poznala neprístojnosť koketovať vlastnou hlúposťou,
         na ktorú nikto neverí iskrenne, a najmenej on sám.
   </p>
   <p>
    „Je nešťastný?“ Nela prvý raz pozrela priamo do očú Kamencovi.
   </p>
   <p>
    „Nuž, mnoho šťastia dosiaľ nemal. Všade ho odvrhujú. Ani len k biednej suplentúre sa
         nemôže doškriabať. V krajine je pred ním zamknutá nielen dráha, ale každý chodníček!“
   </p>
   <p>
    „Prečo nejde do cudzozemska? Mám bratanca, ktorého prenasledovali. Teraz má výborné
         postavenie až v Ázii; svet je veľký!“
   </p>
   <p>
    „Pravda; jemu i núkali v Nemecku miesto. Nuž, čudák, čudák. On chce slúžiť ,svojstvu‘,
         ako hovorí, a sedí ako Faust
    <sup>
     [
     <a class="footnote" href="#ftn.d56e513" name="d56e513">
      19
     </a>
     ]
    </sup>
    v začadenej komore vo Vrbovciach.“
   </p>
   <p>
    „Potreboval by Mefista?“
    <sup>
     [
     <a class="footnote" href="#ftn.d56e521" name="d56e521">
      20
     </a>
     ]
    </sup>
    Nela šibla očkom na Kamenca.
   </p>
   <p>
    Kamenec sa samoľúbo usmial. Jemu lichotilo, že Nela žartuje. Žartovať je toľko, ako
         zblížiť sa.
   </p>
   <p>
    „Ostatne, čo je s vaším prútom?“ doložila rýchlo, akoby chcela strieť dojem svojich
         neprozreteľných slov.
   </p>
   <p>
    Kamenec vytiahol prút z vody.
   </p>
   <p>
    „Zožrali vám mäso!“ zakričal Janko Špalko svojím detským, príjemným hlasom. On ustavične
         behal od Kunoviča k slečne, odoberajúc korisť do mieška s pŕhľavou. „Ľaľa — v rázštepe
         zostal len kúštik!“ Chlapec sa zasmial a pozrel na Janka Kamenca poloposmešne,
         poloľútostivo.
   </p>
   <p>
    „Nerozumiem tomu… radšej sa dívam,“ prisadol bližšie k Nele. „Hľa, aký malebný je tamten
         breh pod osikami. Neurčité a pritom silné farby. Že je to len blato, korene, suchá, visiaca
         tráva? Namaľuj, chlape, blato, aby bolo skutočne blatom, a nie machuľou, aby bolo také
         mäkké, teplé, živé!“
   </p>
   <p>
    Janko Špalko videl, že je blato mäkké, ale že by bolo živé a teplé, tomu neveril, a zase
         pozrel posmešným, ľútostivým okom na Kamenca, ktorý sa mu neľúbil. On sa hneval i na to, že
         Kamenec prisadol k Nele, že jej také veci hovorí, že vôbec s ňou hovorí ako so seberovnou.
         Chlapcovi bola Nela vyšším stvorením: nielen veliteľkou, ale úplnou paňou nad všetkým, čo
         znal, čo bolo okolo.
   </p>
   <p>
    „Áno,“ riekla Nela živo, „i tata hovoril, že teraz maľujú samé blato, chabrač,
         neúhľadné, pusté miesta, spotvorené stromy, otrhaných ľudí, vôbec, to nepekné, každodenné.
         A predsa je zdravá, štíhla jedľa krajšia než zgrmanená stará vŕba…“
   </p>
   <p>
    „Áno, pre unavené oči… na plátne je to hotový vianočný stromček alebo pyramída zo
         špenátu; a nový frak s oholeným, vymytým panákom patrí do bazára, do kolorovanej prílohy.“
   </p>
   <p>
    Nela sa zasmiala.
   </p>
   <p>
    „Veru ťažký je náš život… Túlaš sa, cigániš svetom, túžiš za niečím vyšším, a nevieš ani
         blato namaľovať. A kde je to vyššie? Alebo ho niet, alebo uniklo naveky… Starí ho ešte
         znali — ale my… posmech! Zostarieš sa — a koniec je… žobrák.“ Kamenec zahľadel sa do mútnej
         vody, po ktorej sa pomaly plavil jeho odhodený prút.
   </p>
   <p>
    „Ale vám je predsa veselo. Svet je pestrý a krásny, nudy niet…“
   </p>
   <p>
    „A vy sa často nudíte?“
   </p>
   <p>
    „Predtým nikdy! Ale teraz prichádza na mňa nuda… Ta, preč, niekam inam! Tu znáš každý
         kútik, každý stromček, a žiješ bez cieľa… Deň za dňom ide, a každý sa jednako končí:
         položíš hlavu na podušku, a už ťa niet… Zmizol človek… Niet ho. Vo sne niet človeka, on sa
         stal predmetom. A ráno predmet zase stane sa osobou, a osoba začne včerajšiu lekciu, až sa
         zase premení na predmet, zarytý v poduškách.“
   </p>
   <p>
    „A predsa prichádzajú sníčky — príjemné, fantastické…“
   </p>
   <p>
    „Nie… Aspoň ja vždy zabudnem sny. Rechtorovie Betuška vie narozprávať celé romány, ktoré
         vraj zažila vo sne. Ťažko veriť — možno, si to namyslí, a potom sama verí. Pletie sa
         človeku niečo. Ale otvoríš oči… huš — všetko zmizlo, a ostane najviac nejaký v letku
         mihnuvší sa predmet, veža, kŕdeľ vtákov, cit prestáteho nebezpečenstva, a žiadna súvislá
         historka.“
   </p>
   <p>
    „Vidno, máte pokojné srdce.“
   </p>
   <p>
    „Alebo ,suchú dušu‘, ako hovorí môj brat Eugen.“
   </p>
   <p>
    „Trhá!“ zavolal Janko, ukazujúc na prút.
   </p>
   <p>
    Pomaly nastalo šero, spoločnosť sa zišla pri tehelni, a že bolo vlažno, príjemne,
         poslali vozík s Jankom Špalkom napred. Šli úzkou poľnou cestou, okolo sa tuho zelenalo
         veľké jazero bujnej pšenice, jednakej, akoby ju ustrihol. Oneskorený škovran štebotal kdesi
         vysoko, prepelica volala zblízka svoje puťpuruť. Nela sa opierala o otcovo rameno a
         menovala radom role po majiteľoch.
   </p>
   <p>
    Keď vchodili do dediny širokým, stvrdnutým blatom a stopami statku označeným výhonom,
         bol už úplný večer. Veliké stádo dohonili pri stodolách, ovce sotva vidno v hustom prachu,
         ktorý samy zdvíhali. Prečasté plačlivé mékanie ozývalo sa z prašného oblaku.
   </p>
   <p>
    V dedine už kde-tu svietili. Malé predné oblôčky domov sa iskrili, časom zmizlo
         svetielko, akoby dom prižmúril jedno oko a len druhým pozeral na šedivú dedinu. Studňa na
         kolo vržďala — dve ženy ťahali vedro a pritom štebotali.
   </p>
   <p>
    „Bétó! Bétó!“ kričala babka na preddomí mocným, samohlásky predlžujúcim hlasom a súčasne
         zásterou zaháňala do brány kŕdeľ husí, veselo gagotajúcich. Veľké vozy sena šli uličkou.
   </p>
   <p>
    „Veľmi som smutný,“ riekol Vlado, líhajúc do postele. Kamenec urobil sa spiacim a
         neodvetil. Vlado zahasil sviecu. Dlhý vzdych bolo počuť z jeho kúta.
   </p>
   <p>
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e513" name="ftn.d56e513">
        19
       </a>
       ]
      </sup>
      <span class="emphasis">
       <em>
        Faust
       </em>
      </span>
      — postava z Goetheho dramatickej básne jednakého mena,
               romantické stelesnenie ľudskej túžby po vedomostiach.
     </p>
    </div>
    <div class="footnote">
     <p>
      <sup>
       [
       <a class="para" href="#d56e521" name="ftn.d56e521">
        20
       </a>
       ]
      </sup>
      <span class="emphasis">
       <em>
        Mefisto
       </em>
      </span>
      — diabol, ktorý popudzuje Fausta k činnosti.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e577">
       </a>
       IV
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Na druhé ráno, včasne, o piatej, Vlado otvoril oči — on zaspal len pred chvíľou — a
         videl Kamenca oblečeného, sviežeho. Priväzoval k svojmu maliarskemu „rebríčku“ kasničku,
         mapu, pléd a šedivý slnečník.
   </p>
   <p>
    „Nuž?“ spýtal sa Vlado.
   </p>
   <p>
    „Áno! už som dosť halušiek zmrvil. Idem na štúdie — takto nevyžijem, z rakov a hrabačky.
         Ale to ti prísne nakladám, nezaľúb sa mi!“ Priťahoval remeň. „Nebezpečenstva dosť… A
         propos, daj mi pár groší… To by ti ešte chýbalo! Pán boh tento svet tak výtečne
         skomoponoval, a ty sa v ňom nevyznáš nezaľúbený; čo bude, keď ti hlavu pomúti nešťastné
         lásčisko!“ Vlado vytiahol z pugilárika piatku a položil na nočný stolík. „Hovorím,
         nebezpečná krása. Ona nepľaskne razom v tvár, ako hlúpa stolistá ruža, ale pomaly sa
         odkrýva, ako lotos… Ty skupáň, — to mi málo!“ doložil, pozrúc na mramorovú dosku stolíka.
         Vlado priložil ešte piatku. „Naproti tomu, od starého bonvivána sa uč! A hlavné, nezúfaj!
         Človeče, mne odhodili moju ,Husiarku‘… A čo viac! Alebo som ja somár, alebo tí zaostalí
         profesori, kvietisti, tí slávni juróri. Nezúfať…“ Ale tvár Kamencova nebola taká
         posmeľujúca ako jeho reči. Pri spomienke na svoj odhodený obraz výstavkovou porotou, obraz,
         ktorý mal byť rozhodným, do ktorého dal celú svoju potenciu, preletel mrak jeho čelom.
         Zhabal peniaze zo stolíka.
   </p>
   <p>
    „Nuž do videnia! Veď ťa vari tu nájdem?“
   </p>
   <p>
    Vlado sa zahľadel do povaly, keď ušiel Kamenec. „On vie tak pekne, ľahko žiť, a predsa,
         veď i pracuje, a dobre pracuje, a nie je spokojný… A mne tak ťažko! Samého seba nenávidím…
         Že vraj žijem idei… aké žitie? Ani moja dráma nechce napred. Zadrhol som sa a stojím ako
         peň… Veru, ako peň, nerastiem, a niet nádeje. Ale ako mi to mohlo prísť do tekvice, dráma z
         egyptského života… Cheops
    <sup>
     [
     <a class="footnote" href="#ftn.d56e594" name="d56e594">
      21
     </a>
     ]
    </sup>
    môj tragický hrdina…“ Zavrel oči. Zatúžil po svojej vrbovickej samote.
   </p>
   <p>
    „Načo ma i vyvliekol Kamenec z mojej diery… Tam som doma.“
   </p>
   <p>
    Vladovi bolo ako človeku, ktorý zablúdil v jaskyni a bije sa o vlhké jej steny. Keby
         nemal cieľa, uspokojil by sa — ale on má veľký, jasný cieľ vyjsť na svetlo, na vzduch,
         čistý a voňavý… Síl dosť, on na ne verí — ale chýba mu kompas, chýba verná lampadka. A aké
         sily, aká železná pracovitosť, aké vedomosti, nadobudnuté v tichých nociach a v potných
         dňoch!
   </p>
   <p>
    „Nezúfať!“ prehovoril nahlas, „riekol Kamenec; nezúfať, napred!“ a začal sa obliekať
         svojím nerýchlym, akoby mdlým spôsobom.
   </p>
   <p>
    V záhradke našiel Nelu, a zarazil sa, spomenúc si Kamencovu žartovnú výstrahu. Nazad už
         nemohol. Ako stroj šiel chodníčkom, pozorne vyhybujúc, aby rozbujnenú rezedu nepristúpil. A
         zase sa len z neho vyrazilo:
   </p>
   <p>
    „Krásne ráno!“
   </p>
   <p>
    „Slnko páli, dostaneme búrku, alebo aspoň lejak,“ so smejúcimi sa očami povedala Nela;
         „v tieni dvadsaťpäť stupňov, barometer stojí na ,premenlivo‘.“
   </p>
   <p>
    „Kamenec šiel na štúdie,“ červenajúc sa riekol Vlado a sadol si v búdke na železnú
         lavicu.
   </p>
   <p>
    „A vám je bez neho nudno?“ Ona prešla k stolku a oprela oň ruku.
   </p>
   <p>
    „Ach, horkýže… ale nech sa ľúbi,“ robil miesto Nele. Bolo mu nevoľno sediac hovoriť s
         ňou stojacou. Ona prisadla.
   </p>
   <p>
    „U nás cez deň mŕtvo. Všetko je v práci. I vy pracujete; Kamenec hovoril, že chystáte
         pod tlač veľkú drámu.“
   </p>
   <p>
    „Ach, len pokus… do tlače je ešte ďaleko.“
   </p>
   <p>
    „Áno, i to doložil, že ste nesmelý, primnoho meníte, nedôverujete si. Hľa, aký zradca,
         váš priateľ.“
   </p>
   <p>
    Vlado sa začal topiť pod lúčmi brunastých, spytujúcich očú Neliných. Veď nebolo s ňou
         tak nezručno, ako si predstavoval. Ani sám nevedel, ako sa ocitol vo svojom Egypte, u
         svojho Cheopsa, pri pyramídach a sfingách. Hovoril spočiatku s častými pauzami, akoby
         hľadal primeraný výraz, akoby ho niečo hatilo v ústach; ale neskôr, keď spozoroval
         vnímavosť devy, išla mu reč plavne. Prišiel i na vývin deja v dráme.
   </p>
   <p>
    Keď prestal, pozrel na Nelu. Ona sa už neusmievala. Po hodnej chvíli opýtal sa:
   </p>
   <p>
    „Nuž, čo by ste mysleli?“
   </p>
   <p>
    „Ach, ja som slabý literát… no prečo tak ďaleko? Prečo letíte cez tisíce vekov, cez
         moria a púšte?“
   </p>
   <p>
    „V tejto otázke je najlepšia kritika,“ dumne povedal Vlado; ale blízke časy a kraje ma
         odstrašujú. Len pomyslím na prítomnosť, a poézia ma zanecháva. Ako vložiť do úst moderného
         človeka slovo ,večnosť‘… Moderný človek robí len pre deň. Ale starí robili pre veky. Ešte
         dnes mohutne stojí dielo môjho Cheopsa pri Memfis.“
    <sup>
     [
     <a class="footnote" href="#ftn.d56e636" name="d56e636">
      22
     </a>
     ]
    </sup>
   </p>
   <p>
    „Ale to dielo je mŕtve. Ono ohromuje, ale nepoteší!“
   </p>
   <p>
    „Koho môžem ja potešiť? Niet vo mne samom radosti.“ Vlado sa zľakol. O sebe hovoriť sa
         vždy chránil, a tu, v prítomnosti devinej, vždy ho čosi ťahalo k osobným citom a výrazom.
   </p>
   <p>
    „Ako náš vodomet hrá!“ riekla razom Nela. Vodomet vysoko vyhadzoval kvapky, dvíhajúc
         farbistú sklenú guľku, ktorá potom padala do drótenej siete, aby znovu podňatá bola tenkým,
         priezračným prúdom.
   </p>
   <p>
    Nele bolo bôľne, keď počula slová Vladove, ktoré potvrdzovali jej myšlienku, že Vladimír
         Radovský musí byť veľmi nešťastný človek. Ona sa chránila citu sústrasti oproti človeku,
         ako vedela a istila, celkom cudziemu. Vlado zbadal schválne pretrhnutie rozhovoru, a zmútil
         sa dokonale. Ponáhľal sa ospravedlniť a zase len upadol v starú chybu. Nela neodolala:
   </p>
   <p>
    „Nuž povedzte, čo vás hlavne mučí?“ Otázka bola taká jasná, energická, pritom úprimná,
         že sa Vlado zmiatol ešte viac a pozrel svojimi veľkými očami prosto na Nelu.
   </p>
   <p>
    „Deň i noc, zem i nebo; dobrota i zlosť. Mňa mučí moja hlava, moje srdce, ruka i dielo
         jej. Niet radosti!“
   </p>
   <p>
    „A štúdiá, a vaša filozofia, jazyky, história?“
   </p>
   <p>
    Radovský vstal razom zo železnej lavice.
   </p>
   <p>
    „Slečna, nemám práva takto hovoriť k vám: čo vás do bôľov človeka cudzieho? Ale všetko,
         čo ste spomenuli, plní hlavu, búri mier, zobúdza túžby, a za túžbami ide sklamanie, nezdar,
         prázdnota, smútok. Ale nie smútok rezký, ale tupý, omrzlý…“ Pošiel chodníkom.
   </p>
   <p>
    „Uteká predo mnou,“ pomyslela si Nela, „aký nezdvorilý.“
   </p>
   <p>
    Vlado, akoby bol uhádol jej myseľ, razom sa zvrtol a pošiel k búdke.
   </p>
   <p>
    „Načo si tak kaliť ráno,“ povedal s núteným úsmevom a zalomil rukami. „Odpusťte moje
         nemiestne výlevy.“
   </p>
   <p>
    „Ach, tak lacno mi neujdete! Keď sme už raz tak ďaleko, teda von s palošom! Mne sa zdá,
         pán doktor, vo vašom smútku je mnoho — namysleného. Povedzte mi aspoň jeden fakt, ktorý by
         bol príčinou vášho trudného pohľadu na svet… Len jeden fakt…“
   </p>
   <p>
    „Celý môj život je ten fakt…“
   </p>
   <p>
    „Veď ste len na jeho východisku… dosiaľ trvala príprava, školy, exámeny, cesty…“
   </p>
   <p>
    „A zostáva len pri východisku, prípravách…“
   </p>
   <p>
    „A teraz hup! do života! Všade je pekný, len bližšie k nemu! Ale ja som smelá! Púšťam sa
         filozofovať s takým učencom!“
   </p>
   <p>
    „Možno väčším právom ako ja,“ horlivo preriekol Vlado. Líca mu horeli. Dodal:
   </p>
   <p>
    „Úplným právom!“ a začal hovoriť bez pauzy, plavne a milo, „právom krásy a peknoduchého
         prekvitania, právom milej prirodzenosti, právom čistoty a dobroty srdečnej. Odpusťte, že
         stal som sa pred vami smiešnym donom Quijotom, černohľadom, vo vašej prítomnosti je to
         prečin. Je to urazením vašej jasnej osoby, ku ktorej neslobodno pristúpiť s podlým bôľom a
         tupou rezignáciou. Vaše svetlo padá na moju temnotu, a toho nezaslúžim. Odpusťte — a spolu
         vďaka vám za vašu dobrotu…“
   </p>
   <p>
    Nela otvorila široko oči a hľadela s úžasom na rozhorlenú tvár Vladovu. Z jeho pekných
         očú len tak sálal oheň, v hlase zvučala pravda, ale s prídavkom fantastického rojčenia,
         nezriadeného, neurčitého rozcítenia.
   </p>
   <p>
    „Ach, bravo!“ ozval sa z obloka nad búdkou Kunovič. „Pán filozof deklamuje Nele svoju
         tragédiu! Neškodí. Nepoplač sa mi, Neluška!“
   </p>
   <p>
    Ale Vlado, trochu ponížiac hlas, pokračoval, nedajúc sa mýliť:
   </p>
   <p>
    „Tú jasnotu videl som nad Columbiniho prameňom, ona ma už vtedy dojala, a že som sa
         stránil, bolo prirodzené, ona prisilno na mňa podejstvovala. A nebol by som sa opovážil
         slovkom uraziť vás, ale nechcem byť pred vami komediantským zadubencom a pretvárkovým
         Hamletom. Teraz, keď ste zbadali môj bôľ, musím vám ho i odôvodniť, aby som nebol pred
         vašimi očami večne smiešnou figúrou… Nuž vedzte, ja cítim v sebe mnohú jarú silu, vo mne
         horí zožierajúci plameň urobiť niečo veľkého, dobrého, najmä činom pomôcť rodákom, ktorí
         hynú najviac kliatbou nečinnosti… Chcel som ukázať nové cesty v literatúre, aby nezakrnela
         v staromódnych formách, vlastne bezforemnostiach, a na jednej strane dostalo sa mi chladu a
         nedorozumenia, na druhej posmechu… Ako bolí posmech, keď chcete dušu dať tým, čo sa vám
         posmievajú, o tom nehovorím. Ale hovorím o tom bôli, keď som sám zúfal nad tým, čo som
         urobil, vlastne urobiť nevedel, nevládal. A tak išlo rad-radom. Daj si pokoj, pomyslel som
         si, a klesol som v nudu. Ale tudnu zase len hrial, pálil čudný oheň a hnal ma nanovo, a
         zase len sklamanie. Nielen to, veď najmenej čakám prudký úspech, vôbec úspech vonkajší,
         slávu, uznanie! Boh mi je svedok, to nečakám! Ale na žilu neviem naraziť, hlobím do
         netrebného skália tupým dlátom, ťažkým čakanom, a hlobiť musím, vediac, že každý namáhavý
         úder buchne do hluchého, bezradného kameňa… Ale ani kliatby smiešnym byť sa neľakám…
         Neľakám sa pohrdlivého úsmevu, sarkazmu, keď mi stydne v útrobe krv, nevšímavosti, keď celý
         topím sa v ohni, zachádzam sa vrelou, bôľnou, nekonečnou túžbou… Ale ľakám sa sám seba,
         toho tragického nič, ktoré predstavujem. A to mi nik neuverí. Každý ma hlboko uráža — a ja
         musím nemo trpieť túto smrteľnú urážku, lebo ako dokážem protivu? Um ľudský je prislabý,
         nik nevnikne ta, skadiaľ prýšti sa bôľ môj a zúfanie. Viem, i vy ma neporozumiete, ale
         možno dobrotou a čistotou panenského srdca aspoň vyhovoríte ma, prečo neviem tak hľadieť,
         dumať a žiť ako iní.“
   </p>
   <p>
    Radovský šiel ticho k bránke. Nele bolo teraz ľúto, že ho poškádlila termometrom a
         barometrom, a cítila akúsi vinu. I jej bol spočiatku smiešny, ale teraz už nebol smiešny;
         neskôr jej bol na poľutovanie, a to ju k nemu zblížilo. Teraz prestalo ľutovanie a vzbudená
         bola zvedavosť, spojená so sympatiou. Jej skúmavé oko našlo predmet, hodný námahy skúmania.
         Nie je možné, že by len to bolo, čo spomenul… Mnoho temného zostalo v jeho slovách… A razom
         tá oslava v jeho ústach? To nie teatrálnosť, schválne podivínstvo, on je vskutku taký.
   </p>
   <p>
    Keď sa Kunovič nahol po druhý raz z obloka, už bola Nela sama. Radovský preskočil múrik,
         šiel plantážou a na konci veľkej záhrady, pod starou lieskou, ľahol do vysokej trávy. Na
         potoku prali ženy, búchajúc piestmi.
   </p>
   <p>
    „Nie — čo som to urobil,“ dumal Vlado; „možno stal som sa komickým v jej očiach.“ To
         slovo „jej“ razom dostalo u neho čudný význam. Ono zazvučalo akosi mocne v jeho duši.
         „Ona“, to mohla byť len Nela Kunovičová, a toto „ona“ rástlo; všetko, čo zažil a videl u
         Kunoviča, na lúke, pri obede, v záhradke, dostalo novú formu, podmienenú ňou; všetko bolo
         naplnené ňou samou. Tam pod brehom malá kvetná hrada (otcov tabak všetko vytisol z hornej
         planinky), i táto hriadka hovorila len o nej. Ona ju iste polievala, plela… Nechcel o tom
         myslieť, ale bol bezvládny oproti novému, silnému citu.
   </p>
   <p>
    Keď vstal zmorený, zmietaný, duševne unavený, vyznal si celkom jasne: ja ju milujem.
         Toto poznanie naskočilo na neho ako zimnica, ako nejaký vonkajší, a nie čisto vnútorný
         obrat. Teraz chápal, prečo vedel tak plavne hovoriť v búdke, prečo jeho prirodzená
         nezdielnosť premenila sa na bezhraničnú zdielnosť. Prečo tak horel vnútorne, takou mocou
         nadchnutý… Prečo ho nehatila blízkosť Kunovičova, prečo ušiel tak razom do záhradky… Ale tu
         bola i hranica toho, čo rozumel! Ako sa to mohlo stať s takou rýchlosťou, čo je to vlastne,
         čo chce tento veliký, mohutný cit, kam povedie?… To bolo mu velikou, temnou hádankou. On
         sadol na skrivený peň liesky… Veľké listy lieskové tlačil si na sluchy. Cítil úzkosť ako
         pred neodvrátiteľným pádom z niečoho vysokého… Teraz, príduc k poznaniu svojej zaľúbenosti,
         spomenul na okamih, keď Nela razom vyšla z kríčkov pri Columbiniho prameni. Ohlásilo sa
         vtedy v ňom niečo, ale on hlas zadusil… Ale teraz videl a vedel… dobre by bolo bývalo
         kerovať Prachov a hodiť sa na kopanice záturské, kde ho čakal konškolár, nedokončený teológ
         a teraz kopaničný učiteľ Milko Krátky… No on nevyhol úderu, liezol podeň. A teraz je
         najnešťastnejší človek pod slnkom. Žart Kamencov stal sa hrozným skutkom. Prvé, na čo
         myslel, keď sa náležite zobral, ustanovil, že po obede odoberie sa ku Krátkemu. Kunovič mu
         dá kone po Zavalište, potiaľ je hradská cesta, a potom pahrbkami a dolinkami pôjde pešo až
         do záturských kopaníc. Áno, tak urobí. V izbe, s oblokmi zastretými zelenými oponkami,
         sadol k stolíku (i ten stolík musel byť jej); bol to ženský písomný stolík. „Som v stave
         nepríčetnom,“ hovoril sám sebe;“ možno, môj rozum sa kalí, a ja len myslím, že som pri
         zdravom rozume… Možno, že spozorovali niečo na mne, len ja sám nič nebadám! Aký to bol
         nezriadený výbuch v záhradke! A nepretrhla ma. Snáď z ľútosti. Čo som prežil tam pod
         lieskou! Nebola to nezdravá fantázia nenormálneho mozgu?“
   </p>
   <p>
    On začal rozvinovať akúsi ťažkú integrálku,
    <sup>
     [
     <a class="footnote" href="#ftn.d56e700" name="d56e700">
      23
     </a>
     ]
    </sup>
    píšuc tužkou na papier… Išlo to… Potom mimovoľne písal verš — pretrel… No zvuk
         slabík akosi dobre účinkoval na jeho dušu: písal bez korektúry:
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Bôľ, úzkosť plní dušu, hruď sa trasie,
jak more víchrom vzbúrené až do dna!
A neodvratne, blednúc v hmlistej kráse,
sen šťastia mizne ako víla zvodná,
s tým, že sa nikdy, nikdy nenavráti!
A s ňou sa žitia môjho zmysel tratí!!

Jak meteor, tak vznikol cit a žiari;
či bude mať i osud meteora?
Blesk omráčil ma z devy milej tvári,
jas jeho padol v nízky palúk zhora!
Čuš, ujdi, zmizni, sudby choré dieťa,
nie tvojou vlasťou, kde jej zraky svieťa!

Jej zraky planú blaženstvu v ústrety,
tá jasná duša jasnú dušu hľadá,
a nájde ju, hoc by ju kryli svety,
ju vo sne tuší, v sladkej dume badá!
Ja celou dušou želám im to šťastie;
no s želaním i muka moja rastie.

No vďaka mukám, ony dali hrudi
svet nový, veľký, nových citov vrenia!
Nuž zbohom! kam len noha moja zblúdi,
tam všade nájdem sladkosť vytrženia!
Jed vsal som, cítim, život môj už krátky,
jed vsal som smrtný… ale sladký, sladký!!

Ty, verš môj matný, jediný si svedkom
tých tajností, čo muža obkľúčili,
tých fantázií zvodných, čo ma letkom
na večné časy mlčať naučili…
No, abys’ nebol i ty zradcom podlým,
ta v oheň! Kľačím a bohu sa modlím…
      </span>
     </p>
    </div>
   </p>
   <p>
   </p>
   <p>
    A on pokľakol k posteli, hlava klesla na hodvábny paplón. Vstal. Hárok s veršami,
         písanými tužkou, zletel na zem. On spomenul si sľub a zažal sviecu, že spáli osudné
         vyznanie…
   </p>
   <p>
    „Vo dne mi sviecu páli!“ veselo zavolal Kunovič, otvoriac dvere dokorán. Vlado rýchlo
         zahasil sviecu… „Pečatíte listy? Dosť času… Poďte rýchlo… Mladé žrebce preháňam, je to
         radosť pozrieť na tie milé tvory…“
   </p>
   <p>
    A chytiac Vlada za rukáv, ťahal ho svojím násilným spôsobom z izby. Samosebou sa
         rozumie, že Kunovič o popoludňajšom odchode nechcel ani počuť. „Kto sa raz dostane do môjho
         hradu, je mojím vazalom. Aký letný vták… nakŕm ho, a uletí.“
   </p>
   <p>
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e594" name="ftn.d56e594">
        21
       </a>
       ]
      </sup>
      <span class="emphasis">
       <em>
        Cheops
       </em>
      </span>
      — egyptský vládca zo IV. dynastie. Vystaval najväčšiu
               pyramídu, 137 m vysokú.
     </p>
    </div>
    <div class="footnote">
     <p>
      <sup>
       [
       <a class="para" href="#d56e636" name="ftn.d56e636">
        22
       </a>
       ]
      </sup>
      <span class="emphasis">
       <em>
        Memfis
       </em>
      </span>
      — sídelné mesto starovekého Egypta.
     </p>
    </div>
    <div class="footnote">
     <p>
      <sup>
       [
       <a class="para" href="#d56e700" name="ftn.d56e700">
        23
       </a>
       ]
      </sup>
      <span class="emphasis">
       <em>
        Integrálka
       </em>
      </span>
      — integrálna rovnica. Náuka o integráloch je časť
               matematiky o nekonečne veľkých a malých veličinách.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e724">
       </a>
       V
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Kunovič vláčil Vlada poľom až do večera: on totiž kupoval burinovský majetok a prezeral
         ho dôkladne. Radovský s rozpálenou hlavou a trasúcim sa srdcom musel voľky-nevoľky
         krokáriť, počúvať, že tu je žltačka, židom-árendátorom vycivená, tu výmole hatia priechod a
         rastú ešte vždy — ale že lúky hraničia s Klinom; ležia hneď za Plavou… No že desaťtisíc je
         primoc, dá osemtisíc, a to iba pre zaokrúhlenie prachovského majetku. Advokát z Burina,
         ktorý mal prísť vyjednávať menom viedenskej vdovy, že je prešibaná šelma, treba dať pozor.
         Kaštieľ je stará chajda — dal by ho iste so zemou zrovnať… I park je luxus — no jeho
         Neluška ho rada má. „Moja Neluška…“ to slovo znelo z jeho úst nežne. Vlado za celý čas
         pozoroval, že málo citlivý Kunovič vinie sa k dcére s nežnosťou, a odpúšťal mu chladné
         správanie sa proti žene, a ako sa zdalo, i synovi, ktorého málokedy spomenul, a vždy s
         dodatkom „drahé portepé“.
   </p>
   <p>
    Zunovaný telesne a rozladený, Vlado nedočkal na večerný čaj a utiahol sa. Ale v izbe
         tiesnili ho steny, vzduch i ťukanie hodín. Vyšiel. Prechádzal sa ulicami už celkom
         pokojnými. Mesiac bol zakrytý nehustým oblakom ako lampa abažúrom. Domky stáli v jeho
         polohmle ako mátohy… On šiel hore slizavým potôčkom, vytekajúcim nad dedinou z hlbokého,
         drobnou trávou porasteného výmoľa. Výmoľ bol starý, na jeho spodku uspeli vyrásť ohromné
         vŕby i borovice. Vlado sa spúšťal dolu príkrymi briežkami, a zase vystupoval nahor. Na
         malej planinke, pod troma vysokými borovicami mali dedinskí Cigáni svoju búdu. Otvorom
         sliepňal slabý plamienok a dym vil sa hore pňom stromu, tratiac sa v hustých ihliciach.
         Vlado obišiel búdu, okrúženú zápachom cigánčiny. Malý psík štekol dva razy. Čierna hlava sa
         zdvihla na prahu búdy a zase sa položila v otvore na mech. Niekoľko temných slov, a zase
         bolo ticho. Starý Mišo dobre vedel, kto to blúdi jeho revírom. Už sa tešil na revizitu za
         grošom a močkou.
   </p>
   <p>
    Mesiac sa oslobodil z oblaku, výmoľ ožil so svojimi obrysmi, výbežkami, stromami. Kalná
         ináč voda potôčka dostala farbu matového striebra. V močidlách trblietalo sa mesačné
         svetlo.
   </p>
   <p>
    „Pustý kraj, a predsa aký dojem, aká poézia,“ podumal Vlado a spustil sa veľmi príkrym
         briežkom k potôčku. Sadol na pažiť, podoprel si hlavu lakťom.
   </p>
   <p>
    Slabý šum potôčka jedine rušil absolútnu tíšinu. Jemu začalo byť úzko v úzkom výmoli,
         šuškanie vody ho desilo… Zobral sa nahor malým kopcom, ktorý ako pyramída kužeľovite trčal
         zarovno cesty. Z neho videl temné strechy domkov naľavo, sprava do výšky vystupujúce úhory,
         mohutné obrysy dvoch stodôl. Mesiac postriebril ich široké, starobou hnedé doskové brány.
   </p>
   <p>
    „Tam, v tej tme, v miešanine tých snopkových striech, ako perla v močarine, kryje sa
         bytosť, vysoká a čistá! Ona sa odráža od svojho okruhu ako holubica, zaletená v kŕdeľ
         havranov. Ona svätica, pri nohách tvrdého egoistu, pri boku neváženej, len na úsluhy
         používanej matere. A bohatá!“ Posledná myšlienka podobala sa hrobovému kameňu, ktorým sa
         zatvára krypta naveky. Ale okrem toho, čo je on? Kde jeho postať, jeho pôda?
   </p>
   <p>
    Radovský ľahol bokom na kužeľ a hľadel, ako sa hadí úzunký, na bielo vystúpaný chodník
         hore úhorom, na pokraji menšieho výmoľa, ústiaceho do veľkého. Ním sa dalo prejsť skrátenou
         cestou do Burína. Stadiaľ neraz vyzerali Janka Špalka s poštou.
   </p>
   <p>
    Na chodníku sa zjavil čierny punkt. Vlado uprel naň svoje bystré oko. O malú chvíľu sa
         presvedčil, že to bol človek, schádzajúci z úhorovej výšinky… A že to bol mužský, bolo
         vidno z tieňa, ktorý hádzali rýchlo postupujúce nohy. „Pol desiatej dávno preč,“ zamrmlal
         Vlado, „vari nie hosť k nám?“ Nad tým „k nám“ sa zarazil! Mesiac zase zašiel za oblak, dosť
         hustý, sklonený nad západným krajom, chodníka nebolo vidieť — úhory, chodník i výmoľ sa
         premenili v tuhošedivú tablu, končiacu sa menej šedivým obzorom.
   </p>
   <p>
    Brána bližšej stodoly stratila postriebristú farbu. Pri vysokom plote okolo stodoly
         mihlo sa čosi bieleho. Vlado zatajil dýchanie. Dva biele punkty — tie videl dosť dobre;
         boli to rukávce dedinskej devy. Pomaly privykli Vladove oči na premenu svetla, a hoci oblak
         šíril sa a hustol, on mohol polovidieť, polotušiť postavu ženskej.
   </p>
   <p>
    „Všade ticho,“ zašeptala ženská, pobehnúc ku kraju stodoly… „Bože — veď to šepot vrtkej
         Zuzky, Kunovičovej slúžky,“ pomyslel si Vlado, a už chcel vstať, aby nebol svedkom hádam
         nejakých záletov. Jemu bolo nepríjemné niečo podobného zvedieť o dome, v ktorom žila Nela.
         No ako sa dvihol — klesol nazad na kopeň. Spoza stodoly vystúpila štíhla ženská postava a
         bojazlivo pošla napred. Od Vlada k nej bolo asi tridsať krokov. Nebolo pochybnosti — to
         bola Kornélia Kunovičová. Ona prechádzala sa svojím pružným krokom, takže sa raz blížila,
         raz vzďaľovala od kraja veľkého výmoľa a kopňa. Vlado viac čutím než zrakom badal
         harmonické kolísanie jej postavy. On skutočne zamrel, skamenel; jeho vôľa sa stratila, údy
         neposlúchali. Iba čuvy boli napäté neprirodzenou ostrotou. Počul šust jej voľných šiat.
         Zuzky nebolo. Ona zašla za uhol stodoly.
   </p>
   <p>
    Nela pošla bystrým krokom ďalej… a stratila sa v tme… Keď počul zase šust jej šiat — už
         nebola sama. Pri jej boku kráčal mužský; bolo počuť jeho silné dýchanie.
   </p>
   <p>
    „Obneskoril som sa,“ hovoril mužský zle vyslovovanou nemčinou, „prosím odpustiť…“ a ešte
         bolo počuť jeho hlas, ale obaja sa obrátili k stodole. Obaja šli rýchlym tempom. Ona
         hovorila chytro a pološeptom — nebolo rozumieť ani slova… No keď sa opäť blížili k výmoľu,
         zastala:
   </p>
   <p>
    „Dobre,“ povedala, „ale toto je posledný raz;“ šepot menil sa v hlasné hovorenie. „Niet
         výhovorky. Vám musí byť jasné moje položenie. Tak ďaleko nemožno. Zbohom!“
   </p>
   <p>
    „Ale, preboha, dajte si povedať, slečna! Všetko urobím! Rozkážte, roztrepem guľou túto
         biednu hlavu. Ale teraz vybúšiť, teraz, keď som ničím, znamená byť vrahom vlastného
         šťastia, rušiteľom krásnych plánov. A potom, či mám najmenší dôkaz?“
   </p>
   <p>
    „Nie je vám dosť, že som tu? Keby ste ani nevideli, cítiť by ste mali purpur hanby na
         mojej tvári!“
   </p>
   <p>
    „A kto je tam pri stodole? Kto počúva každé slovo, hoci ani nerozumie, ale vidí každý
         pohyb? Ani len svojej teplej rúčky ste mi nedali! Závistná koža rukavice nedá dotknúť sa
         vášho zlatého tela… Ťažké podmienky veru našich riedkych hodiniek… ba minút… Skloňte aspoň
         hlávku svoju na toto plece… to mi bude dôkazom, že smiem všetko obetovať… Vy sa hráte so
         mnou… hráte…“
   </p>
   <p>
    Oni odišli. Ale zďaleka počul Vlado rozčúlený hlas Nely. Akože bol jej mäkký,
         krásno-tichý hlas schopný toľkého rozčúlenia?
   </p>
   <p>
    „A tak teda… naposledy… povedala Nela, keď sa už tichým krokom blížila; on šiel dvoma
         krokmi za ňou. „Pevne verím, pán Burínsky, že i pri tom ,naposledy‘ nebude horkou moja
         rozpomienka na vás, že vy nebudete príčinou horkosti, alebo — hanby mojej…“
   </p>
   <p>
    „Kornélia — ešte je čas!“ On zastal a rozovrel ramená: „Stojíme obaja na zvrate celého
         života… Kornélia — slečna!“ Hlas znel mu náruživo. „Ďakujem vám za všetko vysoké a nezemné,
         čo som pocítil… vy ste ma pozdvihli, z bahna vytiahli, osvätili — a teraz ma nazad rúcate?“
   </p>
   <p>
    Nela stála celkom nad výmoľom. On sa jej blížil. Náruživo dýchal, rukami po nej siahal…
   </p>
   <p>
    „Ani krok, pán Burínsky!… tu sa vrhnem, ak urobíte krok!…“
   </p>
   <p>
    Burínsky stál, zalomiac ruky…
   </p>
   <p>
    „Zuzka!“ zvolala Nela zvučným hlasom. Spoza stodoly ukázali sa biele rukávce.
   </p>
   <p>
    Nela vyhla Burínskemu a bystrým krokom šla priamo oproti slúžke. O chvíľu obe zmizli v
         ulici.
   </p>
   <p>
    „Smiešno!“ riekol k sebe Burínsky; „bláznivá osôbka! A ja trkvas, trkvas, trkvas!“ Ľudia
         zo zlým svedomím alebo tajným bôľom často hovoria nahlas sami sebe. Mladý elegán sa razom
         schytil a behom letel hore chodníkom.
   </p>
   <p>
    „A ty si ho nechytil za hrdlo!“ zničený riekol Vlado, taktiež nahlas… Už rosa začala
         padať, už sa belelo nad úhormi, keď skrahnutý a otupený bôľom a strasťou našiel sa Vlado na
         kužeľovitom kopci. Pozbieral sa, zima ho drvila, hlava mu horela. Zišiel z kopca, ako stroj
         prešiel dedinou, vošiel do svojej chyžky zadnými dvierkami od záhrady. Zamkol zdnuka dvere:
         keď ho volali na obed, odkázal, že je chorý; Kunoviča nebolo doma, mal pokoj. Začal hľadať
         medzi papiermi svoje včerajšie verše. Nikde ich nebolo. Konečne popoludní, fyzicky
         premožený, zaspal na diváne, oblečený od včera.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e787">
       </a>
       VI
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Cestou do Burína Kunovič bol zlej vôle: čakali ho nemilé diela s kúpou; opieral sa
         širokým chrbtom o kožené operadlo bričky, ktorej kolesá prepadali sa v hlboko vyjazdených
         koľajach poľnej cesty. Za šaragľami, na sene a ovsenom mechu, pokojne, ako v hniezde, ležal
         Janko Špalko s veľkou koženou poštovou kapsou cez útle plece; to bolo jeho miesto. Vedel si
         ho tak pripraviť, že mu bolo pohodlno. Vôbec Janko vmestil sa všade a všade mu bolo
         pohodlno. Jeho útle, žilnaté tielko nepožadovalo temer nijakého priestoru; hovorili, že raz
         zaspal vo zvone, a zobudili ho, až keď šli poludnie zvoniť. Celkom to nebolo tak, ale
         skoro; on totiž zaspal nad zvonom, na brvne zvonovej stolice.
   </p>
   <p>
    Brička doháňala a predbiehala ľudí, idúcich na trh. Tu poháňala ženička prasiatko,
         uviazané za zadnú nohu povrázkom; tam išli gazdovia, vyhybujúc vozu a zdvíhajúc klobúky.
         Keď vyšla brička z poľnej cesty na hradskú, kone sa rozbehli a Kunovič sa začal lepšie
         cítiť.
   </p>
   <p>
    V Buríne bol trh ľudnatý, ako vždy v tomto centre dosť bohatého kraja. Hovorilo sa:
         „Burínsky trh je viac hoden než inde jarmok.“ Voz si musel pomaly prerábať cestu námestím
         popri veľkom „panskom“ hostinci. Jeho panskosť bola v tom, že bol na poschodie, ošarpaný,
         že vjazdná podbrána bola blatná a mäkká mnohoročným konským trusom, že po stenách boli
         maďarské nápisy; úzke temné schody išli na prvé poschodie strmo ani rebrík, špinavé a
         klzké. Priestranná krčma v prízemí vrela národom, ohromný dvor bol preplnený panskými
         vozmi.
   </p>
   <p>
    Na námestí bolo živo. Tváre všetkých ľudí boli usmievavé a sviatočné. Ženičky boli čisto
         vyobliekané, nové kordovánky lisli sa v slnku, plachtice, čepce so širokými čipkami,
         rukávce beleli sa ako sneh. Bolo vidno, že títo ľudia, hoci zaujatí vážnym dielom trhovým,
         opustili doma všetky všedné starosti a tu boli oživení, sviatočne naladení. Prachovania,
         stretajúci Kunoviča, dobrodušne sa usmievali, ešte i takí, ktorí doma mali s ním hádky; oni
         ho pozdravovali, ako by bol novým, dávno nevideným, milým hosťom. Ženičky neuspokojili sa
         kývaním hlavou, ale prihovárali sa: „Aj oni na trhu, ich milosť?“ Že bol Kunovič na trhu v
         Buríne, bolo zrejmé, a otázka planá, naoko nič neznamenajúca. Ale ona predsa mala svoj
         dobrý zmysel, čo ako zdalo sa naivno-zbytočnou. Ona mala zmysel: vitajte tu medzi cudzím
         svetom; vy ste náš, my sme vaši dobrí známi, susedia, a máme právo vás osloviť. Pri soche
         Márie na nevkusnom stĺpe (sama socha bola novo pozlátená a horela v jasnom slnku nad ľudom)
         bol stisk taký veľký, že Kunovičov voz už nemohol ďalej. Kone dvíhali hlavy nad ľudstvom,
         búrili sa. „Nože skôr k nám!“ riekol Kunovič netrpezlivo Jožkovi, ktorý sa zahľadel do davu
         a klátil bičom.
   </p>
   <p>
    „Vari ľuďom po chrbtoch,“ zamrmlal.
   </p>
   <p>
    Dom Kunovičov bol v ulici. Pán nevydržal, a pokým sa Jožko žartovne vadil s babami,
         ktoré mu nemohli vystúpiť, skočil z bričky. „Janko, bež na poštu, a ty, Jožko, nakŕm
         riadne, tu budeme obedovať.“ Janko Špalko zliezol spoza šaragieľ a vŕtal sa množstvom ako
         nebožiec.
   </p>
   <p>
    Nedarmo bol Kunovič zlej vôle: u advokáta, potom u notára bolo dosť mrzutosti. Advokát
         tajnostne narážal na lepšieho kupca, a notár mu pošepol o možnosti procesov, lebo pomery
         Burínskych boli zapletené. „Je tu už od nejakého času mladý Alfréd Burínsky; on je synom po
         bratancovi toho Amerikána — svižný mladík s rozumom a konexiami; tu grasuje ako prvý
         švihák, vodí ostatných ako baran ovce… Medzi vínom robí narážky na staré práva… slovom…“
   </p>
   <p>
    „Tu je len otázka: má právo advokát predávať menom starej Burínskej, či nemá?“
   </p>
   <p>
    „Ale má… veď ja len tak… Človek musí byť obozretný… Ostatne…“
   </p>
   <p>
    Janko Špalko našiel so svojou kapsou Kunoviča už u verejného notára. Kunovič utiahol sa
         do kúta, iné stránky predstúpili pred notárov stolík.
   </p>
   <p>
    Medzi listami poznal ihneď synov rukopis na adrese. List rozpečatil prvý. Obsah jeho bol
         najvýš nepríjemný. Hoci Eugen dostal na každého prvého svoju riadnu výpomoc, „Zulag“, písal
         nonšalantne, že potrebuje obratom pošty dve tisícky na nepredvídané, pre kariéru potrebné
         výdavky; on ich s netrpezlivosťou očakáva, a ak by táto požiadavka presahovala mieru
         otcovskej štedrosti, prosí, aby mu boli pripočítané do materinského dedičného dielu.
   </p>
   <p>
    Čo sa týkalo kúpy prachovského majetku Burínskych, Kunovič jasne videl, že si notár
         podáva pod stolom karty s advokátom a možno i s mladým Burínskym, o ktorom počul rozličné
         chýry; on sa neľakal ani lepšieho kupca, ani procesov… cenu chceli vytisnúť čím vyššie.
         Proti tomu mal zbraň: „Zožerte si svoju paflagóniu,
    <sup>
     [
     <a class="footnote" href="#ftn.d56e819" name="d56e819">
      24
     </a>
     ]
    </sup>
    ja ju nepotrebujem…“, hoci vedel, že tou príkupkou jeho prachovský majetok nie
         o desať, ale o dvadsaťtisíc bude viac hoden, a okrem toho strčí ruku do regálneho práva.
    <sup>
     [
     <a class="footnote" href="#ftn.d56e825" name="d56e825">
      25
     </a>
     ]
    </sup>
    V takých veciach Kunoviča prekabátiť bolo nemožné, on svojím prísnym, svetlým
         pozorom hľadel, ako sa hovorí, do brucha malomestským malicherným intrigánom; ale predsa ho
         mrzelo vidieť intrigu proti sebe a svojim legálnym záujmom. Znal dobre malicherné intričky
         malomestské, znal kráľovnu všetkých citov a myšlienok burínskej „inteligencie“: závisť, a
         nedivil sa, že sa na neho oborila — on sa vedel s ňou boriť. Burínčania závideli si všetko
         navzájom, majetky, suknice, záušnice, frajerov, ba ešte i podagru chcel mať Kodkodáky
         celkom inakšiu, panskejšiu ako Slepičkay, a Mrkvay závidel Prepeličkaymu hrvoľ. No čo ho
         zamrzelo, ako ešte nikdy, bol synov list. Nie pre peniaze, hoci i v tom bola neskromnosť,
         ale pre nedetinský, chladný tón. Sám nepripisoval váhu peniazom a videl v nich niečo, čo
         musí byť, ako musí byť vzduch, keď chceme dýchať. On mal zásadu, že pre mysliaceho človeka
         peniaz je vždy hotovým sluhom, len treba zacengať. Jemu bolo ľahko skočiť do sporiteľne,
         ním samým založenej, napísať tri riadky, aby vyzdvihol peniaze. On vedel, že kasír, žid s
         umne žmurkajúcimi očami a „svetovou vzdelanosťou“, spýta sa ho s úsmevom: „Len toľko,
         veľkomožný pane?“ a sám úslužne vyexpeduje peniaze za eskadrónou. Ale spomenutie dedičstva
         po živej matke ho zamrzelo… Pravda, základom jeho dobrobytu bolo ženino veno. On cítil v
         liste narážku na túto okolnosť.
   </p>
   <p>
    „Jedináčik,“ pomyslel si, „zmaznaný; nevie, čo je starosť.“ Ihneď uzavrel, že syn musí
         domov. A hneď u notára, na pisárovom stolíku, ktorý sa úctivo vyhol, napísal svojmu synovi
         fajným, temer krasopisným, ale predsa ťažko čitateľným písmom: „Žiadané ide popoludňajšou
         poštou. Želám si vidieť svojho ulána; vezmi si urlaub čím skôr a príď na dva-tri týždne do
         Prachova pozrieť mať i sestru. Dostaneš odo mňa žrebca krásnej bronzovej masti. S božou
         pomocou na dedičstvo ešte budeš čakať. Tvojej dobrej materi nechce sa ešte pod trávnik. Maj
         sa dobre a príď.“
   </p>
   <p>
    Zo sporiteľne tiahol Kunovič k hostincu medzi radmi vozov s obilím. O gréfy boli stojmo
         opreté vrecia, otvorené. Židia behali od voza k vozu, hmatali do vriec, prizerali sa zrnu,
         voňali, škerili sa. Ďalej stáli šiatre pernikárov, okolo ktorých bolo najživšie.
         Podveselení sedliaci, prekárajúc pernikárov, kupovali ich tovar… Ženičky sa jednali s
         hračkárom o koníky, píšťalky, probovali rapkáče… Podnapitý gazda široko sa valil cestou, na
         svojom starom klobúku mal ešte dva nové, jeden na druhom, a na pleci pár čižiem. Bolo už
         dávno cez poludnie, keď Kunovič rýchlo stúpal k hostincu.
   </p>
   <p>
    V panskom hostinci sedela obedná spoločnosť už pri čiernej káve. Ako v každý trhový deň,
         všetky úrady po obede sviatkovali. V ten deň prišlo do Burína celé okolie, obed bol hlučný,
         Cigáň hral, a čo lepší gazdovia, zostali do večera, ba i do noci. Hore v „kasíne“ išla
         hazardná hra. Kartárstvo malo tu svoje periódy. Časom utíchlo (obyčajne odchodom nejakého
         obľúbeného, silného hráča), a zase prišla doba, v ktorej sa rozhorela ako horský plameň,
         požierajúc všetko zôkol-vôkol, nielen vysoké stromy, ale i kríčky a trávu. Popri veľkom,
         centrálnom makaovom
    <sup>
     [
     <a class="footnote" href="#ftn.d56e837" name="d56e837">
      26
     </a>
     ]
    </sup>
    banku vznikali menšie pre menších bôžikov, pisárov zbankrotovaných zemkov a
         takú čeľaď, o ktorej nik nevedel, skadiaľ sa berie, odiaľ prišla a kam sa poberie po
         veselom trhovom dni. Trhová, jarmočná džentry, postrach hostinských, lebo rada
         „blitzovala“; prichytená, robila škandál.
   </p>
   <p>
    Obedná spoločnosť privítala Kunoviča radostným prívetom, hoci naskrze nepatril medzi
         nich po národnom a politickom presvedčení. Jeho nebolo možno nevidieť, neuvážiť, neznať…
         Odrodilí šviháci volali ho Jánoš báčim, medzitým čo slovenská mlaď veličila ho báťuškom.
         Okolo neho sa kopili, jemu lichotili, jemu vykali, vôbec radi ho mali a hľadeli mu uhovieť.
         Ale i on vedel sa práve tak rozihrať medzi nimi ako medzi svojimi. Bol takým štedrým pri
         ich pohuľanke ako pri svojskej. Nie že by srdce bolo tak pri jednom, ako pri druhom: on sa
         spoliehal na svoju silu a nadvládu, čo konečne mohol oprávnene; ale tí, čo ho nasledovali,
         upadali do jamy a topili sa v protivníckom tábore, robili ústupky, takže konečne nebolo
         zovnútorne rozdielu medzi slovenskou a renegátskou spoločnosťou. Čo prospelo, že on sám sa
         netopil, a kde on bol, robili ústupky tamtí? Čo sa odpúšťalo bohatému Kunovičovi,
         neodpúšťalo sa iným; čo odpúšťali obrovi, zazlievali ľuďom prostredného vzrastu a potláčali
         spoločnosť práve tým: „Hja, Kunovič — to je iné — hja, Jánoš báči — to je len jedna z jeho
         zbrklých podivnôstok, ako je i to, že si dá dvor vechťom a mydlom umývať.“
   </p>
   <p>
    Kunoviča vyvolali hneď, ako sa naobedoval, na kolkáreň, ktorá bola za ohromným dvorom
         pod mohutnými lipami. Po asfaltovanej pôde kolkárne rachotili gule, búchali do bubna a
         jedna po druhej bežali dolu žľabom. Sieň bola plná hráčov i nehráčov. Hrali vysoko, „muž
         krásnej ženy“ Kálnay
    <sup>
     [
     <a class="footnote" href="#ftn.d56e847" name="d56e847">
      27
     </a>
     ]
    </sup>
    (predtým Kalina) dával bank: podľa schopnosti hráča „od prvého“ dával
         dvojnásobné, trojnásobné, ba i päťnásobné sumy stávky: keď nanútili Kunoviča hodiť, Kálnay
         sa príjemne usmieval: „Oh — majster — len jednoducho platím, oko za oko!“ Kunovič vzal
         guľu, pristúpil k doske, položil ľavú ruku na ľavé koleno, zohnúc sa málo. Dvakrát pohýbal
         pravým ramenom, potom vyletela guľa z jeho ruky, rovno ako z dela… nehrmiac, len akýsi šum
         bolo počuť… guľa letela prostriedkom oblej asfaltovej plochy, vzala „od prvého“ tri kolky,
         a akoby ju nič nebolo zastavilo, vrazila hrmotom do bubna. Kunovič, ktorý bol metol na
         stolík piatku pred Kálnayho, zhrabal výhru desať zlatých a sadol k stolu, pri ktorom pili
         pivo. „Burínsky nasleduje!“ zvolal Kálnay. Pred dosku vyšiel mladý človek v malom klobúčku,
         na zadku klobúka čnelo vysoko kozie pero, ako hodná štetka na podmaľovanie, krátky huňatý
         kabátec s parohovými gombíkami, umele viazaná mašľa, pestrá vesta, žužu
    <sup>
     [
     <a class="footnote" href="#ftn.d56e853" name="d56e853">
      28
     </a>
     ]
    </sup>
    — to všetko označovalo „čertovského chlapíka“, ako ho lichotivo nazývali. On
         hneď s príchodom do Burína urobil senzáciu svojou divou pohuľankou a tým, že hneď rovnými
         nohami, priamo z cesty skočil do „školy krásnej panej“. To bola Kálnayka, ženská naozaj
         onej pikantnej, dlho trvajúcej krásy, ktorá si podmaňuje mladý svet. Ostatne cez jej
         „školu“ musel prejsť temer každý mladý človek, ktorého životný čln pribil o brehy burínske:
         viedla veľký pohostinský dom, v ktorom sa zhromažďovali i penzionovaní, i aktívni
         činitelia, i nesmelí ešte kandidáti. Z čoho Kálnay vydržiaval taký blýskavý dom, bolo
         tajnosťou, hoci všeličo hovorili o jeho cestách tadolu, o jeho častých, nepredvídaných
         návštevách miest, kde zrejme nebolo pre neho práce. On bol vychýrený ako agent pre kúpy a
         predaje majetkov a mal v miestnom plátku stály inzerát v tom zmysle… ale nik nevedel udať,
         že by agent bol predaj alebo kúpu sprostredkoval tu alebo v najbližších krajoch… On hovoril
         vždy o ohromných majetkoch, ale tam kdesi ďaleko, o kupcoch tu z Anglie, tu z Ameriky… No
         čo po tom: agent trovil ročných desaťtisíc, obdivoval svoju ženu, s ktorou žil v najlepšej
         zhode, hostí milo vítal, zbožnovateľov „krásnej ženy“ traktoval bohato a na slávu, hral
         veľmi šťastne — vôbec viedlo sa mu. Štíhly bol ako panna, rečnieval toasty veľmi podarené,
         vedel o všetkom — a konal tajné cesty. Mnohí pokladali ho za nebezpečného človeka práve pre
         jeho tajomnosť, iní zase za neškodného filozofa, ktorý si vedel na istom mieste urobiť
         chýr, vedel postrašiť tam, kde bolo treba, vedel sa ukázať krotiteľom politických
         náruživostí a ochrancom vysokých záujmov rasových a štátnych. Tak na neho hľadel i Kunovič,
         ktorý ho prezrel ako obmedzeného človeka, ale na všetko schopného.
   </p>
   <p>
    Burínsky položil na stolík väčšiu sumu, jemu platil Kálnay dvojnásobne. Spoločnosť
         zatíchla, od stolov povstávali a tvorili okolo mladého elegána hustú stenu…
   </p>
   <p>
    „Miesto, páni, miesto!“ zvučným hlasom zavolal Burínsky a podišiel hodne ďaleko — on mal
         zvyk rozbehom hádzať…
   </p>
   <p>
    „Mladý človek, vy hazardujete,“ riekol s príjemným úsmevom Kálnay, ale zato vyčítal
         dvojnásobnú sumu a položil papierky na stávku. Burínsky zastal, siahol do vrecka a pridal
         ešte desiatku.
   </p>
   <p>
    „Bange machen gilt nicht,
    <sup>
     [
     <a class="footnote" href="#ftn.d56e868" name="d56e868">
      29
     </a>
     ]
    </sup>
    hovorí Prušiak; miesto, páni, miesto!“
   </p>
   <p>
    Sebadôvera hráča povzbudila takzvaných poentérov, ktorí stavali za hráča proti banku.
         „Vydržať!“ zakričal Kálnay, vyčitujúc na každú postavenú zlatku dve, na každý šesták dva.
         Celý stôl bol pokrytý peniazmi. Kunovič nestavil, on stál nad žľabom, kde ležali gule, a
         pozoroval hráča. Bol to driečny človek, vysoký, s čiernymi, pekne sa vinúcimi túzmi, s
         úzkymi nohami vo vykrojených črieviciach. Jeho veľké čierne oči hľadeli vyzývavo, no na
         ústach mal krotký úsmev dobráka, vcelku výraz človeka, s ktorým možno letmo, príjemne
         pohovoriť, vypiť a poveseliť sa.
   </p>
   <p>
    „Báči, za mňa drukujte,“ riekol Burínsky, smejúc sa, starému penzistovi, ktorý nikdy
         nehral ani v karty, ani v kolky, ale bol verným kibicom pri každej hre až do konca. „Hm,
         hm!“ bola odpoveď. Starý pán triasol sa zvedavosťou, hoci nemal čo vyhrať alebo stratiť.
         Bol to záujem čisto nesebecký.
   </p>
   <p>
    „Hotovo,“ povedal ticho Kálnay, narovnávajúc bielou peknou rukou peňažné hŕbky. Burínsky
         zaklátil rukou, rozbehol sa až k doske, a silne, vysoko rozhúpajúc pravicu, hodil guľu
         práve na prostriedok dosky. Prekrižujúc ramená, ticho hľadel za guľou. Starý penzista
         vyvalil oči a krivil sa raz napravo, raz naľavo, akoby tým posunkom chcel napravovať a
         riadiť beh gule. Guľa bola krásne položená na dosku a vzala po asfalte priamy beh… Tváre
         poentérov boli radostne rozrušené; tí, čo nestavili, začali ľutovať. Vtom, pred samým
         krížom, guľa urobila malý skok, buchla do pravej dámy, možno milimeter od „prvého“. Kolky
         sa pováľali… „prvý“ zostal stáť… Všeobecný vzdych. Kálnay s tichým úsmevom zhrnul peniaze
         do zásuvky stola…
   </p>
   <p>
    „Nasleduje Scheser,“ sucho, no s úsmevom riekol Kálnay. Hráčovi dával päťnásobný peniaz…
         Nemček (bol tu pri trasovaní nádejnej dráhy) postavil zlatku, a nezručne, slabo hodiac
         guľu, naďabil na „prvého“… Zobral piatku — nik na neho z poentérov nepostavil, na potešenie
         bankára.
   </p>
   <p>
    Kunovič chcel už domov, no pri špinavých temných schodoch prichytil ho advokát a nútil
         do kasína. On mal dlhý rozhovor v čitárni s ním a podľa svojho spôsobu nadal mu do
         malicherných, hlúpych, neskoro narodených, aby prekabátil jeho, Kunoviča. Advokát sa
         vyhováral, lichotil, všetko vykladal na dobrú stránku. Medzitým v herni stál už veľký bank.
         Nerobilo nič, že v susednej izbe ešte pili pri Cigáňovi, že hučal spev a rozliehali sa
         opité výkriky. Kunovič, ani sám nevedel ako, sadol ku kartám. Jemu ihneď urobili miesto.
         Bank metal zase Kálnay… Jemu šlo výborne pri kolkoch, a preto smelo a zručne hádzal
         francúzske karty…
    <sup>
     [
     <a class="footnote" href="#ftn.d56e884" name="d56e884">
      30
     </a>
     ]
    </sup>
    Dve klady čerstvých kariet ležali pri ňom na stole. Keď prisadol Kunovič, makao
         bolo už v kvete, už uspel bankár nahromadiť hŕbu pošpinených papierov. Kunovič prisadol a
         zdvihol hodenú mu kartu: bola to desiatka trefová; na ňu prišla zase desiatka, on šupol
         drobnú stávku bankárovi. Kálnay miešal. Kunovičovi sa bridila hra, a sám nevedel, ako sa
         dostal razom medzi hráčov. Bol prvý… „Bank!“ zavolal, ani nehľadiac na hŕbu bankoviek.
         Kálnay pozrel na neho, či naozaj? Kunovič čakal na kartu.
   </p>
   <p>
    „Deľme sa,“ riekol, ani nepozrúc na karty.
   </p>
   <p>
    Kálnay sa usmial. „Ďalej,“ riekol, dávajúc sebe karty. „No?“ pozrel na Kunoviča… „Dám.“
   </p>
   <p>
    „Nepotrebujem,“ ticho odpovedal Kunovič.
   </p>
   <p>
    Kálnay mal šestorku. No vyčítal z tvári Kunovičovej, že musí mať viac… Chvíľu rozmýšľal,
         potom si dal tretiu kartu…
   </p>
   <p>
    „Dosť bude, dosť,“ sucho riekol Kunovič a siahol po peniazoch.
   </p>
   <p>
    Skutočne, Kálnaymu prišla na šestorku štvorka — nemal nič.
   </p>
   <p>
    „Tak sa to hrá, páni moji,“ riekol Kunovič, zhabal vyše päťsto zlatých.
   </p>
   <p>
    Blížilo sa k večeru, keď sa vytrhol nasilu z kartárskej spoločnosti, s ťažkou hlavou od
         dymu a ľudských výparov. Janko Špalko už dávno obchádzal veľký hostinec, čakajúc na pána.
   </p>
   <p>
    Na Kunovičovo miesto sadol Burínsky. Skoro mu Kálnay ustúpil bank. Hra išla vysoko,
         Burínsky reteroval s bankom, keď bol vyhral asi tisícku. „A teraz dosť, rozpúšťam
         spoločnosť,“ povedal so smiechom a vstal. No spoločnosť sa nerozišla, hra išla ďalej. Tí,
         čo mnoho stratili, chceli sa „reštaurovať“… Často bolo počuť osudné slovo „hozom“,
    <sup>
     [
     <a class="footnote" href="#ftn.d56e909" name="d56e909">
      31
     </a>
     ]
    </sup>
    až pri konci hry bolo vzájomné „hozom“ a hra prišla do bahna.
   </p>
   <p>
    Burínsky zavítal ešte dosť zavčasu do Kálnaych. Pani Kálnayka sedela vo vysokom foteli —
         „na svojom tróne“, ako hovorila. Ona vítala Burínskeho mdlým pokynutím a obrátila sa živo k
         mladému, strašne belavému človeku. U neho bolo všetko biele, obočie, hriadka, vlasy — okrem
         jasného, žltkavého odevu. Burínsky počul už o ňom — a bol rád. Jemu sa už zunovala „škola“
         a s radosťou, so smejúcimi sa očami pozrel na šťastného soka. U Kálnayky práve vtedy sa
         rozhorela zábava, celkom v jej duchu. Medzi mladými ľuďmi a prítomnými ženskými panovala
         nenútenosť a sloboda. Všetko bolo oživené slobodou a nenútenosťou a ľudia sa bavili
         znamenite. Burínsky chcel dokázať, ako málo ho mrzí nemilosť panej: sám sa predstavil
         belavému pánovi, obsypal paniu chválami a bol celý uveličený nad tým, že dnes sa jagá ako Diana,
    <sup>
     [
     <a class="footnote" href="#ftn.d56e915" name="d56e915">
      32
     </a>
     ]
    </sup>
    že z nej ako zo slnka prší krása, svetlo a blaho…
   </p>
   <p>
    A to bolo zle! Kálnayka chcel svojím belohlávkom dosiahnuť práve protivu, lebo prvý
         švihák celého širokého okolia začal ju zanedbávať v posledné časy. Ona si vyzrela
         novopečeného belohlavého podsudcu, aby prilákala nedbaja zase nazad. Mala nádej na silné,
         náruživé výstupy — azda na duel. Bože, aká slasť: duel pre ňu a za ňu — a medzitým ju
         sklamalo. Burínsky vedel tak opantať novopečeného podsudcu, že pri večeri sedeli a štrngali
         spolu na slávu krásnej hostiteľky… Alfréd formálne oddával ju k dispozícii novému
         priateľovi, s ktorým si potykal pred ňou, a s pochvalou, s dityrambom
    <sup>
     [
     <a class="footnote" href="#ftn.d56e923" name="d56e923">
      33
     </a>
     ]
    </sup>
    na nového svojho priateľa bozkal milostivej ruku a zmizol.
   </p>
   <p>
    Belavý podsudca, hodne pod parami dobrého vína a toho zmyselného vzduchu, ktorým boli
         preplnené salóniky Kálnaykine, priblížil sa k nej s milým a oddaným úsmevom. Počul tak
         mnoho o nej, ona sa chovala tak vyzývavo, tak voľne rozvila všetky svoje zvodné pôvaby pred
         ním, že mohol smelo sadnúť na nízky stolček pri jej tróne k nohám, ako to dnes videl u
         Burínskeho. „Naša kráľovná sa nebaví, hľadí zadumano… čo jej chýba? Tu sme, vyplniť každý
         rozkaz. My ju oslobodíme od každej nemilej myšlienky…“
   </p>
   <p>
    Kálnayka hodila svojou peknou hlavou, nedobrý úsmev sadol jej na pery.
   </p>
   <p>
    „Osloboďte ma, rytier, od hlúpostí… a čo vám prišlo do hlavy sadať mi na šaty?“ riekla,
         hnevne trhnúc spod neho svoju vlečku. Vstala zo svojho trónu, zanechajúc belohlávka sedieť
         na stolčeku, a odplávala do druhej izby, kde sa hrali na zálohy.
   </p>
   <p>
    Burínsky šiel domov a hodil sa na diván. On videl Kunoviča po prvý raz, pozrel do jeho
         prísnych očú, pozoroval jeho bezpečné, isté pohyby, jeho vplyv na spoločnosť, a zadumal sa.
         Jeho pálilo na duši, že nevedel dosiahnuť vyplnenie túžby, ktorá ho morila od mesiaca. Na
         burínskom majálese obájila ho svieža, nedotknutá, útla krása Kunovičovej dcéry; on s ňou
         tancoval na nerovnom kolese mestského lesíka, sedel za jej chrbtom pri olovrante,
         nespustiac z nej oka. Tam bola celá chýrna inteligencia, a mnohý závidel panslávovej dcére
         pozornosť mladého gavaliera, o ktorom išli pestré chýry, o jeho nádejnom dedičstve po
         zbohatnutom strýcovi, o jeho voľných kúskoch, dueloch, stávkach. Nela bola na majálese s
         tetkou, sestrou Kunovičovou, a jej lichotili viac závistné pohľady vyšnurovaných kišasoniek
         než slová Alfrédove… Potom videla ho v Buríne, u tetky, vôbec, keď sa zjavila v Buríne,
         našla stopy jeho pozornosti, také jemné a nikým nepozorované, že ju to dojalo. Ale rozhodný
         obrat stal sa takto:
   </p>
   <p>
    Nela, na nič nemysliac, vyšla po večeri na prechádzku ku konopiskám. Vyjdúc za stodolu,
         ovial ju zápach konopí a práve zakvitnutého maku. Slnko bolo už sadlo za ďaleké pohorie.
         Ona bola celý deň presedela nad šitím, zachcelo sa jej prechádzky. Veselo, so spevom behala
         medzi vysokými konopami, sadala na medzu a zase sa vzchopila a blúdila voľne ako zajačik.
         Keď vyšla z poľa na poľnú cestu, vedúcu popri blatnatom jarčeku, zarazila sa. Spoza starej
         vŕby vystúpil človek. Bol to Alfréd Burínsky.
   </p>
   <p>
    „Ó, nebežte preč!“ riekol silným hlasom. „Každý večer obchádzam túto dedinu ako zver,
         ako otrok… Konečne mi doprial osud vidieť vás tu, kde celá poézia samoty nás obkľučuje… Tu
         som vás chcel vidieť a hodiť sa vám k nohám!“
   </p>
   <p>
    Burínsky schytil Nelu za ruku. Ona nikdy na niečo podobného nemohla myslieť, bola
         prekvapená a potrasená, rozčúlená novotou situácie a myšlienkou, že je to nesvedčné, smelé
         prepadnutie.
   </p>
   <p>
    „Čo vám ľúbo?“ zavolala hlasno a vytrhla ruku. „Zavolám otca, ak chcete niečo…“
   </p>
   <p>
    „Nie, slečna Kornélia… ja som dosiahol svoj cieľ: tu pod holým nebom vám prisahám, že
         vás milujem… robte, čo chcete… zavrhnite ma. Ale ja som dosiahol svoje. Viac nechcem. Viem,
         že je dosť, keď to viete, a nemožno, že by vás to moje vyznanie nepálilo na duši a
         nevolalo: prečo odvrhovať, prečo nivočiť srdce, ktorému ste všetkým na šírom svete…“
   </p>
   <p>
    Nela sa vzďaľovala pri týchto slovách.
   </p>
   <p>
    „Len jeden pohľad!“ zavolal Burínsky prosebne. Ona sa obzrela. Pri vŕbe stál silný mladý
         človek s výrazom krotkej oddanosti, on klonil hlavu dopredu, akoby čakal smrteľný úder do
         tyla. „Teda aspoň ešte jednu minútku… v sobotu na tomto mieste.“ Nela zmizla za vysokým
         plotom humna.
   </p>
   <p>
    A sobota prišla. Nela sa zjavila pri konopisku. Nebolo viac predošlých náruživých slov,
         nebolo vyznaní. Hovorili veci obyčajné, ktoré mohla načúvať nielen Zuzka, ktorú vzala so
         sebou Nela, ale hockto blízky či ďaleký. Pri treťom stretnutí, hoci ich reč bola taktiež
         všedná, bez náruživosti, Nela cítila, že sa zblížila k Burínskemu dušou, že obťažila dušu
         sladkou, ale nebezpečnou tajnosťou.
   </p>
   <p>
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e819" name="ftn.d56e819">
        24
       </a>
       ]
      </sup>
      <span class="emphasis">
       <em>
        Paflagónia
       </em>
      </span>
      — staroveká krajina v Malej Ázii. Tu má zmysel
               zastrčenej, neznámej krajiny, Trantárie.
     </p>
    </div>
    <div class="footnote">
     <p>
      <sup>
       [
       <a class="para" href="#d56e825" name="ftn.d56e825">
        25
       </a>
       ]
      </sup>
      <span class="emphasis">
       <em>
        … strčí ruku do regálneho práva
       </em>
      </span>
      — stane sa majiteľom alebo
               prenajímateľom obecnej krčmy.
     </p>
    </div>
    <div class="footnote">
     <p>
      <sup>
       [
       <a class="para" href="#d56e837" name="ftn.d56e837">
        26
       </a>
       ]
      </sup>
      <span class="emphasis">
       <em>
        Makao
       </em>
      </span>
      — hazardná hra v karty.
     </p>
    </div>
    <div class="footnote">
     <p>
      <sup>
       [
       <a class="para" href="#d56e847" name="ftn.d56e847">
        27
       </a>
       ]
      </sup>
      <span class="emphasis">
       <em>
        … Kálnay (predtým Kalina)
       </em>
      </span>
      — to znamená, že si maďarizoval
               meno, že sa stal maďarónom.
     </p>
    </div>
    <div class="footnote">
     <p>
      <sup>
       [
       <a class="para" href="#d56e853" name="ftn.d56e853">
        28
       </a>
       ]
      </sup>
      <span class="emphasis">
       <em>
        Žužu
       </em>
      </span>
      — (fr.) prívesok na hodinky z drahého kovu.
     </p>
    </div>
    <div class="footnote">
     <p>
      <sup>
       [
       <a class="para" href="#d56e868" name="ftn.d56e868">
        29
       </a>
       ]
      </sup>
      <span class="emphasis">
       <em>
        Bange machen gilt nicht
       </em>
      </span>
      — (nem.) asi naše: Kto sa bojí,
               neobstojí.
     </p>
    </div>
    <div class="footnote">
     <p>
      <sup>
       [
       <a class="para" href="#d56e884" name="ftn.d56e884">
        30
       </a>
       ]
      </sup>
      <span class="emphasis">
       <em>
        Francúzske karty
       </em>
      </span>
      — karty o päťdesiatich dvoch listoch, s
               ktorými sa hrajú niektoré druhy kartových hier.
     </p>
    </div>
    <div class="footnote">
     <p>
      <sup>
       [
       <a class="para" href="#d56e909" name="ftn.d56e909">
        31
       </a>
       ]
      </sup>
      To jest nemám pri ruke, zaplatím potom.
     </p>
    </div>
    <div class="footnote">
     <p>
      <sup>
       [
       <a class="para" href="#d56e915" name="ftn.d56e915">
        32
       </a>
       ]
      </sup>
      <span class="emphasis">
       <em>
        Diana
       </em>
      </span>
      — podľa rímskych bájí panenská bohyňa lovu.
     </p>
    </div>
    <div class="footnote">
     <p>
      <sup>
       [
       <a class="para" href="#d56e923" name="ftn.d56e923">
        33
       </a>
       ]
      </sup>
      <span class="emphasis">
       <em>
        Dityramb
       </em>
      </span>
      — (gr.) oslavná báseň.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e956">
       </a>
       VII
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Vladimír Radovský pevne uzavrel odísť, ale nie bez rozhovoru s Nelou. Pravda, jej obraz
         v jeho duši razom sa zmenil, „dobrota a čistota panenského srdca“ ustúpila záhadnej,
         démonickej kráse, ale predsa len kráse, ktorá ho ešte väčšmi pritiahla a vzbúrila… Za
         niekoľko hodín pod lieskou a v izbe pocítil bôľ nad samým sebou, nad údelom večného
         postrádania blaha, ktoré sa mu ukázalo a ihneď nemožným stalo; od večera nad výmoľom cítil
         bolesť nad ňou, nad Kunovičom, jeho domom, nad rodinou, stojacou dosiaľ ako hradba a česť
         robiacou slovenskému dielu. Či nie je on poslaný bohom, aby pomohol, zachránil, čo sa dalo
         zachrániť? A tu zalomil svoje dlhé silné ramená, lebo ihneď s myšlienkou činu padla na neho
         bezmocnosť a slabosť charakterová ako dusivá hmla… Niekoľko dní vyhýbal, váhal, raz balil,
         zase len zostal. On pozoroval Nelu — a nebadal u nej nijakého rozdielu, nijakej premeny…
         tie isté hlboké, spytujúce oči, tá istá prostota a nevinná milota… A predsa vedel, že zase
         mala schôdzku, dňom pri Columbiniho studničke, že slová pri výmoli stratili význam,
         rozlučujúci ju s Burínskym.
   </p>
   <p>
    Kornélia Kunovičová nepočúvala od svojho otca inej kritiky burínskeho života, ako tú, že
         jeho umová a vzdelanostná úroveň je nízka, jeho materiálny podklad neistý a čiastočne
         umelozávratnícky. On sa smial nad úzkym rozhľadom burínskej pseudointeligencie, nad
         malichernosťou záujmov, nad primitívnym vzdelaním a malokramárskym panštením. Smial sa, keď
         Kálnay menoval svoju vinohradnú drevenú búdu „villeggiatúrou“ (ona ležala neďaleko boru,
         pod malým kopcom, kde boli kedysi vinohrady), a Slepičkay svoj dedinský barak „nostra residentia“.
    <sup>
     [
     <a class="footnote" href="#ftn.d56e967" name="d56e967">
      34
     </a>
     ]
    </sup>
    On sa smial nad dobre zaslúženým ruinovaním burínskych pánov a tu i tu nad ich
         hladným patriotizmom. Vcelku mohla Nela len toľko vyňať, že Burínci sú hlúpejší,
         namyslenejší a chudobnejší než jej otec. Od matky nepočula ani toľko; pre tú nejestvovala
         vôbec nijaká burínska spoločnosť. Jednoduchá, na svojich chudých ramenách nesúca temer celú
         naozajstnú ťarchu obšírneho hospodárstva a domácnosti, akuratesou a požadovačnosťou mužovou
         sťaženú, nemala času pozerať za duchovným vývinom dcéry, a konečne nemala pre to ani pravej
         spôsobilosti vzdelanostnej, a ako sa zdalo, ani útlosti materinskej. Ona niesla pokorne
         rabstvo dobrovoľne prevzaté a ustúpila raz navždy nadvláde mužovej, hoci ju on nemiestne
         neupotreboval. Toho nebolo treba, lebo už bez vykonávania a nadvlády popri ňom nemohlo byť
         inej vôle. Pri takom bujnomocnom strome nemohla mať samostatnosti útlejšia bylina. Ona sa
         starala, aby mužove požiadavky v domácom poriadku boli vyplnené do posledného bodu, aby
         bielizeň dcérina bola biela ako sviežo napadnutý sneh, aby sa jej izba lisla čistotou a
         poriadkom: čo požadovala móda, čo žiadal svet — o to sa musela starať sama Nela a hrbatá
         švadlena z mesta, ktorá nemo sedávala celé týždne v ženskej izbe nad šijacím strojom. A tak
         mať, v istom ohľade niže dcéry, stála k nej v akejsi služobnosti.
   </p>
   <p>
    Nela nemohla mať pochopu o tom, že už zblíženie sa ku kruhom burínskym vťahuje človeka
         do nemravného kráža. Nemravnosť burínskej spoločnosti nebola v ľudských pokleskoch, ba ani
         v hriechoch, bez ktorých niet ľudskej spoločnosti, ale bola to nemravnosť akoby všeobecná,
         neosobná, kaziaca ešte i vzduch nad mestečkom, a spočívala v úplnom nedostatku istého
         podkladu spoločenského, v nedostatku všetkých nehmotných cieľov, pre ktoré ľudia skupili sa
         v obce a mestá. Niečo čisto zverského býva v takýchto bezcieľnych organizmoch. Radovský
         prezval Burín „vlčou kolóniou“, ale Nela nevidela toho potvrdenia od otca skutkom; ona
         videla naopak, že ta chodí, žije s nimi a prichádza nazad sebavedomý, čistý, víťazný; jeho
         pozdravujú v Buríne na dvadsať krokov, a on nad nimi tróni svojím rezkým, poloopovržlivým
         vtipom. Často zostáva do noci, ale ráno vstáva svieži; vymytý, vyholený sadá za stolík
         alebo ide do poľa. Čo môže byť zlého a neprístojného v Buríne a v jeho spoločenstve, prečo
         tak horlí proti Burínu staručký farár?
   </p>
   <p>
    Čo bolo neprístojného i pred ňou, to boli schôdzky s Burínskym, a ona usilovala sa
         urobiť koniec hre, ktorú predsa pokladala za zlú a ktorá bola sprvu taká zábavná… Ale
         príduc večer od stodôl — razom pozorovala, že už nemá sily pretrhnúť spojenie, že ono už
         panuje nad ňou, a nie ona nad ním. Ju opanovala silná túžba zveriť otcovi svoju tajnosť… s
         tým i zaspala nepokojným snom. Ale na druhý i tretí deň nezverila sa, a na štvrtý zase
         povolila schôdzku následkom náruživého listu a hrozby o samovražde.
   </p>
   <p>
    Pri Columbiniho studničke už nebolo Zuzky… Azda práve preto bol Alfréd taký
         delikátno-zdržanlivý, preto budil dôveru svojou pokornou, poslušnou tvárou. Ona kľaknúc
         nahla sa k prameňu s tľapkavým pohárom v ruke a podávala mu ho naplnený… no on schvátil s
         pohárom i ruku; voda zbehla z obráteného pohára po Neliných šatách… pohár padol do trávy…
         jej ruka sa zatriasla v jeho ruke. „Nely — moja Nely!…“ zvolal. Ona sa zdvihla — no
         Burínsky rýchlosťou blesku zovrel ju do náručia. Divné, dosiaľ nikdy nepocítené teplo
         zohrialo ju v hrudi, ona zavrela oči a bezvládne poddávala sa jeho rýchlemu, až bôľne
         silnému celovaniu. On bozkával jej ústa, líce, oči, zdržujúc padajúcu ramenami tesne pri
         prsiach… No konečne predsa neudržal — ona klesla na obe kolená… Nad ňou schýlený držal
         oboma rukami jej malú voňavú hlávku a bozkával ju na temeno… Tu ona zaplakala hlasno,
         vyskočila a zovrela ho ramenami.
   </p>
   <p>
    „Prosím vás — už choďte,“ riekla rýchlo: „vaša som — tvoja… tvoja!“ A zase mala jeho
         tvár pokorný výraz… zase celý jeho zjav stal sa delikátno-zdržanlivým… prosil o odpustenie…
         Nelu bodla táto premena. „Čo už teraz? Načo odpustenie… Oddala som sa mu, tam som, večne
         jemu patrím… a hľa, ako ľahko poslúchol moju prosbu…“ podumala, keď on schytil pušku, a
         pozdravujúc malým klobúkom so štetkou, mizol medzi mohutnými stromami starého parku. „Tak —
         začiatok je tu,“ šeptal, usmievajúc sa blaženým úsmevom, a bozkával si dlaň; „ale tá
         sviežosť — tá vôňa! Ako rosa, ako ranná rosa! Nikdy som to nemyslel!“
   </p>
   <p>
    Nela zdvihla pohár, načrela a osvežovala si horúce čelo. Studené kvapky tiekli po tvári,
         sčervenanej studom, slasťou i bôľom. Tu razom po slastnom, zmyselno-nežnom opojení upadla v
         odporný chlad… ju pálili pery od jeho horúcich, priam páliacich bozkov, ale nie viac
         sladkým ohňom, ale fyzicky bôľnym… Veď i ranila si peru vlastným zúbkom. Poludnie sa
         blížilo — zobrala sa… zbehla ku kaštieľu. Vždy zabité, mohutné dvere do parku boli
         otvorené… Razom jej prišli na um temné, dobrodružné chýry, a ona sa striasla a šuchla behom
         okolo nich povaleným parkanom. Polozhnité dosky zavržďali pod jej ľahkým, pružným krokom, a
         ona sa naľakala toho zvuku ako niečoho neobyčajného… Akási hrozba znela v tom praskote — a
         tu ju čosi zachytilo za šaty… Bol to len hrdzavý klin vyvalenej palisády, ale i v tom
         nevinnom trhnutí bolo niečo hrozného… ona sa nehľadela rukou odhačkovať, ale trhla celou
         silou; divno — prečo také úzkosti pre nič? Veď dvere zabudol zavrieť otcov architekt, ktorý
         oceňoval stavisko, a starý, zhnitý parkan nie je nič strašného, a jeho hrdzavé klince môžu
         iba zachytiť okraj šiat! A je biely, letný deň, pred ňou čisté pole, nie azda noc a
         cintorín, kde by i také malicherné príhody mali ustrašujúcu moc.
   </p>
   <p>
    To strašné nebolo ani v otvorených dverách, ani v prasknutí polozhnitej dosky, ani v
         hrdzavom klinci, ale v nej samej, v jej duši, ktorá sa razom stala inou, v jej mysli, ktorá
         sa premenila. „Strašná lekcia, a nikdy viac!“ podumala, ale práve to bolo strašné, že to
         bola lož. Hneď zatým zbadala verne a jasne, že to bola lož, a v tom, že sa nemohla tešiť
         tým „nikdy viac“, bol celý úžas, ktorý ju objal ako pálčivá zimnica. Ona razom, i pri úžase
         a bôli, vedela, že ho nemôže opustiť. Práve tá divná premena ju v tom utvrdila, premena v
         sebe i jeho tvári a pohybe. Ju to neurážalo, ale bolelo a priťahovalo zlomiť i tú poslednú
         hrádzu, ktorú, ako sa zdalo, kládol medzi seba a devu, akúsi hrdú silu, takú nebezpečnú pre
         ženské srdcia. Jeho pokora bola ostatkom tej hrdosti, on sa ňou bránil ozajstne, cele sa
         jej oddať, bez všetkých podmienok; on nebol ešte jej vrúcne a cele.
   </p>
   <p>
    Navečer za plantážou, na pažiťovej lavičke, nad ktorou sa pnela stará hruška, už
         nerodiaca, ale trpená iba pre tieň, ktorý dávala, našiel Vladimír Radovský Nelu, a zoberúc
         sa s poslednou silou vôle, šiel širokým krokom, silne nohami udierajúc zem, rovno k nej,
         akoby mal vôľu prehodiť ju i s hruškou cez nízky múr do potôčka. A ona i divne pozrela na
         jeho strmo sa valiacu figúru a málo zbledla. Ona upodozrievala hosťa, že šípi čosi, a okrem
         toho mala i hriešok proti nemu; jeho verše bola odobrala Zuzke, keď slúžka, riadiac chyžku,
         dvíhala zo zeme papier. Že by ona bola predmetom týchto výlevov neohrabaného poétu, o tom
         ani tušenia nemala.
   </p>
   <p>
    „Kamenec sa vrátil z výletov,“ riekol dôležite, akoby v tom bola nejaká udalosť pre
         Nelu, „a priniesol hodne štúdií…“ Hovoril so zajakaním, a že sa mu Nela uhla, sadol na samý
         koniec pažiťovej pohovky, červenal sa, nevediac, čo počať so svojimi dlhými ramenami, ktoré
         mu zavadzali.
   </p>
   <p>
    „Som zvedavá… a je on dobrý maliar — čo súdite?“
   </p>
   <p>
    „Myslím, veľmi pozoruhodný talent, ale, ale…“
   </p>
   <p>
    „Nuž?“
   </p>
   <p>
    „Mnoho začína, a potom neskončí, zunuje, zahodí, bojí sa práce, akoby niečo mohlo byť
         bez trudu, zármutku, dešperovania. Neúspech ho zarazí a zoslabuje. Je v ňom umelecká žila,
         ó, je!“
   </p>
   <p>
    „A pri takej malej energii nevyschne i žila?“
   </p>
   <p>
    Vlado sa zamyslel.“
   </p>
   <p>
    „Ach, bojím sa, bojím, že i on bude takým pustokvetom ako ja, i mnohí iní… Niet v nás
         božieho požehnania, niet blahodate!
    <sup>
     [
     <a class="footnote" href="#ftn.d56e1004" name="d56e1004">
      35
     </a>
     ]
    </sup>
    Duch veje nám nad hlavmi, on znáša sa z výše ako holubica, ale nesadá na naše
         hlavy, nepredchýna naše útroby! Tak nás je málo, malá cirkvička bojujúca, a schneme,
         schneme. Niet obrodenia… a hľa, zo všetkých strán nebezpečie, nebezpečie jednotlivcom,
         rodinám…“ On začal hovoriť plynne, ale keď prišiel k slovu „nebezpečie rodinám“ a zbadal na
         svojej tvári spytujúci, ohnivý pohľad Nely, začal sa zase zajakať a dokončil sadu
         neskladne, s dlhými pauzami v tom zmysle, že nástrah čihá všade plno, a my sme neobrnení,
         nepozorní, dôverčiví…
   </p>
   <p>
    Nela sa pohla, primkla bližšie k Radovskému a silne spustila ruku na jeho rameno. Nikdy
         taká elektrická, sladká a pritom bôľna triaška nepreletela jeho mocným telom. On so
         strachom pozrel do bledej, neobyčajne rozjarenej tvári, jeho priamo omámil blesk lúčistých,
         spytujúcich zrakov, jeho pomiatla blízkosť jej tvári, ktorá bledosťou dostala výraz
         nebeskej miloty, akéhosi utrpenia a posvätného bôľu…
   </p>
   <p>
    „Nehovorme v hádankách, pán doktor, povedzme si pravdu,“ ona spustila ruku: „Vy viete
         moju tajnosť, vy viete o mojom…“ Chcela povedať „priestupku“ alebo „poklesku“, ale slovo
         nechcelo na jazyk.
   </p>
   <p>
    „Preboha, slečna, ako by som smel, preboha…“
   </p>
   <p>
    „A odsudzujete ma, a to prísnym súdom… voľno vám použiť vedomosť… len von s tým, choďte,
         povedzte!“
   </p>
   <p>
    „Nikdy z mojich úst, ani samému sebe… vy ste mi svätica, vy ste mi anjel!“
   </p>
   <p>
    „Pekný anjel,“ s trpkým úsmevom riekla Nela, „čo dáva rendezvous večerom nad výmoľom…
         veď to iný nebol… Zuza čosi zbadala a dozvedela sa od Miša, že ste večerom blúdili tade…
         netajte.“
   </p>
   <p>
    A tu bol Vlado pri koreni; tu bola príležitosť vyplniť svoj zámer spasiteľný, s ktorým
         sa nosil a boril vo dne i v noci, ktorý ho prikoval na Kunovičov dom. Ona mu sama podbehla,
         núkala sa: tu som, zachráň ma, tu som, predstav mi, poblúdenej, celý úžas môjho bludu… Ale
         nie… Vlado zalomil ruky, zahľadel sa ako do nesmiernej diaľky, a jeho ústa šeptali: „Anjel…
         svätica… ideál!…“ Zašušťali jej šaty, a len to ho upomenulo, že vstala… Pred očami robili
         sa mu kruhy… Už necítil blízkosť jej tvári, jej dýchania…
   </p>
   <p>
    „Nuž, povedzte, pravda, či nie?“ Ona stála nad ním.
   </p>
   <p>
    „Ja nič neviem, len to, že vás ctím ako sväticu, ako česť, ako najvyššie, ku ktorému
         môže pozdvihnúť sa duch môj…“
   </p>
   <p>
    „Nič mi nevyčítate? Boli ste v onen večer tam?“ On mlčal. „Povedzte, že nie?“
   </p>
   <p>
    Plantážou bystrým krokom šiel Kamenec, pod pazuchou mapa. Nela sa naklonila rýchlo nad
         Vladom a pošepla: „Odobrujete?“ — „Odobrujem,“ riekol Vlado ako stroj. Keby v tej chvíli od
         neho žiadala život, krivoprísahu, zločin — on by nebol mohol povedať „nie“. Celá jeho
         bytosť zachvievala sa pod vplyvom jej krásy a túžby, ktorou horel; celá bola podmanená,
         ujarmená, a vôle, rozsudku nebolo. Kamenec zadivene zastal na chvíľku — potom žartovne
         bozkal Nele ruku… „Priniesol som vám dar,“ riekol veselo, „azda ho prijmete — hľa, šumná
         kopaničiarka… to jest originál je šumný; zdrapil som ho horko-ťažko v záturských
         kopaniciach, kde tohoto filistra čakajú, ale, vidím, darmo. Krátky ťa pozdravuje,“ riekol
         rýchlo Vlado a rozvinul z mapy štúdiu, ktorú posvätil Nele. „Ale sme sa jej i s učiteľom
         naprehovárali… Nedajbože sedieť. Že by ju vraj volali ,maľovanou Betkou‘! Divá koza.“ Pri
         týchto slovách uspel Kamenec pozorovať Vlada, i na Nelu ostro pozrieť. „Prisámbohu,“
         pomyslel si, „tí sa tvária ako po zaujímavom tete-a-tete!“
    <sup>
     [
     <a class="footnote" href="#ftn.d56e1033" name="d56e1033">
      36
     </a>
     ]
    </sup>
    — Nela pozerala obrázok a poznamenala: „Prekrásne! Bude mať tata radosť… on tak
         rád obrazy… hneď sa idem pochváliť… Ďakujem,“ podala ruku Kamencovi: „ďakujem srdečne!“ a
         odchádzala. — „To za tie halušky…“ zavolal za ňou maliar.
   </p>
   <p>
    Kamenec sa hodil do hereckej komickej pózy… „Netaj! Tu to máš napísané,“ a dotkol sa
         Vladovho čela; „si zaľúbený ako hlucháň, hlucháň! Nehovoril som? Nevaroval som ťa?“ Vlado
         chcel jeho reč pretrhnúť. Kamenec razom premenil komickú pózu a tvár sa mu zasmušila. „A
         ona tiež? Veď tu stála nad tebou ako mladá breza nad močidlom! Ale nie… idem z Burína, tam
         som počul iné verzie… tam som počul nepekné…“
   </p>
   <p>
    „Čo si počul?!“ zareval Vlado neprirodzeným hlasom, vyskočil z pažiťovej pohovky a
         chytil Kamenca tak silne za plece, že maliar pocítil silnú bolesť.
   </p>
   <p>
    Kamenec sa nemohol razom vyslobodiť, mocná ruka držala ho ako v skrutke. „Blaznieš?“
         riekol položartom a poloudivene.
   </p>
   <p>
    „Čo si počul?“ chríplym hlasom opätoval Vlado, a keď sa Janko vymkol, chcel ho chytiť
         pod hrdlo, ale zdrapil iba pekne uviazaný ručníček.
   </p>
   <p>
    „Ty naozaj nežartuješ,“ povedal celý červený a odhodil Vladovu ruku, „či ti naozaj ušiel
         rozum? Chceš sa biť… Som k službám, na päť krokov sa strieľam cez ručník. Ale nenapádaj
         človeka ako vlk… Vlado — čo ti je?“
   </p>
   <p>
    Vlado klesol nazad na pažiť a položil hlavu na ruky. „Odpusť,“ povedal ticho, „odpusť.“
   </p>
   <p>
    „Braček — to je mnoho…“
   </p>
   <p>
    „Nehovor!“ pretrhol ho Vlado, „preboha, nehovor! Oh, ako to páli, ako to páli…“
   </p>
   <p>
    Kamenec našiel svoju flegmu. „Nuž, hovorme ako ľudia. Letím sem ako bez ducha, chcem raz
         byť rytierom, a tu mi Vladimír Radovský mašľu odväzuje z hrdla a plece chce rozpučiť… V
         Kálnaykinom salóne — vieš, je to salón,“ maliar urobil posunok, „ide pomluva na Kunovičov
         dom, že domáca slečna máva tajné schôdzky, a vieš s kým? Že vraj s Burínskym. Tu treba
         niečo urobiť. Je toho plné mesto. Blbosť! Ty tu na stráži! Sme dvaja. Môžeme pekným kúskom
         razom zapchať huby — ja ti mám plán…“
   </p>
   <p>
    Vlado sa vzchopil a polobehom zmizol v plantáži…
   </p>
   <p>
    „Vlado!“ volal za ním Kamenec, „počujže, tys’ potrebný!“
   </p>
   <p>
    Vlada nebolo.
   </p>
   <p>
    „Naozaj, Radovský nemá všetkých pohromade,“ riekol sám sebe hlasno, a zoberúc mapu, šiel
         ticho k domu. „Alebo?“ zamyslel sa, „čo ťa nepáli, nehas.“
   </p>
   <p>
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e967" name="ftn.d56e967">
        34
       </a>
       ]
      </sup>
      <span class="emphasis">
       <em>
        Nostra residentia
       </em>
      </span>
      — (lat.) naše sídlo.
     </p>
    </div>
    <div class="footnote">
     <p>
      <sup>
       [
       <a class="para" href="#d56e1004" name="ftn.d56e1004">
        35
       </a>
       ]
      </sup>
      <span class="emphasis">
       <em>
        Blahodať
       </em>
      </span>
      — (rus.) požehnanie.
     </p>
    </div>
    <div class="footnote">
     <p>
      <sup>
       [
       <a class="para" href="#d56e1033" name="ftn.d56e1033">
        36
       </a>
       ]
      </sup>
      <span class="emphasis">
       <em>
        Tete-a-tete
       </em>
      </span>
      — (fr.) dôverný rozhovor medzi štyrmi
               očami.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1069">
       </a>
       VIII
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Keď Kálnayka zbadala, že Alfréd jej nenavrátiteľne ufrkol, preniesla svoju protekciu na
         belavého podsudcu, ktorého volala svojím „bielym pudlíkom“. Rozumie sa, jej muž od tej
         chvíle vyznačoval belavého podsudcu a urobil z neho interesantného mladého človeka s
         veľkými výhľadmi, s istou kariérou… On dával tajnostne znať, že závisí len od podsudcu, aby
         bol preložený do hlavného mesta k zákonodarným prácam istej kodifikačnej komisie. Belavý
         podsudca razom dostal kurz — povolávali ho, lichotili mu, obdivovali ho. Kálnayka vedela do
         behu poslať celé žurnály chýrov o jeho dobrých vlastnostiach. Ale preto s Burínskym
         neroztrhla zväzky. Protektorka premenila sa na nezištnú, dobroprajnú priateľku, najmä čo
         jej zveril svoj román, pravda, bez mena a pod pečaťou hrobového tajomstva… Ach, ona bola
         celá v ohni… jej pekné, veľké oči zvlhli slzami súcitu, ona bola oduševnená, pohnutá,
         rozjarená. Burínsky pridal svojej ľúbostnej zápletke romantickú omáčku, ah, a tá bola
         pravou pochúťkou. Polnočné schôdzky, nebezpečenstvo, slzy, hrozby, tajnosti, sokovia, to
         všetko pomáhalo. Burínsky to rozprával tak živo, s takým duševným účastenstvom, že sám
         veril i tým prifarbeniam, ktorých v skutočnosti nebolo…
   </p>
   <p>
    Pani Kálnayka vzala z kapseľky biely, parfumovaný ručníček, malunký a tenušký ako
         pavučina, a prikryla si ním oči. Jej oblá hruď sa vlnisto dvíhala. Burínsky sedel pri nej
         na malom taburete; plač Kálnaykin bol taký pravdivo citný… keď strhla šatôčku, oči jej boli
         červené a líca vlhké… Burínsky zošuchol sa z tabureta a chytil jej ruku. Ruka sa voľne
         poddávala jeho bozkom: „Adela — božská Adela — nevedel som o vašom srdci, o vašej
         prekrásnej, súcitnej duši! Aká krása, aké bohatstvo! A vy sa nehneváte na mňa? Ó,
         veľkodušná, ó, šľachetná!“ A Kálnayka znovu začala plakať, ale už nie nad románom
         priateľovým, ale nad svojou krásou, veľkodušnosťou a šľachetnosťou.
   </p>
   <p>
    Burínsky, ako mnohý slabocharakterný, a najmä čisto egoistický človek, ktorý myslel, že
         pre neho je všetko dobré a príjemné na svete, a najmä to dobré a príjemné musí sa dať
         dosiahnuť bez námahy — bol skutočne pohnutý, taký pohnutý, že to už nijako neladilo sa s
         jeho románom. On náruživo tisol ruku svojej priateľke a tesno sa prihol k jej postave. Ona
         ho objala i vybozkávala na pery i hrdlo. Bol zmätený… Slovom, Kálnayke nebolo ťažko po
         krátkom odpore dostať z Alfréda všetko najavo, pri novom spečatení hrobového tajomstva.
   </p>
   <p>
    V Kálnayke sa len tak rozklokotala jej stará náruživosť spájať mladých ľudí (s tajnou,
         novou radosťou, ako ich rozvadí a roztrhne), že bola celá v ohni: jej tvár omladla, oči
         dostali lesk, aký kedysi za mladi mávali. „Som cele vašou — rozkazujte, čo možno, všetko
         urobím, biedny mladý človek.“
   </p>
   <p>
    Vstala a prešla izbou v nepokoji. Nové city v nej vznikli, a tiež sladké.
   </p>
   <p>
    „Aha, prepyšný bachráň… moralista… mňa prezval hetérou…“
    <sup>
     [
     <a class="footnote" href="#ftn.d56e1088" name="d56e1088">
      37
     </a>
     ]
    </sup>
    Prepustila Alfréda blahosklonne, milo potrepala ho po líci… „Ej, ej… aký Paris,
         aký Paris! Chystajte lode, moderný Paris!“
    <sup>
     [
     <a class="footnote" href="#ftn.d56e1094" name="d56e1094">
      38
     </a>
     ]
    </sup>
    Usmiala sa za odchádzajúcim:
   </p>
   <p>
    „Netrápte sa mi príliš, biedny mladý človek… čakajte a dúfajte.“
   </p>
   <p>
    A potom ešte dlho chodila izbou, ale jej tvár už stratila náter omladnutia, a stala sa
         rezkou, pritom vyzývavou. „Ach, Gustík, kebys’ vedel,“ pomyslela na svojho muža, „kebys’
         vedel! Povedať — nepovedať?“ Váhala. Ešte nie je vec zrelá, ešte by bol triumf predčasný…
         Počkaj, ty kritik mravov, počkaj, posmešník… Ah, ako to bolo, ten hrubý vtip? Oh — že môjmu
         salónu chýba iba klavírmajster… Počkaj, nadutá, slovácka, rechtorská papuča!“ Vmyslela sa
         do hnevu tak, že dýchala, akoby bola chvatom bežala hore burínskym vrchom.
   </p>
   <p>
    Kálnay prišiel z kasína, galantne bozkal žene ruku a potom líce, ktoré mu ona z obyčaje
         nadstrčila… „Ach, anjelik, srdiečko,“ riekol Kálnay a bozkal jej ešte i druhú ruku.
         „Zadržali ma… také všelijaké zvesti idú svetom — pah, čo po chýroch.“
   </p>
   <p>
    Adela sa strhla a prisadla k nemu, keď zasadol k vyprážanému kuriatku, donesenému
         obstarnou domovou kľučiarkou. On zastrčil servítku za stojatý golierik a peknými,
         bieluškými rukami začal krájať chutné kuriatko. Jedol tak chutne, že i sýtemu človeku robil
         chuť.
   </p>
   <p>
    „Aké chýry?“ opýtala sa ho žena chladnokrvne, ale pritom zatajila dych.
   </p>
   <p>
    „Ah, čo tam po tom; to teba sotva zaujíma. Šuškajú čosi o tej slávnej sporiteľni — vieš,
         ako ju môžem vystáť… Bohatý Seeligmann vraj vypovedal svoj vklad, a ten židák cíti čerta na
         sto míľ,“ on nožom i vidličkou razom podniesol kus kuriatka k ústam, „a to veľký vklad.“
   </p>
   <p>
    Kálnayka vypustila zadržaný dych a obdarovaná zlým chýrom, s neukrotiteľnou túžbou
         želala i zo svojej strany obradovať mužíčka zlým chýrom, ale predsa sa premohla mlčať.
   </p>
   <p>
    „Pravda, Kunovič má mnoho akcií?“
   </p>
   <p>
    „Veľmi mnoho! Už pri zakladaní nahrabal, i potom skupoval… preto sa tak nadúva. Nebolo
         prístupu k nemu. A konečne — veď len nás žerie ústav… Tomu sedliačiskovi váľajú
         komplimenty, uchádzajú sa o jeho pohladkanie. No — veď i jemu príde čas… Ja zbieram,
         zbieram dáta. Podporuje kadejaké zradné ciele, prituľuje ľudí podozrivých. I teraz u neho
         žijú akísi panslávski kolompoši.“
    <sup>
     [
     <a class="footnote" href="#ftn.d56e1119" name="d56e1119">
      39
     </a>
     ]
    </sup>
   </p>
   <p>
    Kálnay upil si vína a šťukol jazykom.
   </p>
   <p>
    „Ale ja ešte odídem, pyštek zlatý, vo vinárni máme malú poradu… Budeš mať hostí?“
   </p>
   <p>
    „Ah, neviem, či kto príde, moje zlato. A ani netreba. Som ustatá, anjelik môj sladký.“
   </p>
   <p>
    Sotva uspel Kálnay poďakovať sa za večeru a bozkať ženu na nadstrčené líce (bol to
         nečujný bozk letkom, ona sotva cítila dotknutie na líci), už predizba zašumela príchodzími.
         Kálnay zostal chvíľu, vítal hostí, každému vedel povedať príjemné slovo, a stratil sa
         nepozorovane. Jeho nikdy nikto nepostrádal, keď ho nebolo, a on nikoho netiesnil, keď bol
         doma.
   </p>
   <p>
    Príjemnosť pobytu v tomto dome nebola v hostiteľovej milote, ba ani pani nebola
         nenahraditeľná; príjemnosť bola spojená s celým domom ako s celkom, s útulnými
         miestnosťami, s tým vzduchom, s tou výsluhou, s tými pohodlnými divánmi, s čalúnmi
         tegethovej farby,
    <sup>
     [
     <a class="footnote" href="#ftn.d56e1136" name="d56e1136">
      40
     </a>
     ]
    </sup>
    s plyšovými taburetkami, s intímnymi nišami, kútikmi, s mäkkými kobercami… Nik
         nevedel udať, v čom vlastne väzí príťažlivosť, lebo stalo sa i to, že sama pani utiekla s
         migrénou do spálne, ale spoločnosť ešte dlho zostala, ani nebadajúc jej neprítomnosť. — I
         dnes každý vchádzal s usmiatou tvárou, vytešený, plný očakávania a nádeje na oddych a
         zábavu. A ako vždy, i teraz každý našiel i oddych i zábavu, hoci sa nikto o to nestaral…
         Spievalo sa, tancovalo; či sa hrali, či len besedovali, či sa prechádzali, či obzerali
         albumy, všetko bolo veselé a príjemné, a každý odchádzal uspokojený. Genius loci.
   </p>
   <p>
    Belavý podsudca vchádzal už smelo a smelo prisadol vlečku Adelinu, hovoril mnoho, a
         všetko vychádzalo umne, lebo našlo pochvalu u „kráľovnej“ na fotelovom tróne. Zahrmel
         klavír… štyri ruky búchali na úbohé klávesy, i začal sa tanec, omnoho zábavnejší než na
         prvom noblbále.
    <sup>
     [
     <a class="footnote" href="#ftn.d56e1144" name="d56e1144">
      41
     </a>
     ]
    </sup>
    Páry po tanci rozišli sa po nišiach a kútikoch, stáli za širokými čalúnmi,
         posadali na kanapy v prednej ohromnej izbe, slabo osvetlenej dvoma lampami. Neskoro sa
         rozišla spoločnosť. Každému bolo ľúto, že už odbila druhá hodina po polnoci. Adela našla už
         muža v posteli, ešte čítal noviny.
   </p>
   <p>
    „Už ste sa rozišli, anjelik?“ riekol, neprestávajúc čítať; „bolo veselo?“
   </p>
   <p>
    „Veselo!“ riekla žena a pritom zívla na celé ústa. „Čo nového?“
   </p>
   <p>
    Už pri zhasenej svieci Kálnay povedal žene ešte niekoľko klebiet a noviniek, vzdychol
         hlasno a začal pochrapkávať…
   </p>
   <p>
    „Ej, keby som chcela — mohla by som mu zahnať driemoty!…“ A to nepovedané tlačilo ju ako
         upír. Nemohla dlho zaspať, a potom už v polosne pocítila horúcu vďačnosť proti nevernému
         zbožňovateľovi a precitla. Zdalo sa jej, že ani muž nespí pri jej boku vo svojej posteli.
   </p>
   <p>
    „Dušička,“ povedala polohlasno a nahla sa k jeho hlave.
   </p>
   <p>
    „Čo chceš?“ ozval sa.
   </p>
   <p>
    „Nepočul si niečo v meste o Kunovičovej dcére?“
   </p>
   <p>
    „Nepočul…“ mrmlúc riekol Kálnay a zaspal.
   </p>
   <p>
    No ráno nezabudol na túto otázku a ňou, ako dobrým vrtákom špunt z fľaše, vytiahol zo
         ženy celú tajnosť penzionovaného zbožňovateľa. Pravda, ona mu prilepila na ústa dobre známu
         a osvedčenú pečať hrobového tajomstva, ale celá hrobná rúška nebola taká hustá, že by
         nebolo cez ňu presvitlo jedno-druhé. Konečne Kálnay nebol klebetár, už pre svoje „intímne“,
         „dôverné“ postavenie, o ktorom vedel skutočne mlčať ako hrob. Ale Kunovič razom prechádzal
         pričasto hubami burínskej hautevolée v posledné dni, a tak i Kálnay nezdržal sa narážok,
         ktorých sa tak bojí Hamlet v onú osudnú noc, v ktorej hovoril s duchom svojho otca.
   </p>
   <p>
    I stalo sa, že o Kornélii Kunovičovej išla povesť celým mestom, a nebol div, že sa našli
         dobroprajní priatelia, ktorí chýr zaniesli Kunovičovej sestre, tetke Žanke. Osoba
         rezolútna, charakterom podobná bratovi, išla priamo na otca do Prachova vo svojom starom batári,
    <sup>
     [
     <a class="footnote" href="#ftn.d56e1171" name="d56e1171">
      42
     </a>
     ]
    </sup>
    ani nehovoriac s dcérou. Žanka všetko povedala bratovi. Kunovič bol trafený
         priamo do srdca, o ktorom myslel, že dávno utratilo spôsobnosť cítiť.
   </p>
   <p>
    Výbuch jeho citu bol surový a tyranský, konformne jeho násilníckemu charakteru. Nela
         nepoznávala svojho otca… Len mať s nárekom, vzbúrivším celú dedinu, ochránila dcéru od
         surovosti do besnoty nahnevaného otca… Ona niesla rada a oddane úder jeho mocnej ruky, keď,
         zavrúc devu do Zuzkinej izbice, zastala pri dverách… Nech na nej ukrotí hnev… čo je už po
         nej… ona už nemá čo čakať od života… Nela, učupená v izbe, počula od otca slová, ktorých
         zmysel nerozumela, ale dobre vycítila, že v nich bola pohana, počula, že otec s matkou zle
         nakladá, počula jej krik: „Najprv mňa ubi, najprv mňa, a potom rob, čo chceš — tvoje dieťa
         je.“ A tieto hrozné slová od matky, ktorá bola taká nevravná, trpezlivá, podejstvovali na
         Nelu divným spôsobom; prv zlomená, nešťastná, hotová pokoriť sa do prachu zemného — razom
         sa vzopäla… krv otcova zaihrala v jej žilách ako rozpustená láva! Razom vlietla v jej
         zahanbenú, uníženú dušu vzdorovitosť a tvrdosť — a pritom súčasne zaihrali v nej city nikdy
         nepocítené, ani len nešípené. Razom obrovská jej vina klesla na malú neprístojnosť, razom
         vedela tisíc výhovoriek a ospravedlnení. Mocne triasla dvermi: „Otvorte… otvorte… tu som…
         mama drahá, pusť!…“ No dvere zostali zatvorené… „Otvorte!“ zvolala takým hlasom, ktorý
         prebíjal steny mohutného staviska, a jej útle ruky lomcovali zámkou. Šum a mocné kroky za
         dvermi zatíchli.
   </p>
   <p>
    „Na oči nech mi nechodí!“ bolo posledné slovo, ktoré počula. Klesla na slúžkinu maľovanú
         truhlu a zmysly ju zanechali… Jej sa zdalo, ze chcela vyjsť na vysoký, strmý vrch, ba že
         musela vyjsť hrozným, neodbytným nútením, ale dychu bolo málo v jej prsiach a nohy jej boli
         ťažké. Nútila sa, namáhala, a keď nemohla nijak priamo, kľakla na kolená, spustila sa na
         ruky a tak štvornožky liezla nahor. Ale i kolená i ruky boli ťažké, ako z olova, a dychu
         ubúdalo úžasne rýchlo, už sa dusila, už sa chcela oddať a cele ľahnúť; ale to nebolo možné,
         nútenie pochodovať bolo ešte väčšie ako jej slabosť, ťažšie a trápnejšie než jej bezvládne
         údy. A keď už tieseň ležala na nej ako hora, keď už nebolo možné znášať celú hrozivú ťarchu
         položenia, razom cítila na čele tvrdú, teplú ruku, a na jej tvár padali hojné slzy nad ňou
         stojacej matere. A to posledné už nebol sen, ale bola pravda. Ale to netrvalo dlho… Zas
         bolo počuť ohromný hlas, strašný a divý… „Von, von! Dom zrumím nad tvojou babskou hlavou!“
         — a tá pravda ustúpila zase malomocnosti, brodeniu fantastickému, zase strmý vrch, zase
         ťažkosť v údoch, a zase ohromná, dušu rozrývajúca nevyhnutnosť pohybovať sa nahor. Ale
         pomohlo čosi… už je na tom vytúženom vrchole, na ktorý musela… už… ešte jedným kolenom… ale
         vtom upadla do úplného bezvedomia. Všetko zmizlo, i hora, i ťažkosť údov, i strach, i
         nevyhnutnosť — i ona sama. Mier.
   </p>
   <p>
    Keď precitla — bola okolo nej tma… Pomaly poznávala, kde sa vlastne nachodí, kam vlastne
         skryla ju mať pred hrozným výbuchom otcovho hnevu. Bola to Zuzkina izbica, jednoobločná, do
         ovocnej záhrady. Pomaly prichádzali jej do umu spomienky toho, čo sa stalo — kedy — pred
         akým časom — nevedela. Zima ju začala triasť, taká vnútorná, nie vonkajšia zima. Telom
         ležala na maľovanej truhle, jej hlava bola na slúžkinej posteli, na modrom vankúši, ktorý
         musel niekto podložiť pod jej hlavu. Kto, nevedela. Ona pravdu matkinej krátkej prítomnosti
         zmiešala so snom a blúznením. Ale divno, cítila v sebe silu, akúsi strašnú, nedobrú silu.
         Vstala. Mriežkovaný oblok. Celkom väzenie, pomyslela si… Tu začula oblokom akési zavýjanie,
         polohlasné, nepretržité, ako ženy plakávajú nad mŕtvym, keď vykladajú a lamentujú. A táto
         celkom malicherná okolnosť ju upútala… Ona podišla k obloku — otvorila jedno krídlo. Tenký,
         žalostný, tichý plač, či kviľba… sama nevedela. Čerstvý nočný van osviežil jej tvár.
         Kvílenie neprestávalo. „Slečna, naša slečna,“ bolo počuť pod oblokom, a zase ozvalo sa
         kvílenie, ťahavé, tiché, srdcelomné… Janko Špalko sedel pod samým oblokom, učupený na
         malunkom mieste. „Čo ti je, Janko?“ pýtala sa Nela. Kviľba zatíchla a egrešové kríčky
         zašumeli, chytajúc svojimi ostrými tŕňmi vetchú, dažďami ožltnutú halienku utekajúceho
         chlapca. A už svitalo, prvé, matné pablesky predsvitu zachytávali sa o kľukaté haluze
         starých slivkových stromov. Nele bolo ľúto chlapčeka — škoda, že ušlo, nebožiatko… a on má
         pravdu, nevinná, detská duša má pravdu! Ľahla oblečená na slúžkinu posteľ a zamotala hlavu
         do ťažkej, lacnej modrej podušky. „Úbohý, milý chlapček.“ S tou myšlienkou zaspala ťažkým,
         oloveným, neobčerstvujúcim snom, akým spávajú chorí.
   </p>
   <p>
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e1088" name="ftn.d56e1088">
        37
       </a>
       ]
      </sup>
      <span class="emphasis">
       <em>
        Hetéra
       </em>
      </span>
      — (gr.) u starých Grékov neviestka, milenka básnikov a
               bohatých mužov.
     </p>
    </div>
    <div class="footnote">
     <p>
      <sup>
       [
       <a class="para" href="#d56e1094" name="ftn.d56e1094">
        38
       </a>
       ]
      </sup>
      <span class="emphasis">
       <em>
        Chystajte lode, moderný Paris!
       </em>
      </span>
      — Paris, syn trójskeho kráľa
               Priama, uniesol loďou Helenu, manželku spartského kráľa Menelaa. To bolo príčinou
               trójskej vojny, o ktorej sa píše v Homérovom epose Ilias.
     </p>
    </div>
    <div class="footnote">
     <p>
      <sup>
       [
       <a class="para" href="#d56e1119" name="ftn.d56e1119">
        39
       </a>
       ]
      </sup>
      <span class="emphasis">
       <em>
        Kolompoš
       </em>
      </span>
      — (maď.) dobrodruh, volebný agitátor.
     </p>
    </div>
    <div class="footnote">
     <p>
      <sup>
       [
       <a class="para" href="#d56e1136" name="ftn.d56e1136">
        40
       </a>
       ]
      </sup>
      <span class="emphasis">
       <em>
        Tegethofovej farby
       </em>
      </span>
      — Tegetthoff, rakúsky admirál, aj názov
               vojnovej lode, postavenej synom básnika Kuzmányho Karolom.
     </p>
    </div>
    <div class="footnote">
     <p>
      <sup>
       [
       <a class="para" href="#d56e1144" name="ftn.d56e1144">
        41
       </a>
       ]
      </sup>
      <span class="emphasis">
       <em>
        Noblebál
       </em>
      </span>
      — (nem., fr.) vznešený bál.
     </p>
    </div>
    <div class="footnote">
     <p>
      <sup>
       [
       <a class="para" href="#d56e1171" name="ftn.d56e1171">
        42
       </a>
       ]
      </sup>
      <span class="emphasis">
       <em>
        Batár
       </em>
      </span>
      — ťažký luxusný koč.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1186">
       </a>
       IX
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Janko Kamenec už nenašiel Radovského v chyži; povedali mu, že šiel zadnými dvierkami
         dvora do poľa. „I list tu položil pre milosťpána,“ riekla stará dvorníková. — „Ach, ten
         starý čudák upláchol! Čo je to?“ Ale jeho čudovanie malo narásť prosto na úplné
         nedorozumenie, keď zbadal celý dom obrátený čím hore, tým dolu, keď videl nariekajúcu Zuzku
         výskokom bežať zo dvora a počul hromový hlas Kunovičov. Živý dom, plný služobníctva, razom
         stal sa prázdnym… všetko sa pouťahovalo kamsi, len búrka hromového hlasu potriasala domom…
         Kamenec stál v chodbe a nevedel, čo má robiť… Utiecť zdalo sa mu neprístojným, a zostať
         svedkom pri nejakej rodinnej dráme bolo ešte horšie — no inej voľby nebolo. Sestra
         Kunovičova práve vychádzala na starožitnom batári z druhého, gazdovského dvora… On zapískal
         na kočiša oblokom.
   </p>
   <p>
    „Mám malú prácu v Buríne,“ povedal starej panne (tetkou Žankou menoval ju celý kraj),
         keď pristúpil k batáru; „odvezte ma, slečna,“ a chcel na kozla. Kunovičová urobila mu
         miesto vedľa seba. — „Utekáte?“ riekla drsne a pozrela nie veľmi prajne na neho, tak bokom,
         akoby sa na neho hnevala. A ona i hnevala sa skutočne, a to na celé mužské pokolenie hnevom
         starej panny, celkom oprávneným. Kamenec robil tak, že nevie o ničom, a začal rozprávať
         smiešne výjavy zo svojich študijných ciest. Sprvu tetka Žanka mlčala a hnevno hľadela na
         chrbát kočišov, na jeho krátku, vyšívanú vestu a červený krk.
   </p>
   <p>
    Ale Kamenec dôveroval svojmu furtáctvu, a našuchoriac svoje belavé vlasy, hovoril
         neprestajne. Konečne nahnevaná tvár tetky Žanky zmraštila sa neprirodzene (ona bojovala so
         smiechom); Kamenec neprestával a hovoril už veľmi smiešne nemožnosti. Tetka nevydržala a
         zasmiala sa hlasno. Kamenec s komickou galantnosťou pritúlil sa bližšie. „A tak sme už
         svoji!“ riekol, „a ja som sa už naozaj bál zaucha.“
   </p>
   <p>
    „Choďte, furták, choďte!“ stránila sa tetka Žanka.
   </p>
   <p>
    „Chvalabohu!“ oddýchol si Kamenec, keď zostúpil pri panskom hostinci z batára, „archa
         Noemova, a v arche starý drak; ale som rád, že ma odniesla z prachovského vzduchu. Smrdí
         elektrinou.“ Na pošte si našiel hŕbu listov. Obchodník s obrazmi oznamoval, že nepredal z
         jeho vecí ani jednu, a prosí, aby mu oznámil, čo s nimi, kam poslať, a pripojil konto… O
         Husiarke, vystavenej vo výstave odmietnutých, poslali mu výstrižok z novín. Kritika bola
         zničujúca… Druhý výstrižok hovoril pochvalne, ale tak, že autor za tou pochvalou cítil
         dobroželanie kritika, a tá pochvala ho zrazila viac než oná trhanina. V tom trhaní bolo i
         malé uznanie, že obraz je „flott“ maľovaný, a to malo viac váhy než dobrodušná,
         zaklauzovaná pochvala.
   </p>
   <p>
    „Čerti v tom väzia,“ riekol, ale bolo po humore. Bol zrazený až k zemi… Razom zmizlo z
         jeho duše všetko ľahtikárstvo a on cítil sa zahanbeným a vinovatým pred celým svetom, pred
         bohom, ľuďmi i samým sebou. Bál sa ľudí, idúcich po ulici, každý z nich mal právo jeho
         odkopnúť, každý bol lepší… cítil slabosť… on by sa bol poddal teraz každému, kto by ho bol
         napadol. Ľutoval a kajal sa, že bol časom smelý v slovách a bezpečný v očakávaniach.
         Zaliezol do malej, čistej vinárne. Za dubovým neprikrytým stolom, pijúc víno z veľkého
         pohára, oddal sa trápnym dumám. Bol vo veku umeleckej nezakončenosti, rozorvanosti, ale keď
         chcel hodiť všetko nabok, zase ho len čosi hnalo k palete. Šumná meštianka nalievala mu
         kvaterky do velikého pohára a akosi podozrivo hľadela na hosťa, takého samotného, s tvárou
         rozpálenou a pritom akosi bezvládne opustenou. Keď pomaly i hostia začali prichádzať,
         zobral sa. Jemu boli nepríjemné suché, určité, šťavnaté tváre burínskych remeselníkov,
         ktorí od práce prišli na kvaterku „orešianskeho“. Pravda, pomyslel si, oni môžu byť
         spokojní a šťastní; tomu sa vydarila čižma, onomu azda rakva — mne nič, mňa všade posielajú
         k dratve a hoblíku! „Pravdu majú! Vo mne niet vzletu, sedliacka slama mi trčí z boty… mal
         som zostať doma. Tuším, niet pozdvihnutia — náš brat je predestinovaný na remeslo… A ešte
         že národ!! Drámy, obrazy!! Čižmy, rakvy! Najmä rakvy!“
   </p>
   <p>
    Kamenec, vyjdúc na ulicu, cítil obľahčenie, jeho utlačená myseľ, vínom rozohriata, stala
         sa ľahšou.
   </p>
   <p>
    Idúc okolo domu Kálnayho, uvidel pani Kálnayku v obloku s belavým podsudcom. Ona bola
         vyvalená na obločnej poduške, on stál tesno pri nej a smial sa piskľavým chichotom.
         Kálnayka napravila si na nose zlatom vrubený cviker a zahľadela sa na neznámeho, strojne
         oblečeného maliara. „Kto je to, neviete?“
   </p>
   <p>
    Podsudca nahol sa nad ňou do obloka. „Neviem. Azda herec. Majú prísť sem, výborná
         spoločnosť.“
   </p>
   <p>
    „Ah, áno! Dvom dám kvartieľ — oznámte to slúžnemu, zbiera abonentov.“ Kálnayka sa cele
         rozohnila pri myšlienke na príchod potulných hercov a kývla hlavou Kamencovi. On nevdojak
         siahol po klobúku a zastal. Sám nevedel, ako sa ocitol v Kálnaykinom salóne; že nebol
         herec, nerobilo nič, ba naopak, záujem bol ešte väčší, keď sa vylúpil z neho „Künstler“.
         Kálnayka bola elektrizovaná. Akomodačná príroda Kamencova pomohla mu, jemu sa páčilo takéto
         dobrodružstvo, z ulice skočiť rovno v prvý salón slávneho mesta Burína. On bol zábavný,
         hral na piano, spieval nemecké romance, potriasal svojimi dlhými pobelavými vlasmi. Celý
         večer bol centrom spoločnosti. Nie menej vzrušená bola domáca pani, ona bola celá ružová,
         prvá aplaudovala; volala ho k fotelu na taburet, takže belavý podsudca zle zazeral. Kálnay
         robil sprvu mračnú tvár, on vedel, že maliar hostil u Kunoviča, ale hneď, ako videl, že
         slnko ženinej priazne svieti na neho, usmial sa, menoval ho majstrom, prehyboval svoj
         štíhly elastický driek, ako robieval v prítomnosti vzácneho hosťa, a zmizol neopovedane.
   </p>
   <p>
    „Ah, aký máte život, vy umelci,“ príjemným, sladkastým tónom hovorila po večeri Adela,
         pritiahnuc Kamenca do útulného kútika, „vo veľkom meste — všetko je vám prístupné, všade
         dvere dokorán, a tie zábavy; úspech, česť, sláva.“
   </p>
   <p>
    Kamenec si kúsol do jazyka, lebo už chcel cynicky hovoriť o holote a cigánčine
         umeleckej; ale dáma ho zabávala, bolo mu prismiešne a podivné tak razom z hĺbky poníženia,
         aké cítil vo vinárni, preniesť sa do sféry, kde ho obdivujú, kde mu závidia. A na dáme bolo
         toľko grotesknej miloty, že nechcel razom vyhupnúť z toho samoklamu.
   </p>
   <p>
    „No i mnoho starostí, mnoho práce, mnoho mrzutostí…“
   </p>
   <p>
    „Ah, a tie modely… ateliéry… šampanské po seanse…“ povedala s milým úsmevom a udrela
         vejárom Janka po ramene. Nahla sa k nemu blízko, takže lakťom opierala sa o jeho plece, a
         hľadela mu zhora do očú.
   </p>
   <p>
    On sa musel usmiať a bozkal jej ruku:
   </p>
   <p>
    „To za váš milý úder,“ riekol.
   </p>
   <p>
    Ona sa už opierala o jeho plece celou pyšnou hruďou… Robila to s takou nenútenou,
         slobodnou nevinnosťou, že sa Ján až počudoval a s citom sladkosti znášal neobyčajné
         priľnutie. Ona neodtiahla sa od neho, ani keď prišiel „biely pudlík“ alebo muž.
   </p>
   <p>
    Dom sa naplnil, Janko Kamenec musel zase koncertovať; doniesli veľké lepenky — on
         kreslil karikatúry, niekoľkými črtami uhľom hádzal na lepenku komické scény… Potlesk,
         obdivovanie, a koniec bol, že namiesto nádejného maďarského potulného herca pani Kálnayka
         mala na byte i chove — umelca.
   </p>
   <p>
    Kálnay vedel mu urobiť dobrý chýr v meste… a Kamenec vedel tomu chýru vyhovieť — on
         ihneď obrátil kepienok — na čo i tak nebolo mnoho treba. Spieval to, čo chceli počuť,
         hovoril len po maďarsky a nemecky. To „z“ na konci mena ukázalo všade svoju silu. On bol
         ich už na druhý deň, kreslil do albumu hostiteľky, vozil sa s ňou sám do „villeggiatúry“,
         ba dal sa na portrétovanie, čo nijako nebolo jeho vecou a čo nerobieval. No, vyhovoriť sa
         hostiteľke bolo nemožné… ona prosila tak milo, tak sa tešila, akoby v tom bolo jej celé
         šťastie.
   </p>
   <p>
    Kamenca silne obklopil onen nenútený, príťažlivý, zábavný a bezstarostný život, ktorým
         dýchal celý dom; sloboda, aká panovala v ňom, i tak bola po jeho vkuse; on pobyt svoj
         považoval za liečenie silného úderu a svätosväte si sľuboval, že keď odtrnie rana, zasadená
         zprávami o „Husiarke“ a ostatných jeho prácach, zanechá svoju čudnú Circé
    <sup>
     [
     <a class="footnote" href="#ftn.d56e1235" name="d56e1235">
      43
     </a>
     ]
    </sup>
    a hodí sa s novou silou na serióznu prácu.
   </p>
   <p>
    A toto predsavzatie uchlácholilo jeho svedomie, on začal portrét, ku ktorému sa Adela
         obliekla dekoltovaná po hranicu možnosti a blížila sa k nemu koketne i kamarátsky spolu.
   </p>
   <p>
    V meste sa vedelo, že belavý podsudca začína mať výhľad na kategóriu hasnúcich hviezd na
         Kálnaykinom vždy jasnom a vždy hviezdnatom nebi. On to i sám cítil, ale nevedel sa
         odtrhnúť… bol šťastný a spokojný, keď mohol konať „kráľovnej“, ba i novému favoritovi malé,
         príjemné služby. „Biely pudlík“ aportoval výtečne a počúval so sklonenou hlavou rozkazy
         veliteľky. Mala nad ním vládu opravdivej suverénky a používala ju. Za to smel za nimi ako
         tieň — pravda, pri vychádzke do „villeggiatúry“ sedel na kozle, z vily posielala ho Adela
         často do záhrady pre veľké jahody. Vtipy Kamencove znášal s úsmevom človeka, všetko dobre
         rozumejúceho, hoci ich ostrotu nemohol chápať, lebo kľúč k nej mali len dvaja: Kálnayka a
         „umelec“. Čo bolo Kamencovi najdivnejšie — on razom zblížil sa s Kálnaykou nie na žart, —
         bez všetkých stupňov, príprav, a zblížil sa silnou omamujúcou náklonnosťou a vžil sa tak do
         pomerov burínskych už v prvé dni, akoby bol tam žil od detinstva. V sladkom chmeli, v
         zmyselnom ovzduší burínskej Circe práca išla mu zle, mechanicky. I portrét dámy, ktorá ho
         tak dôkladne opantala, sa nedaril; Kamenec ustavične zotieral a zase maľoval a znova
         zotieral. Jemu bolo možné nasládzať sa ženskou nežnosťou, ale nebolo mu dané zvečniť ju
         štetcom a farbou.
   </p>
   <p>
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e1235" name="ftn.d56e1235">
        43
       </a>
       ]
      </sup>
      <span class="emphasis">
       <em>
        Circé
       </em>
      </span>
      — Kirké, postava z gréckych bájí, morská víla, ktorá
               zvádzala plavcov mámivým spevom na úskalia, kde loď stroskotala.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1247">
       </a>
       X
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Vladimír Radovský dlho blúdil poľom, keď bol k utiekol Kamencovi do záhrady. Šiel tuhým
         krokom, aby fyzickou námahou ukrotil v sebe hryzavý bôľ. Ani nezbadal, keď sa ocitol pri
         bôre pred Palčíkovou pančavou. Vošiel, nevediac, čo chce v pustom dome nezľudného človeka.
         Palčík ani nevítal hosťa, ktorý si pýtal vína, ale zazrel na neho a odišiel. Bol oblečený
         polosedliacky a poloremeselnícky, k čomu akosi nepristávala dlhá, šedivá brada. Až o chvíľu
         sa vrátil s pohárom vína a postavil ho pred Vlada s posunkom, ktorý hovoril: „Na, pi a
         choď.“ Vlado začal reč, starík odpovedal s „hm“ a „tak, tak“. No konečne dostal od neho
         toľko, že bol kedysi u starého Burínskeho v službe, ako poddaný, že je teraz svet zlý a
         podlý… že chovanicu dal do kláštora a teraz že je sám a čaká smrť. Vladovi bolo príjemne
         hľadieť na tohoto pustovníka, na jeho zlobnú tvár a počúvať jeho opovržlivé reči o živote a
         ľuďoch… Ale cudzím bôľom svoj neumŕtviš, cudzia nenávisť sveta tvoje sklamanie s ľuďmi
         neosladí. Zaplatil a odchádzal.
   </p>
   <p>
    „A hrdý Kunovič čo robí?“ zamrmlal mu Palčík. „Mamone slúži, mamone! Naše staré hniezdo
         ide zhrabnúť, pravdivý írečitý majetok Burínskych? Nedobre, mladý pán! V tom nebude
         požehnania.“ A Palčík zachlopil dvere.
   </p>
   <p>
    „Divná vernosť,“ pomyslel si Vlado, „alebo čo je to iné?“ Ale on nemal času dlho myslieť
         na cudzie starosti a podivínstva. Šiel domov.
   </p>
   <p>
    Ustatý telesne, už pozdne otváral zadnú bránku, aby nespozorovane šuchol do izby. No na
         prahu sedela učupená dvorníčka a driemala. Ona sa zobrala a s akousi radosťou vítala Vlada:
   </p>
   <p>
    „Och, pán urodzenký… už čakám, čakám… milosťpán prosili, aby ráčili k nim do kabinetu, —
         sú sami! Och, pán urodzenký… bieda nastala… nemožno žiť…“ a potom pokračovala šepotom:
         „Zuzku za vlasy vláčili, vlastnými rukami bili… och, och, bár by toho moje oči nevideli…
         Veď i paniu, milosťpaniu… prosím nech sú taký dobrý — slovíčko, nech povedia slovíčko pre
         zmilovanie božie… Ako to možno tak svojich, svoju krv… A slečna, úbohá, v čeľadníku,
         zavretá… Och, bože môj!“
   </p>
   <p>
    Stará zhovorčivá dvorníčka začala plakať ticho, ale, vidno bolo, hojne pritom slziac.
   </p>
   <p>
    „Ja som vedela, že je Zuzka všetečnica, vypínala sa… stužtičky, kordovánky, vyšívané
         zásterky… slovom, vetroplach popanštený! Nevedela si uctiť dobrotu; veď ju mali ako za
         svoju, ako kišasonku kŕmili… robotu len ľahkú, len pletky… och, pán urodzenký, veľká bieda
         nastala… Prosím, len k nim nech ráčia… prosto, tretie dvere… Chodia už dve hodiny po
         kabinete, takým veľkým krokom, a mrmlú… Ach, poznám ich… to je zle, keď mrmlú!“
   </p>
   <p>
    Vlado odoslal babku a zostal stáť v polotemnej chodbe. „Hrdý Kunovič,“ prišli mu na um
         slová Palčíkove. Príčinu biedy ľahko uhádol z reči dvorníčky — ale prečo jeho volá Kunovič?
         Áno, i on je vinníkom, on mal ihneď oznámiť to, čo zbadal pod výmoľom. Cítil, že sa nohy
         pod ním trasú, keď zaklopal na dvere kabinetu. „Kto je?“ ozval sa tvrdý, akoby oceľový
         hlas, takže ho Vlado ani nepoznával. „Radovský,“ riekol Vlado a badal, že mu hlas viazne v
         hrdle. Kunovič zadupal nohami, odrigľoval dvere a prudko otvoril. Izba bola slabo osvetlená
         stiahnutou lampou, na ktorej bol zelený nástrešník.
   </p>
   <p>
    „Kade blúdite, doktor? Váš list prišiel neskoro! A vašu odobierku neprijímam. Či to
         pekne bežať, keď sa dom borí?“ opýtal sa dosť ticho Kunovič a chodil ďalej priestrannou
         pracovňou.
   </p>
   <p>
    „Bol som v poli… zašiel som až k boru… počasie je príjemné.“ — „Sadnite si, priateľu,
         sadnite…“ Vlado sadol na kožený diván za stôl. Cítil sa istejšie, keď bol medzi ním a
         Kunovičom nejaký predmet. Bál sa búrky. Celý jeho bôľ na okamih ustúpil strachu pred týmto
         presilným, akoby z ocele uliatym človekom. A okrem toho, veď i sám bol vinný pred
         Kunovičom: i on miloval jeho dcéru, a tak dlho mlčal o tom, čo znal. On citom a dušou to
         isté spáchal, čo onen ľahtikár skutkom. Pot mu vystúpil na čelo.
   </p>
   <p>
    „Vidíte pred sebou nešťastného človeka,“ začal Kunovič, vždy pri slovách zastal,
         nehľadiac na Vlada. Pokým chodil, mlčal. „Áno, nešťastného, a čo je pre mňa najsmutnejšie,
         hlúpo nešťastného.“ Prešiel na druhú stranu izby a vytiahol knôt lampy, takže razom bolo
         silné svetlo. „Nemôžem vám vyjadriť, aký vulkán
    <sup>
     [
     <a class="footnote" href="#ftn.d56e1277" name="d56e1277">
      44
     </a>
     ]
    </sup>
    hnevu, aké peklo bôľu a hanby buráca vo mne. Dievčisko ma sklamalo…“ No Kunovič
         potom upotrebil výraz, ktorý striasol Vladom, takže vyskočil, nahol sa cez stôl a akýmsi
         nezrozumiteľným mrmlotom, záplavou nesúvisiacich, v hrdle zadrhnutých slov pretrhol
         Kunoviča. Ale Kunovič neustal, každé jeho slovo bolo vyslovené s vrúcim jedom; v jeho
         prsiach žblnkal hnev, on chripel, bil sa päsťou nemilosrdne do čela, takže bolo údery jasne
         počuť. To neboli teatrálne údery a posunky, to boli údery, zapríčiňujúce fyzickú bolesť.
   </p>
   <p>
    „Iného by táto podlosť od vlastného pankharta ponížila a zdrvila, že by sa plazil bôľom
         — vo mne budí zúrivosť, mne pripravuje vernú, strašnú smrť… Ja sa divím, že žijem… Moja
         nádej, moja ľúbosť, moja pýcha, moja nádhera! Nie rukami, celým lonom hodil na ňu boh dary…
         krásu, um, zdravie… Ako perlu obložil som ju čírym zlatom… na prsiach som ju nosil,
         zaľúbený som bol slepo, oddane, modloslužobne… Nie krivého slova, ani krivého pohľadu odo
         mňa nezakúsila… Veno som chystal ako malej princeznej… Môj dom… čistý, hrdosť našincov,
         predmet závisti vrahov… Dobre som robil, nahých som odieval, hladných kŕmil, nemocným
         prístrešie postavil. A to sa všetko zrútilo jedinou naničhodnosťou… jedinou podlosťou,
         strašným bludom… už som na spodku priepasti… hlbšie už nemožno. Počujte… prosil som vás,
         aby ste boli svedkom toho, čo bude pravdou, aby ma falošne nebrali… Môj dom je zhanobený, a
         ja som sa pýšil jeho vysokou čistotou… Ja ho idem rozdrviť, ja predám všetko a ujdem ta,
         kde nikdy nechyrovali o Jánovi Kunovičovi… Vy viete teda, keď ma razom nebude… Nie…“
         Kunovič klesol do veľkého pružného fotela s vysokým, taktiež na pružinách poduškovaným
         operadlom. „Ani to nie je dosť… neviem, neviem…“ Pozrel na svoje pištole, krížom zavesené
         nad písomným stolíkom… Jeho oči boli vypleštené, ruka na kresle sa triasla.
   </p>
   <p>
    Čo mohol tu povedať, čo urobiť úbohý Vlado? Šiel umenšiť to, čo sa stalo? Každý pokus
         zrazil Kunovič záplavou strašných nádaviek… Radovský sa celkom zmútil: „Nie, pán Kunovič,
         vy prepínate strunu, akoby ste chceli naschvál, aby praskla… Upokojte sa… vypočujte,
         uvážte. A konečne, ktovie, či úmysel Burínskeho…“ No tu ho pretrhol Kunovič hrozným hlasom:
         „Ani slova o tom… tá do špiku kostí červami za živa prežratá čeliadka, a moje kvitnúce
         dieťa…“ Kunovič zaškrípal zubami… Slzy mu vyhŕkli do očú — hádam po prvý raz od malunkého
         detstva… On sa utíšil.
   </p>
   <p>
    „Prosím vás, neopúšťajte ma… divno — svojich nemôžem zniesť, ani ženy, ani sestry, ale
         vaša prítomnosť mi poľahčuje… hovorme o inom. Čo ste čítali… čo je s vašou drámou?…
         Ostaňte, prosím vás…“ Vladovi až teraz bolo ľúto, keď Kunovič prestal zúriť a jeho bôľ
         javil sa krotkosťou, akej u neho nikdy nevidel, keď pozoroval, že na toho mohutného
         mužského ide slabosť a jeho prírode neprimerané, razom na neho naskočené skrotnutie.
   </p>
   <p>
    „Čím som sa previnil?“ povedal, hľadiac pred seba… Vlado si pomyslel: „Práve tým, že si
         myslel byť nehriešnym,“ a zase mu prišli na um Palčíkove slová „hrdý Kunovič“; on v hĺbke
         svojho citu nejasne ešte síce, ale dosť čujno cítil, že hrdosť bola jeho úskalím, a
         predtuchou, zvláštnou ľuďom fantastickým, bál sa, že bude nielen úskalím, ale priepasťou. A
         sám mal toho dosť na svojej mäkkej duši! Vedel o zátvore čistej, nebeskej devy, ktorá razom
         z nevinného, radostného, plného žitia ocitla sa v hroznom položení nešťastnice, otcom
         káranej s neslýchanou tvrdosťou…
   </p>
   <p>
    Kunovič dlho sedel nemo. Potom vzchopil sa z fotela… prešiel dva razy chyžu…
   </p>
   <p>
    „No, dobrú noc, priateľu, dobrú noc…“
   </p>
   <p>
    Vlado sa zobral, rád, že sa minuli chvíle, zažité v takom rozčúlení. Zamkol sa a ešte
         dlho písal. Zdalo sa mu, že vo chvíli rozladenia a duchovných múk bude vedieť napísať scénu
         bôľnu… ale nevyšlo iné, ako náruživé výkriky, nesúvislé vety, prozaické rozberanie zúfalých
         citov… To, čo má byť pri poetickom, najmä dramatickom diele medzi riadkami, o čom osoby
         síce nehovoria, ale čím sú nesené ako balón vzduchom, tá éterická časť duchovného tvorenia
         chýbala jeho riadkom. Keď zaspával, prišla mu na um divná, a predsa tajne potešiteľná
         myšlienka. Či sa nezblížila Nela k nemu svojím nešťastím? Jej šťastie, bohatstvo, zriedkavá
         krása, oprávnené nároky… veď toto utvrdzovalo priepasť… ale teraz… Neopovážil sa pomyslieť,
         že by bola priepasť preklenutá nešťastím, pokleskom… no nemohol potlačiť tajné nádeje a
         túžby.
   </p>
   <p>
    Kunovič zas stiahol lampu, obul pantofle a so sviečkou v malom svietničku prešiel celým
         domom. Ženu našiel pri modlitebnej knihe, neriekol nič a vyšiel. Dvere do čeľadníka, v
         ktorom bola Nela, boli zatvorené, služobníctvo spalo alebo čušalo. Zamkol veľké dvere a
         potom položil sa na kožený diván v kabinete.
   </p>
   <p>
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e1277" name="ftn.d56e1277">
        44
       </a>
       ]
      </sup>
      <span class="emphasis">
       <em>
        Vulkán
       </em>
      </span>
      — pôvodne latinský boh ohňa, potom sopka.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1302">
       </a>
       XI
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Nie ako z očisťujúceho ohňa vyšla Kornélia z trojdenného zatvorenia; skok z úplnej,
         neviazanej slobody a samostatného nažívania, z voľných prechádzok až po ponižujúce
         zatvorenie na očiach celého obšírneho domu, dediny, kraja zlomil v nej akúsi drahocennú
         nádobu, roztrhol útlu duševnú sieť, cez ktorú hľadela na svet. Tá sieť čiastočne zahaľovala
         to, čo bolo v živote tvrdého, obecného, surového, a prepúšťala pohľad len na to jemnejšie,
         tajomné, fantasticko-poetické. Sieť padla, a surová, triezva skutočnosť ležala pred ňou v
         celej obecnej nahote. Ona sa tak rada mala, keď v parku, vo „svätyni“ pozrela na svoje
         beloskvúce ramienko, na štíhlu rúčku, na malé nôžky a sľubovala si od týchto telesných
         predností životnú sladkosť… Teraz už nevedela sa tešiť takou nevinnou samoláskou. Boli jej
         protivné i nežné podlhovasté ruky, sneh a tvrdý tvar pŕs, línie ramienka; sama nad sebou sa
         striasla. Stránila sa ľudí, ale dobre cítila, že je nad ňou stráž… Kam sa podela sloboda?
   </p>
   <p>
    Kunovič nebýval doma celé dni — cestoval, sedel v Buríne, a keď i prišiel, ľudia chodili
         k nemu, takí nepríjemní ľudia s ustaranými tvárami, odchádzali naplašení alebo nahnevaní.
         Tetka Žanka prišla, a to už i s pinčlíkom a mačkou, s háčkovaním a nedokončenou pančuchou.
         Radovský odcestoval ku Krátkemu do záturských kopaníc. Žatva stála, pani Kunovičová
         nevychádzala z práce, na ktorú sa hodila celou silou, akoby sa chcela umoriť a zodrať.
         Zovnútorne išlo všetko starým poriadkom, ale vnútornú trhlinu nespojovala ani hrmotne
         veselá žatevná činnosť, ani prítomnosť tetky Žanky, ani nebývalá obchodná pilnosť
         Kunovičova. On prehadzoval veľké sumy, zavádzal široké obchody, kupoval, predával, veľké
         sumy vyzdvihoval, zase splácal, chodil Burínom ako výbojca v podmanenom meste. A v tomto
         ruchu stála Nela osamelá ako vo vyrúbanej hore mladá breza, ktorú ušetrila sekerášova balta
         preto, že bola — neužitočná.
   </p>
   <p>
    Leto chýlilo sa ku koncu. Vlnisté pole prachovské stalo sa jednotvárnym, strniská a
         úhory. Po večeroch už ozývalo sa hulákanie rozpustilej mládeže: to bolo hrdinstvom, opilo
         hulákať po desiatej, i keď bol mládenec triezvy — prachovská móda. Ostatne ani triezvosti
         nebolo mnoho: bujné žitné pole toho roku dalo ohromnú úrodu — nielen prachovská krčma, ale
         i burínske „pečienkárne“ hemžili sa prachovskými halenami a kožuchmi. Prachovania
         zapaľovali fajky dvoma zápalkami odrazu — prostriedkov mali na to; boli spurní, zanedbávali
         kostol a hrešili na kňaza — nuž, hojná žitná
    <sup>
     [
     <a class="footnote" href="#ftn.d56e1315" name="d56e1315">
      45
     </a>
     ]
    </sup>
    žatva.
   </p>
   <p>
    Za daždivého dňa bolo Nele nevýnosne v dome. Otec bol v Buríne, kam ho pozvali zvláštnym
         poslom, tetka Žanka kládla paciáns, mať bola, ako obyčajne, neviditeľná. I zachcelo sa jej
         podýchať sviežim, vlhkým povetrím. Vyšla do gazdovského dvora, stadiaľ k humnu, okolo
         ktorého rástli vysoké topole. Dážď prestal, bolo mokro, ale jej kožené vysoké topánky
         chránili nohy. Nepozorovane za ňou priplichtil sa Janko Špalko. Oddal jej list. Bol to list
         od Alfréda Burínskeho. Nela poznala písmo na adrese.
   </p>
   <p>
    „Kto ti dal list?“ spýtala sa Nela, červenajúc sa a hneď zatým blednúc. „Ten pán, čo tu
         boli s rebríčkom… prikázali mi ho oddať slečne, keď bude sama.“ Špalko bol hotový za Nelu
         skočiť do ohňa, nielen oddať list… Natešený odišiel, obzerajúc sa, či ho niekto nezbadal.
         Nebolo nikoho. Nela šuchla do humna polootvorenou bránou. Vysoké steny snopov pnuli sa z
         oboch strán toku, rozširujúc zápach slamy. Skryla sa v záčin, druhou doštenou bránou, zdnu
         zapretou, padalo svetlo na list, ktorý trasľavými rukami bola otvorila.
   </p>
   <p>
    Sotva stačila prečítať hrozný list — počula krik tetky Žanky. „Nela! Nela! Kade sa
         túlaš? Nela, domov!“
   </p>
   <p>
    Nela rýchlo utrela slzy, ktoré jej vyhŕkli, a vyšla… Tetka Žanka sa jej sprotivila ako
         nikdy. Všetka horkosť, nazbieraná dňami i nocami, razom ožila a zhustla v devinej duši,
         celá studenosť, mraziaca srdce, rozšírila sa po jej útrobe. Ona triasla sa zimnicou, keď
         prišla do svojej chyžky, uriadenej ako vždy s akurátnosťou neslýchanou. Jej protivila sa i
         tá akurátnosť. Večer nebola pri večeri, dvorníčka jej priniesla kuriatko a čaj. Tetka Žanka
         prišla sa presvedčiť o jej stave… Ah — zas jej neverili, zas ju strežú… neustrežiete… Tetka
         Žanka odišla celkom spokojná. Našla neter polovyzlečenú a trochu rozpálenú. Načo sa aj
         brodí blatom! Kázala jej ihneď ľahnúť. Nela ešte pri nej rozhodila vrkoče a pristavila stôl
         k posteli.
   </p>
   <p>
    Zaoblačené nebo neprepúšťalo hviezdny svit. Ticho spala dedina, slepo hľadeli obloky. V
         dome Kunovičovom bolo ticho.
   </p>
   <p>
    Tu ozvalo sa v ovocnej záhrade slabé pisknutie — a vtom zabelela sa v oblôčku šatka.
   </p>
   <p>
    Nela cele oblečená, zahalená v dažďový plášť, ticho otvorila dvere. V chodbe boli
         dvíhacie postele, v jednej spala dvorníčka, v druhej nová dievka. Nela počula ich pokojné
         dýchanie. Ticho otvorila závoru, pritisla nazad dvere. Ovocná záhrada bola v čírej tme. Ona
         šla maninou, nie chodníkom, a zavadila zavše o pne slivák. Z korún spŕchal dážď a kropil
         jej plášť i tvár. Už začula dupnúť kone… Zase pisknutie… Bola pri plote… plot viac
         nahmatala, než videla. Chytajúc sa kolov plota, šla za pisknutím, tichunkým, ako keď
         lastovička v hniezde zo sna zašteboce. Tu zazrela nad kolmi plota iskru… oheň tenunkej
         cigarety… Pošla na to miesto a zdvihla obe ramená. Iskra zhasla, dve ramená sa nahli cez
         ostré konce plota a chytili ju pod pazuchy. Ako pierko preletela deva cez plot a ležala
         polozamdletá v ramenách Alfréda Burínskeho. V tom živo, nastrašeným štekotom zavyla Norma…
         Bolo počuť jej beh záhradou. V ľavom obloku kmitlo svetlo a zase zhaslo. Spustil sa hustý
         dážď a hnevno šumel v korunách starých stromov… Vozík sa pohol blatnatou poľnou cestou.
         Burínsky držal Nelu v náručí, tisol jej hlávku k prsiam. Veľkým plášťom prikryl seba i
         devu. „Poháňaj!“ zavolal. Kone sa vzopäli, a čľupkajúc barinkami, leteli i po hlinačke s
         chvatom. Vozík sa nadhadzoval… zašli úhormi. Na každej brázde sekli kolesá, a Alfréd mal čo
         držať devu, aby nevypadla… Začala hlasno plakať… On pokrýval jej tvár bozkmi a náruživo
         šeptal slová lásky.
   </p>
   <p>
    „Ďaleko, len ďaleko,“ úpenlivo prosila deva, „ta, kde nikoho nebude, len ty… kde nebude
         ani spomienky…“
   </p>
   <p>
    „A prečo plač, taký hlasný… prečo plač?“
   </p>
   <p>
    „To prejde, Alfréd, prejde… Veď ťa milujem… čoho mi viac treba?“
   </p>
   <p>
    „Upokoj sa, Nela — všetko bude dobre.“
   </p>
   <p>
    „Ach, čože môj… mne je dobre, už som spokojná… už sa teším na stanicu, na železnicu, kde
         nebude známych tvárí, kde bude všetko cudzie…“
   </p>
   <p>
    Alfréd jej maľoval nový život… Ujcovo dedičstvo ho urobí samostatným… jeho láska bude ju
         chrániť ako nepreboriteľnú pevnosť. Šťastie, šťastie!
   </p>
   <p>
    Po dvoch hodinách rýchlej jazdy vozík zastal. Nela zdvihla hlavu.
   </p>
   <p>
    „Už je to stanica? Tak prešiel čas…“
   </p>
   <p>
    Ale železničnej stanice nebolo… vozík zastal pred Kálnayho „villeggiatúrou“.
   </p>
   <p>
    „Nemožno dnes; vidíš, zase sa spustil dážď,“ hovoril Alfréd neistým hlasom, „tu
         pokŕmime, oddýchneme si…“
   </p>
   <p>
    Nela nevedela jasne myslieť. Čas od prečítania listu po tento čudný okamih bol bitkom
         nabitý takými duševnými potraseniami, že v hlávke úbohej devy všetko sa miatlo. Ona nasilu
         chcela vidieť vo vile železničnú stanicu, černejúci sa bor za vilou zdal sa jej ohromným
         vlakom. Obloky vinohradnej búdy boli osvetlené. Alfréd zniesol Nelu z voza a postavil na
         nohy pod podjazdom na suchú tehlovú dlažbu. Dvere, dvojité, mocné, otvorili sa, akoby samy
         od seba. V poloosvetlenom pitvore vzala devu do náručia pani Adela Kálnayka.
   </p>
   <p>
    „Ó, dušenka, holubička moja,“ riekla, celujúc devu na líce i hrdlo, „oslobodená rabyňa,
         oslobodená junákom…“ a viedla devu do jasne osvetlenej izby, stŕhajúc z nej zručnými rukami
         dažďový plášť i kapucu.
   </p>
   <p>
    „Ach, krása… ach, milunká… Väznili ťa, trápili…?“
   </p>
   <p>
    Kálnayka zaplakala, vtiahla devu na diván a obsypala láskavosťami, bozkami a hladkaním.
   </p>
   <p>
    „Ukáž tie slávne oči, o ktorých znejú lýry našich poetov…“ Schytila ju pod briadku a
         zdvihla jej tvár proti svetlu…
   </p>
   <p>
    „Ale ony sú plné sĺz… nie sĺz bôľu, ale šťastia! Ach, Alfréd, Alfréd — aký šťastný, veď
         to perla! Alfréd, vy ste miláčik bohov, vám musia svety závidieť. Taká krása, taká milota!“
   </p>
   <p>
    Nela sa neprotivila láskaniam, ba jej utlačenej duši bolo lichotenie príjemné. Alfréd
         stál nad ženskými vedľa divána a bledý hľadel so šťastným úsmevom na svoju korisť. Slová
         Kálnaykine zvučali skutočne veľkou radosťou, pravda, bola to iná radosť než tá, ktorú
         vyrážali slová a bozky. Bola to triumfálna radosť, akej nikdy nepocítila. So zručnosťou
         výtečnej duene
    <sup>
     [
     <a class="footnote" href="#ftn.d56e1369" name="d56e1369">
      46
     </a>
     ]
    </sup>
    obsluhovala Nelu, napojila ju horúcim čajom, ponúkala ťažkým červeným vínom.
         Nela oblizla vína.
   </p>
   <p>
    „Ach, len skôr zase do cesty,“ povedala, „mne je hrozná blízkosť… domu… ta, zabudnúť
         všetko…“
   </p>
   <p>
    Kálnayka očami stretla sa s očami Alfrédovými. On ich rýchlo sklopil.
   </p>
   <p>
    „Výborne,“ podumala, „ešte i to! On jej čosi nahovoril…“
   </p>
   <p>
    Kálnayka sa tešila na „hroznú romantiku“. Začala sa odoberať.
   </p>
   <p>
    „Až naraz,“ prosila Nela; „i my pôjdeme. Alfréd všetko pripravil vo Viedni… Tam bude
         tajný sobáš, a potom ta, do diaľky, do diaľky…“ A zas sa stretli oči Alfrédove s jasajúcimi
         očami jeho priateľky.
   </p>
   <p>
    Nela kŕčovite držala ruku Adely, akoby sa bála, že jej ujde prv, než zase oni sadnú na
         voz. Konečne sa vytrhla Adela, a vyšla dvermi z osvetlenej izby. Alfréd sadol k Nele a
         bozkával jej útlu ruku. Vtom zahrmel pred podjazdom kočiar. Nela skočila z divána a siahla
         po plášti. Koč prestal hrmieť, prešiel na blatnatú cestu. Na ňom sedela šťastná Kálnayka. V
         tme a daždi nemohla sa neusmievať.
   </p>
   <p>
    „Dnes nemôžeme ďalej, holúbok,“ začal Alfréd, bledý. Jeho spodná pera sa triasla. V
         očiach svietil mu neistý, raz silnejúci a raz slabnúci plameň. Dýchal často, odryvisto, keď
         bral z rúk Neliných mokrý plášť. „Tu sme, duša… vonku dážď a cesty nepriechodné. Ráno…“
         Nela pozrela na tvár Burínskeho, a predtucha niečoho strašného padla jej razom do duše. Tak
         sa zjavuje človeku, blúdiacemu horou, malé svetielko; ale čo je ono aké malunké, udáva
         smer. To svetielko bolo v očiach a tvári Alfrédovej… Nela odstúpila dva kroky…
   </p>
   <p>
    „Voz, čo práve zarachotil, odviezol dámu?“ spýtala sa, a jej ústa ostali otvorené, jej
         krásne, spytujúce oči svietili lúčistým úžasom, zrazu ako hrom do duše udretým strachom,
         úzkosťou umierajúceho decka.
   </p>
   <p>
    Alfréd neodpovedal na otázku, ale skokom priľnul k deve a ovinul jej štíhly driek pravým
         ramenom.
   </p>
   <p>
    „Čo nás do dámy, čo do všetkých dám tohoto sveta… Kornélia… ty si už moja… drahá… nič
         nám nebráni, nik nad nami.“ Z líc Alfrédových ustupovala bledosť, pera sa už nepotriasala.
         Tuhý prúd krvi udrel mu do tvári, do slúch.
   </p>
   <p>
    Nela sa vymkla spod jeho ramena. Šla k dverám. Boli zatvorené na zámku. On jej otváral
         bočné dvere do izby, osvetlenej mäkkým polosvetlom, temperovaným červeným lampovým
         nástrešníkom. Lampa visela nad odostlanou beloskvúcou posteľou a hádzala červené svetlo na
         čipkované široké podušky.
   </p>
   <p>
    Mráz zlomcoval devou. Jasne pochopila všetko… Utíšila sa. Zoznanie jasné a určité
         neustrašuje. V Nele celou silou dejstvovala priama, pevná vôľa. Všetko, čo sa stalo do
         tejto chvíle, preletelo bleskom jej hlavou s určitou jasnosťou, jej posúdenie všetkých
         udalostí, až po zradné zmiznutie „šľachetnej dámy“, ktorá ich mala viesť až k oltáru, až po
         „cestovanie na železničnú stanicu“, po všetky „potrebné poriadky“, bolo pravidelné a verné.
         Oslnená vyšším svetlom, čítala v tvári Alfrédovej ako v knihe. Ona klesla na stolec. Alfréd
         kľakol pred ňou a položil jej hlavu na lono. Ona sa nestrhla… Ba ešte trasúcu sa rúčku
         položila na jeho hlavu. „Zle mi je, drahý,“ riekla s tichým úsmevom, „prosím o pohár vody.“
         Burínsky videl svoj úspech… videl, ako sa Nela poddáva pod moc nevyhnuteľnosti… V duši
         slávil Adelu za plán a radu. Odbehol do pritemnenej bočnej izby a hodil radostný pohľad na
         jej výstroj z ľahkej a zručnej ruky Kálnaykinej. Z krištáľovej grafiny, stojacej na stolíku
         pri bielunkej posteli, nalial vody. Ruka sa mu triasla. Nesúc pohár na tanieriku (pohár
         hrkotal o nerovné dno tanierika), počul nehlasný, tupý výstrel. Nela schvátila jeho
         revolver (ktorý bol vzal na expedíciu a položil na stôl) a strelila si do pŕs. Šaty
         umiernili silu výbuchu. Našiel ju v predsmrtných kŕčoch na zemi pri stole. Jej tvár padla
         na zem. Obrátila sa… líce mala zašpinené dlážkovým prachom. Otvorené, hasnúce oči strašným,
         spytujúcim výrazom hľadeli do povaly, ba akoby do nekonečna, do neznáma. Bledý ako smrť
         Burínsky hodil na seba plášť, odomkol kľúčom dvere, ušiel z izby, zamieril blatnatým poľom
         do Burína. Ani hrozná udalosť, ani pohľad na umierajúcu krásavicu nezahlušil v jeho duši
         ľútosť nad nevydareným pokusom… Nie bôľ lomcoval ním, ale jed a strach pred možnými
         nepríjemnosťami, súdmi, vyšetrovaniami. Cválal premoknutou poľnou cestou, vietor trhal mu z
         pleca plášť a studený dážď šľahal mu do tváre.
   </p>
   <p>
    „Pekná ,pastierska hodinka‘,“ mumlal, „ako mi sľubovala Adela — nech ju tam čert berie,
         kde je! Všetkému je ona vina… Mal som ísť pomaly a iste… Ale ona ,únos, romantický únos‘ a
         ,patriotický úder na zradný dom‘!“
   </p>
   <p>
    Celá zúrivosť jeho hluchej duše obrátila sa proti Kálnayke. Ochladený vetrom a dažďom
         uspokojil sa, keď už prešiel na burínsku hradskú.
   </p>
   <p>
    „A predsa to bolo hrozné!“ premýšľal. „Aká diabolská katastrofa! Pred sekundou na stolci
         život, krása, vôňa… a po sekunde krv, smrteľné kŕče… A to zašpinené líce!“ Jemu tisol sa do
         duše strašný kontrast. I blesk zhasínajúceho oka predstavil sa mu živo…
   </p>
   <p>
    „Po čom túžil zhasínajúci, spytujúci sa zrak? To už nebol zemný pohľad! On prosil,
         tuším, o milosť, o záchranu! Bah! Ani som sa len nesklonil k umierajúcej! Ba či i naozaj
         umrela? Nemohla to byť iba mdloba z poranenia?“
   </p>
   <p>
    Burínsky cítil, že by sa mal kajať.
   </p>
   <p>
    No blízke mestečko zahnalo z duše Burínskeho posledný cit pokánia. On vrazil do bočnej
         ulice, kde býval, ľahol oblečený na posteľ a zaspal tuhým snom.
   </p>
   <p>
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e1315" name="ftn.d56e1315">
        45
       </a>
       ]
      </sup>
      pšeničná
     </p>
    </div>
    <div class="footnote">
     <p>
      <sup>
       [
       <a class="para" href="#d56e1369" name="ftn.d56e1369">
        46
       </a>
       ]
      </sup>
      <span class="emphasis">
       <em>
        Dueňa
       </em>
      </span>
      — (špan.) sprievodkyňa vznešených dám,
               gardedáma.
     </p>
    </div>
   </div>
  </div>
  <div>
   <div class="titlepage">
    <div>
     <div>
      <h2 class="title">
       <a name="d56e1415">
       </a>
       XII
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Radovského netrpelo na kopaniciach, uprostred prekrásnych dubových a bukových hôr,
         pokrývajúcich Vysočinu až temer po temeno. Blúdil horami, zárezmi, obchádzal lysinu
         Vysočiny, na ktorej bola meračská pyramída z troch veľkých brván a krížom popribíjaných
         latiek. Krásy výhľadu z Vysočiny nevnikli do jeho duše; oko videlo, ale spojenie s dušou
         bolo pretrhnuté. Oko videlo ďaleký vŕškovatý kraj, rozvaliny dvoch malebných hradov, blesk
         strieborných vôd, hmlisté línie pohoria, veniec dedín a belejúce sa punktíčky tam, kde bolo
         mestečko, ale z videného, z línií, farieb a farebných tónov neutvorilo sa nič v jeho
         predstave, nebolo zachyteného obrazu. Telesné unavenie bolo jediným výsledkom celodenného
         blúdenia. A sám Krátky, predtým jeho miláčik, bol mu protivný. O inom nehovoril, ako o
         skudnosti dôchodkov, o kozom mlieku a o nízkych domácich starostiach. Keď mu Vlado
         pripomenul staré rojčivé časy, hodil rukou a odpľul.
   </p>
   <p>
    „Keby mi len zase nezosypali potuchnuté žito, zlodeji!“ odpovedal, akoby nebol rozumel
         poznámke, alebo schválne vyhýbal rozpomienkam; „a to, braček, čím bohatší kopaničiar, tým
         skúpejší… Taký chrapúň sedí vo svojom domku, a keď vyjde predo dvere, vidí sprava, zľava i
         prosto len všetko svoje… ale zato rechtorovi pozmetá všakovú gebuzinu pri zosype. A pri
         ofere niet takej gombičky, ktorú by som nebol dostal miesto grajciara! Mám celú zbierku,
         ukážem ti ju.“
   </p>
   <p>
    „Celkom sa zosedľačil, ohlúpol,“ pomyslel si Vlado a šiel nadol do svojich Vrbovíc, do
         svojej prachom zapadnutej bibliotéky. Stará kostolníčka až potom zbadala, že je pán doma,
         keď sa večer zasvietilo v oblokoch; pribehla s prachovou handrou a zmetákom… „Netreba dnes,
         milá pani kostolníčka, i tak sa vyspím…“
   </p>
   <p>
    „A kde ste ráčili tak dlho… môj už hovoril, že ste zase do Nemiec odišli, ale ja som
         neverila. — Vrzuľka umrela, čo ste doma neboli, päť sirôt zostalo, a otec pijan; pán farár
         boli chorý, zďaleka prišiel doktor, netrúfali im — ale buď bohu chvála — už im je dobre.
         Ach, svet je zlý — pred týždňom zhynuli Krepkovej husi a Bachárovi sa do komory vlámali:
         ráno našiel škrich prázdny, boli i žandári…“
   </p>
   <p>
    „Dobre už, kostolníčka, ráno mi rozpoviete…“
   </p>
   <p>
    Jemu bolo tak otupno pri novinkách posluhovačky ako pri Krátkeho zosypových a
         gombičkových starostiach. Sadol na rozkývaný diván, keď kostolníčka odišla, a pohrúžil sa v
         dumu, na ničom kladnom neosnovanú, ale predsa bolestnú a pritom odpornú.
   </p>
   <p>
    „Pekne som osvežel cestovaním, pekne som nazbieral síl, našiel som pekný východ zo
         svojho položenia, ako sľuboval Kamenec, keď ma ťahal stadiaľto…“ Pozrel na steny, vlastne
         na regále, plné kníh od zeme až do povaly (posteľ stála nie pri stene, ale v kúte pri
         regáloch, i v bočnej úzkej izbietke bolo všetko samá kniha), pozrel na stôl, zavalený kremeslami,
    <sup>
     [
     <a class="footnote" href="#ftn.d56e1436" name="d56e1436">
      47
     </a>
     ]
    </sup>
    pilinami, kresbami (tam bol hotovil model), pozrel na písomný stôl, na ktorom
         ležali zaprášené rukopisy, zväzky, a pocítil to isté hnusenie, čo pri Krátkeho suchých
         rečiach a novinkách kostolníčky. Cesta a jej naoko nepatrné príhody zobrali mu mier i na
         tom mieste, ktoré jediné mohlo uspokojiť jeho dušu. Už mu nič nehovorili veľké bachanty,
         viazané v bielom, teraz už ožltnutom pergamene, nič zbierka prvotlačí, brožúr, nič inkunábuly,
    <sup>
     [
     <a class="footnote" href="#ftn.d56e1442" name="d56e1442">
      48
     </a>
     ]
    </sup>
    zachraňované a cenené jeho dedmi ako poklady. Nebolo vravy oných rozličných
         zastaralých jazykov, nebolo symfónie… nemo a otupne stáli jeho miláčkovia na regáloch
         tisového dreva (ako sa pýšil predtým i týmito hrubými policami, lebo vraj ony chránia knihy
         od moľov a iných knihových žúžalov), hoci nezmenili sa v ničom, ničím sa neprevinili.
   </p>
   <p>
    Na druhý deň začal riadiť bibliotéku — veď to bývalo jeho milé zamestnanie — ale skoro
         klesli jeho mocné ramená do lona. Z tupého onemenia vytrhol ho Paľko Vavro a začal ho
         objímať: „Teš sa so mnou… tu je diplom… tituluj ma… som ti kolegom. Doktor der gesamten Heilkunde,
    <sup>
     [
     <a class="footnote" href="#ftn.d56e1450" name="d56e1450">
      49
     </a>
     ]
    </sup>
    sláva! Dosť si sa ma nahrešil… Tu som, osadím sa, vezmem hodné dievča so
         šupákmi… Sláva!“ Vavro behal po izbe… „A ty zase tu sa ideš zasedieť? Ja ti na hlave spálim
         tie tvoje čarbaniny a z ventilov nech Cigáň klincov nakuje. Do života!“
   </p>
   <p>
    Keď odišiel natešený bývalý starý študent, Vladimír klesol ešte do väčšieho smútku.
         Tešil sa síce z úspechu Vavrovho, ale pri ňom tým smutnejší bol jeho vlastný stav… Ešte i
         Vavro, ktorého celý svet odhodil ako strateného, predral sa do života, Vavro, ktorého dary
         boli skromné, život ľahký, ba ľahtikársky…
   </p>
   <p>
    „A pravdu má… osadí sa, ožení sa a bude mať čestné, výnosné a dôležité stanovisko v
         živote. A ja…?“
   </p>
   <p>
    Začal pracovať na svojom Cheopsovi, a s hrúzou poznal, že pracovať je úplne neschopný.
         Jemu sa priamo bridili už utvorené postavy, tón vysokopárnych jambov a celý duch, vejúci z
         rukopisu, tridsať ráz prepísaného a prepracovaného. Autorské muky zachvátili ho silou
         mimoriadnou. A to sú veľmi zlé muky, dušu ubíjajú. Napracuješ sa, napremýšľaš, noci
         prechádzajú, sny sú nepokojné, všetko hučí, všetko je pretkané jednou mysľou — a tu nezdar,
         nemôžeš ďalej, si nespokojný, ale čo len nespokojný — si nešťastný, duševne chorý, sám seba
         nenávidíš, hanbíš sa a zúfaš. A taká jemne naladená duša, ako duša Vladimíra Radovského,
         cíti dvojmo autorské muky, lebo ona sa netrápi pre osobnú slávu, pre zisk, pre úspech
         vonkajší… tá duša myslela a chcela prispieť k veľkému, pre ňu svätému dielu, a nielen
         chcela, ale považovala to za svätú povinnosť, a nezdar za svätokrádež, za hnusný hriech a
         podlosť. Iný by hodil rukopis do pece, začal niečo iného, alebo vôbec nezačal nič, a
         uspokojil by sa. Nie tak Vlado. Cítil, ako sa rozpoltila jeho hruď, keď prišiel v práci po
         hranicu, ktorá nedovoľovala ďalej ani kroka. A Prachov? A jeho vysoká, beznádejná láska?…
   </p>
   <p>
    Vlado hodil rukopisy pod regál, k ostatným mŕtvym… pod regálom bolo celé kolumbárium
    <sup>
     [
     <a class="footnote" href="#ftn.d56e1465" name="d56e1465">
      50
     </a>
     ]
    </sup>
    začatých i dokončených prác — a keď už rukopis ta zašmaril, nebolo preň viac
         vzkriesenia.
   </p>
   <p>
    „A už s tým spisovateľstvom tvorivým je koniec — koniec, koniec!“ riekol sám sebe. Na
         druhý deň pribral sa do novej práce. Téma ho dávno pútala a bol už urobil k nej štúdiu.
         „Spisy a vplyvy slovenských latinákov“ mala sa nazývať kultúrno-literárna práca, čerpaná
         priamo z prameňov, kníh a rukopisov spisovateľov, písavších na Slovensku latinským jazykom.
   </p>
   <p>
    Vladimír Radovský okrial a vhĺbil sa ihneď do práce… Už i nádeje začali sa rodiť… pôjde
         po Slovensku na hľadačku za rukopismi… Je to pole celkom neobrobené, vďačné. Zase začali
         bachanty hovoriť, ale, žiaľ, zase prinaraz, prihlasno. Nastrčil ucho k jednému, tu volal ho
         druhý. Melódie začali sa prepletať, zase počul zmes symfónií, a nedajbože vybrať jednu
         presne a určite. Nesmierny vedecký aparát, nazbieraný po univerzitách, v tichých nociach,
         po bibliotékach, na prednáškach, tlačil ho, tiesnil a mýlil. Ale on chytil sa vedeckej
         práce so zúfalou húževnatosťou tonúceho, vediaceho, že iného brvna spásonosného niet a
         okolo zíva smrťou hroziaca hlbina morská. Zaháňal obraz Kornélie ako príšeru, utlmoval city
         lásky ako pokušenia zlého ducha… Práca išla, materiály sa množili, výpisky už tvorili
         statnú hŕbu… Ale keď mal prísť k vlastnému plánu diela, keď mal utvoriť celok, náhľadný
         obraz, všetko sa pomútilo, volalo jedno cez druhé, hlásilo sa k slovu, odtískalo iné
         materiály… celok mizol, obrazu nebolo, ale bol konglomerát, bol chaos… a z chaosu, ako z
         hmly a temnoty, vyrastala postava anjelskej devy, a nad ňou skrivená tvár démona, šírili sa
         jeho rozprestreté ramená, ruky s pazúrmi… Ramená diabolskej obludy ovíjali pomaly postavu
         devy, pazúry vpíjali sa do beloskvúcej hrude… Možno, v tom okamihu vyskočil červený plameň
         krvi z jej devických pŕs, a oblednutá tvár padala na zaprášenú dlážku izby…
   </p>
   <p>
    A medzitým, čo Radovský kŕčovite trímal brvno nádejnej spásy, nad Prachovom vzniesla sa
         búra. Pre Kunoviča nedarmo pribehol schválny posol z Burína. Keď skočil z voza pred panským
         hostincom, stretol niekoľko burínskych pánov, ktorí na neho akosi podivne pozreli a potom
         ledabolo pozdravili. V sporiteľni našiel už hotovú vzburu. Od niekoľkých dní nestačili
         vyplácať vklady, a dnes ráno kto neprišiel, bol kasír so „svetovou vzdelanosťou“. Darmo ho
         hľadali v byte a po všetkých krčmách… A keď toho nebolo, vysvitlo, že chýba ešte úradník…
         Toho síce našli, ale už pri súde, kde prosil, aby ho dali do väzby… Vyznal, že už od roka
         paratil s kasírom veci neuveriteľné. Celá škoda nedala sa ani len šípiť, isté bolo, že
         chýbali sumy, ktoré ohrozovali jestvovanie celého ústavu. A vždy prichádzali nové a nové
         Jóbove zvesti.
    <sup>
     [
     <a class="footnote" href="#ftn.d56e1477" name="d56e1477">
      51
     </a>
     ]
    </sup>
    Kunovič bol angažovaný s ústavom na desatoraký spôsob… Do neho leteli ako
         šášky… Jeden pád zapríčinil pád druhý, tretí… Podmínované stavisko rútilo sa následkom
         jedného výbuchu. Okolo piatej poobede bolo temer isté, že ústav sa nedá zachrániť… Značná
         časť Kunovičovho majetku bola pochovaná pod jeho rumami.
   </p>
   <p>
    A tu sa dokázala Kunovičova nezlomná sila: on stál ako mohutný dub vo vetroch, na neho
         zo všetkých strán dobíjajúcich, telegrafoval, písal, hľadal pomoc, tešil, nádej budil… „Eh,
         čo, niekoľko tisíc… peniaze boli i budú — netreba hlavu opúšťať,“ hovoril na schôdzke
         účastinárom a úradníkom v zelenej izbe sporiteľne… „Vidíte, ja nesiem škodu hlavnú… hej,
         ako sa budú rojiť intabulácie
    <sup>
     [
     <a class="footnote" href="#ftn.d56e1485" name="d56e1485">
      52
     </a>
     ]
    </sup>
    na môj čistý majetok — ale nezúfam; ešte možno mnoho zachrániť.“ A zase
         navrhoval, posmeľoval, takže skutočne vzbudil nádej u mnohých.
   </p>
   <p>
    Priniesli poštu. Kunovič sedel pri obloku a čítal rýchlo otvorený list. Všetko zatíchlo…
         mnohí mysleli, že azda prichodí odnekiaľ spása… Kunovič sklonil hlavu… Jeho prsia, mohutné,
         oblé, začali ťažko dýchať, chrapot sa ozýval z nich…
   </p>
   <p>
    „Preboha, zase niečo?“ zvolali prítomní.
   </p>
   <p>
    „Nič, nič,“ riekol Kunovič, „zlé zprávy od syna…“ a vyšiel. Ešte vždy bol jeho krok
         silný; ale hlava už nesedela tak hrdo, povedome na jeho mocnej šiji. Bola sklopená a nabok
         nachýlená. On šiel do svojho domu v ulici a zaprel sa do izby, kde nocúval, keď ho niečo v
         Buríne na noc zadržalo… Úder bol hrozný: Eugen písal, že keď nedostane obratom pošty
         dvadsaťtisíc, musí kvitovať,
    <sup>
     [
     <a class="footnote" href="#ftn.d56e1497" name="d56e1497">
      53
     </a>
     ]
    </sup>
    ba možno, musí urobiť ešte niečo horšieho… Prehral v kartách, a to gavalierom;
         inej pomoci niet… tri dni má lehotu — po troch dňoch musí platiť… Celá garnizóna vie o tom.
   </p>
   <p>
    I pri riadnych okolnostiach bol by citeľný úder zle podejstvoval i na takého silného
         mužského — ale teraz, pri burínskom krachu, prevyšoval už i sily Kunoviča. Ľahol na diván a
         z pŕs mu vyvieral ťažký, neprestajný ston… No skoro sa zobral… Zaťal zuby, hrdo hodil
         hlavou a zašiel do kasína…
   </p>
   <p>
    Išla hra. On, akoby sa nebolo nič stalo, prisadol a hral vysoko s flegmou, ktorú
         obdivovali. „Už mu je jedno,“ pomysleli si zlostní, „čert ho berie tak či tak.“ Kálnay
         usmieval sa mu superzdvorilým úsmevom a žartoval medzi hrou.
   </p>
   <p>
    „A kde väzí Burínsky?“ opýtal sa podžupan.
   </p>
   <p>
    „Hja,“ riekol s úsmevom Kálnay a bľuskol na vážnu, trochu zblednutú tvár Kunovičovu,
         „mladí ľudia majú všelijaké záujmy.“
   </p>
   <p>
    Kunoviča bodlo spomenutie toho mena priamo do srdca; na jeho srdci bola nezažitá rana,
         ktorej nebolo radno dotknúť sa; badal pohľad Kálnayho, vedel, koľko zlostnej radosti bolo v
         tomto človeku, ale zdržal sa. Len pozrel na Kálnayho takým oslepujúcim pozorom, že tajomník
         a agent majetkov spríjemnil tvár a rýchlo doložil:
   </p>
   <p>
    „Burínsky je šťastný človek, strýc v Amerike mu umrel a zanechal veľký majetok. Polovicu
         dedí jeho línia… Stavať, páni!“
   </p>
   <p>
    Starý penzista sedel pri širokom chrbte Kunovičovom a hľadel so záujmom do jeho karát.
         Bol on verný kibic, spojoval svoj kibický záujem celkom so záujmom hráča, ktorému práve
         hľadel do karát — kto to bol, bolo mu jedno, on nebol prijímač osôb.
   </p>
   <p>
    „Vína!“ zvolal Kunovič. Sluha už vedel, akého vína želá si dobrý hosť, nezabúdajúci
         nikdy na dusér. Priniesol v tlstom pohári staré červené víno a postavil k ľavej ruke.
         Kunovič, nehľadiac, čiahol po zvyku za pohárom a vypil víno na dúšok. „Ešte raz,“ riekol a
         postavil väčšiu hŕbku bankoviek. Prehral. Keď Kálnay rozmotal chumáč, zbadal, že boli medzi
         bankovkami stovky.
   </p>
   <p>
    Ako skúsený a opatrný hráč, Kálnay hneď zbadal, že Kunovič vhral sa v náruživosť, že ide
         slepo do výšky skoro neobyčajnej. Peniaze začali sa presýpať z banku ku Kunovičovi a
         naopak, takže ostatní hráči, karty berúci, stali sa temer len figurantmi. Starý penzista
         vyvaľoval oči, triasol sa, hľadiac v karty, ktoré Kunovič bez gustovania odkrýval. Sumy
         rástli… ticho bolo vo dvorane, len pravidelné „dám“, „neberiem“ a iné krátke slová bolo
         počuť. Neraz bol už bank slabý, ale zase sa zmohol. Kunovič bol v prehre. Kálnayho hodina
         bola už dávno prešla, on by sa rád bol vymanil…
   </p>
   <p>
    Vtom vkročil do izby Kamenec, a nevidiac nikoho iného, pošiel rovno ku Kálnaymu. Bol
         bledý ako vápenná stena… Nahol sa nad neho a riekol mu čosi do ucha. Kunovič sa urobil, že
         nevidí Kamenca, ktorý mu bol protivný svojím preskočením z tábora do tábora. „Alfonz,“
         pomyslel si, „a opovážil sa u mňa hostiť.“
   </p>
   <p>
    „Pol banku!“ riekol hnevno. No Kálnay razom položil kladu karát na stôl a vstal… „Čo
         to?“ v nedorozumení opýtal sa Kunovič, ktorý chcel teraz udrieť rozhodne na bank.
   </p>
   <p>
    „Pardon!“ povedal Kálnay hlucho, a zoberúc klobúk, ušiel rýchlo, nestačiac zo stola
         zobrať všetky peniaze. Ľudia pozerali jeden na druhého, penzista sa zamračil, jemu bolo
         pretrhnutie hry horkým sklamaním. „Pol banku chcel staviť,“ pomyslel si… a rýchlo schytil
         kladu karát, aby videl, čo by bolo vyšlo. „Eh, škoda, preškoda… mali sme šláger!“
   </p>
   <p>
    Kamenec až teraz zbadal Kunoviča, a zarazil sa. Strašné mu bolo vidieť človeka v
         kartárskej spoločnosti, v dyme, pri pohároch, na ktorého čaká úžasná zvesť…
   </p>
   <p>
    „Pán Kunovič —“ začal Kamenec… jeho hlas sa triasol.
   </p>
   <p>
    Kunovič sa neozval, vypil ostatok vína a zdvihol sa zo stolca.
   </p>
   <p>
    V bilardovej izbe dochytil ho Kamenec.
   </p>
   <p>
    „Hneváte sa, máte právo, ale odpusťte, okolnosti…“ Kamenec s trasúcou sa čeľusťou,
         rýchlo, trhanou rečou oznámil Kunovičovi, že jeho dcéra Kornélia leží mŕtva s prestrelenou
         hruďou vo vile Kálnayho.
   </p>
   <p>
    *
   </p>
   <p>
    Prešlo päť rokov. Na prachovskom cintoríne na hrobe Kornélie Kunovičovej vyrástla vysoká
         tráva, ale nik nechodí pomodliť sa na opustenú mohylu. Tá, ktorá by chodila, ľahla si vedľa
         nej: mať.
   </p>
   <p>
    Janko Špalko po strašnej smrti veliteľky zmizol z dediny i celého kraja… hovorili, že sa
         prilepil k vandrovníckym komediantom a zahynul biedou a vysilením.
   </p>
   <p>
    Kunovič nemohol udržať majetok, nie pre straty burínske, ktoré temer nahradil šťastnou
         špekuláciou, ale pre klesnutie vlastnej energie a odchod duše hospodárstva, úbohej
         Kunovičovej. Len čo ju vyniesli na cintorín, pošlo v dome všetko naopak, nešťastie išlo
         jedno za druhým; Kunovič zunoval, predal majetok a vtiahol do mesta, do svojho domu v
         ulici. Tetka Žanka vedie jeho domácnosť a hráva s ním piket. — Darmo posiela ho časom z
         domu: on nevychádza a stal sa zabudnutým človekom. Často sedáva nad knihami a vypisuje
         svojím krasopisným, no ťažko čitateľným písmom citáty. Na obecenstvo burínske hľadí s tým
         istým opovržením ako počas svojej slávy a sily. Syna odvolal z vojenskej služby: „To nie je
         pre nás,“ riekol, „nauč sa robiť,“ a zaopatril mu miesto hospodára pri veľkom panstve.
   </p>
   <p>
    Ako Cheops a ventil, tak i vedecko-literárna práca Radovského zostala nedokončená… i to,
         čo napísal, nedá sa použiť, i pri nahromadenom materiále. Žije, temer nevychádzajúc zo
         svojej kutery; len časom v ošumelom kabáte navštevuje okolných dobrých ľudí, posedí,
         pohovorí, a zase sa utiahne na celé mesiace. Duša mu vždy horí šľachetným ohňom, myšlienky
         rastú ako kvet, ale ako pustokvet, nemajúc v sebe plodného zárodku.
   </p>
   <p>
    Kamenec sa stratil z Burína hneď po katastrofe a nikto o ňom neslýchal. Hovorili, že
         dlho žil na Dolniakoch u bohatého gavaliera, s ktorým i cestoval po Európe. Kálnay kvitne
         ďalej: razom dostal mastný úrad, ktorý by ho vlastne nútil odísť z Burína do veľkého mesta…
         no úrad i plat má, ale Burín z „dôležitých príčin“ neopúšťa. Pani Kálnayka tiež postúpila:
         pri jej tróne sedáva barón, opravdivý barón, s opravdivou sedmorožkatou korunkou na
         manžetových gombíkoch. V jej salóne je práve tak teplo a príjemne ako predtým; je síce
         menej hlučno, ale predsa veselo, a okrem toho nadovšetko už-už ide poslať baróna do penzie,
         lebo má výhľady na grófa, s opravdivou deväťrožkatou korunkou na manžetových gombíkoch.
   </p>
   <p>
    Burínskemu americké dedičstvo nechodilo a nechodilo — hodil sa na istejšie: na politiku;
         vyvolili ho do snemu, a on začal zápoliť s Kálnaym, ale márne, tajné spojenia agentove sú
         nerozborné. Burínsky chodí do snemovne iba pre plat, ináč v Buríne robí politické nečistoty
         a v Pešti žije pustým životom snemových, nič neznačiacich darmošľapov.
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e1436" name="ftn.d56e1436">
        47
       </a>
       ]
      </sup>
      <span class="emphasis">
       <em>
        Kremeslo
       </em>
      </span>
      — haraburdy.
     </p>
    </div>
    <div class="footnote">
     <p>
      <sup>
       [
       <a class="para" href="#d56e1442" name="ftn.d56e1442">
        48
       </a>
       ]
      </sup>
      <span class="emphasis">
       <em>
        Inkunábuly
       </em>
      </span>
      — (lat.) prvé tlačené knihy asi do r. 1500, sú to
               dnes veľmi vzácne a cenné dokumenty.
     </p>
    </div>
    <div class="footnote">
     <p>
      <sup>
       [
       <a class="para" href="#d56e1450" name="ftn.d56e1450">
        49
       </a>
       ]
      </sup>
      <span class="emphasis">
       <em>
        Doktor der Gesamten Heilkunde
       </em>
      </span>
      — (nem.) doktor všetkých
               lekárskych vied.
     </p>
    </div>
    <div class="footnote">
     <p>
      <sup>
       [
       <a class="para" href="#d56e1465" name="ftn.d56e1465">
        50
       </a>
       ]
      </sup>
      <span class="emphasis">
       <em>
        Kolumbárium
       </em>
      </span>
      — staroveké skladisko urien s pozostatkami
               mŕtvych, cintorín.
     </p>
    </div>
    <div class="footnote">
     <p>
      <sup>
       [
       <a class="para" href="#d56e1477" name="ftn.d56e1477">
        51
       </a>
       ]
      </sup>
      <span class="emphasis">
       <em>
        Jóbove zvesti
       </em>
      </span>
      — Jób, postava zo Starého zákona. Na diablov
               podnet skúša ho boh veľkým trápením, ktoré ho však neodvráti od oddanosti k
               nemu.
     </p>
    </div>
    <div class="footnote">
     <p>
      <sup>
       [
       <a class="para" href="#d56e1485" name="ftn.d56e1485">
        52
       </a>
       ]
      </sup>
      <span class="emphasis">
       <em>
        Intabulácia
       </em>
      </span>
      — (lat.) dlh na nepohnuteľný majetok, ktorý sa
               zabezpečí zápisom do pozemkových kníh, takže majiteľ nemôže ním celkom voľne
               disponovať.
     </p>
    </div>
    <div class="footnote">
     <p>
      <sup>
       [
       <a class="para" href="#d56e1497" name="ftn.d56e1497">
        53
       </a>
       ]
      </sup>
      <span class="emphasis">
       <em>
        … musí kvitovať
       </em>
      </span>
      — (fr.) musí opustiť službu.
     </p>
    </div>
   </div>
  </div>
 </body>
</html>
