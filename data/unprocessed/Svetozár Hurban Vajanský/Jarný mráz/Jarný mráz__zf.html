<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e124">
       </a>
       I. Hosť z mesta
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    „Nespadne, nespadne!“ volalo piskľavým tónom šestnásťročné dievča, bijúc trstenicou na
         rozletené kolo z bukového zohýbaného dreva, aké majú malé deti k zábavke.
   </p>
   <p>
    Jej pristala detinská hra, lebo všetky jej pohyby boly ešte detinské. I sukničku mala
         polokrátku, tak že pri rujných skokoch bolo vidno jej strunisté nôžky v tuho natiahnutých
         punčoškách, i v drieku bola tenušká.
   </p>
   <p>
    „Nuž nech sa zabáva ešte po detinsky,“ pomyslela si mať, ktorá ticho kráčala cestou po
         boku staršieho, veľmi módne odetého pána.
   </p>
   <p>
    Išli domov s krátkej prechádzky. Starší pán prišiel k vdove Biankovičovej na návštevu,
         veru nečakanú. On bol bohatým, vysokým úradníkom z hlavného mesta. Vdova počula jeho meno z
         úst nebohého muža, a to v spojení s nádejou, že by mu hádam intímny súdruh školských rokov
         mohol pomôcť z úzkosti. Či Biankovič urobil nejaký pokus, či obrátil sa na „intímneho
         súdruha“, nevedela. Vedela len toľko, že pomoc nezavítala odnikiaľ, a meno bohatého
         Černošínskeho neprišlo jej na um, až ho čítala na vizitnej kartočke, ktorú jej poslal zo
         špinavého hotela malomestského, s prosbou, či smie navštíviť vdovu svojho najväčšieho
         priateľa. Vedela, že teraz, keď jej muža zabily nešťastné, zavinené i nezavinené pomery,
         ktoré mohla reparovať dosť malá pomoc, jej všetky školské intímne priateľstvá mužove nič
         neprospejú. Jednako prijala Černošínskeho, ako známeho… Veď jeho meno počula od muža.
   </p>
   <p>
    „No, už ticho,“ zavolala Biankovičová na dcéru, „blížime sa k mestu!“
   </p>
   <p>
    „A práve tam je hladko!“ veselo riekla Mária. Jej tvár horela, mladé, ledva znateľné
         prse dmuly sa od behu.
   </p>
   <p>
    „Hľa, veľkomožný pane, takúto dievku mám! Je neposlušná, neposlušná! Divok dedinský.“
   </p>
   <p>
    A skutočne. Mariška rozohnala kolo a bežala za ním, ďaleko predbehnúc starých.
   </p>
   <p>
    „Vy máte diamant,“ riekol vážne Černošínsky, pohladkajúc svoju bradu, šedinami silno
         spestrenú, „sirotu — ach, ako bôľno pomysleť! Ach, keby žil Biankovič, či by sa tešil
         dcéruške. Rosná kvapôčka v rannom slnku!“
   </p>
   <p>
    Biankovičová nečakala od cudzieho človeka takej súcitnej poznámky. Počal hovoriť o
         nebohom, o divných osudoch, ktoré trhajú sväzky najvernejšieho priateľstva. Keď prišli k
         nízkemu domku, kde vdova mala byt, a Černošínsky chcel sa lúčiť, Biankovičová bola už
         rozcítená a so slzami v očiach prosila Černošínskeho, aby sa „uponížil“ k nej na skromnú
         vdovskú večeru.
   </p>
   <p>
    Elegantná figúra úradníkova, jeho brilliantová ihla na tuho škrobenej košeli, veľký
         brilliantový prsteň, lisnúci sa cylinder a celá bytnosť človeka vyšších kruhov silne
         kontrastovala v malej, nízkej, biedne vystrojenej izbe. Bolo vidno, že je to izba parádna…
         To jest, boly tam tri fotele, bol diván i stôl, pokrytý albami, zlatorezmi, aby to
         upomínalo na „salon“. No bola i posteľ, a na biednej kasni s olúpaným furnírom prozaické
         veci dennej potreby: taniere, lyžice, lacný, neglazírovaný hrnček s mliekom. Malé oblôčky
         maly lacné záclony, ale až po zem — celkom ako v skutočnom salone. Tak chápe sa upadlá
         rodina vždy len nahor, aby aspoň tieň starej formy upomínal na prešlé časy…
   </p>
   <p>
    Černošínsky prezrel jedným pozorom všetko. Videl nepokoj vdovy, videl, že jej dcéra na
         chvíľku zmizla, a potom priduseným hlasom radila sa s matkou. Vedel, že ženské majú
         starosti o večeru. Zbadal jasno, že domácnosť Biankovičovej je bez riadnej slúžky, lebo
         obstarná žena, čo konečne priniesla taniere a postavila na kasňu, bola zrejme len občasnou
         posluhovačkou. No pani Biankovičová vedela všetko tak ustrojiť, že jej hosť necítil
         nepríjemného citu, ktorý vzbudzuje núdza. Jemu chutila pečienka (iste kúpená v hoteli, lebo
         prišla polostudená na stôl), chutil i čaj. Menovite čaj mu chutil, ktorý ľúbil hodne
         sladký. I to videl, že na tretí pohár už nedostávalo sa dosť cukru…
   </p>
   <p>
    Marišku ani najmenej nemýlily nesnádze materi. Hľadela veľkými očami na cudzieho pána, a
         bola pevne presvedčená, že si taký starý pánko musí považovať za česť také neobyčajné
         uhostenie. Ešte i fľaštičku rumu bola sama kúpiť za celých 35 krajciarov. I sucháre.
         Nebadala, ako ostro pozerá na ňu pán s bradou, preskočenou striebornými nitkami šedín, a
         divila sa, keď ju bral za ramienko, hladkal po tvári a chválil jej krásne vlasy. No súčasne
         nepríjemné jej bolo, že hodne krátkozraký približoval svoju tvár k jej tvári, k hrdlu,
         robil tesné oči a ovial ju akýmsi mydlovým zápachom.
   </p>
   <p>
    „Čo ma do teba, obluda?“ pomyslela si. „Škoda suchárov!“
   </p>
   <p>
    Ona si totiž myslela, že jeden suchár jej ostane, ale nie, „veľkomožný“ v tichom, šeptmo
         vedenom rozhovore s matkou vzal i posledný a máčal v zastydnutom, slabo ocukrenom čaji.
   </p>
   <p>
    „Spať, dieťa moje,“ razom riekla mať, a jej ruka sa triasla.
   </p>
   <p>
    Mariške to bolo po vôli. Ona skočila radostne, uklonila sa staromódne pred hosťom a
         matke bozkala ruku. Zo spalne ozýval sa tichý spev, potom zamĺkol.
   </p>
   <p>
    „Pre Boha!“ riekla Biankovičová, len čo bola vyšla dcéra. „Aký dlh — ja o ničom neviem.“
   </p>
   <p>
    „Áno, dlh, veľký dlh,“ prešiel Černošínsky zo šepotu do hlasnejšieho hovoru; „dlh, ktorý
         som nemohol splatiť živému… Áno, on mňa zachránil, váš Gusto, zachránil! Nie môj život,
         viac, moju česť, moje všetko… A čo viac, zachránil s obetovaním samého seba. Urobil som
         niečo, pravda, v mladistvom nerozmyslení, čo by ma bolo zhubilo navždy… Z kajúcnosti vyznám
         vám to… mal som sverené peniaze, rozhorúčený kartovou hrou prehral som všetko. Gusto
         vytrhol ma, vzal vinu na seba… ja som nahradil všetko, vyšiel som čistý, no fľak zostal na
         ňom… Áno, tak sa stalo, že váš muž nemohol vyššie, zostal za nami druhými, nepovšimnutým
         úradníkom — a ja som postupoval…“
   </p>
   <p>
    Biankovičovú pojal strach pred novým jej človekom. Razom objasnily sa jej všetky útrapy
         mužove, jeho márny boj, jeho daromné námahy vymaniť sa z postavenia subalterného,
         nezodpovedajúceho jeho vysokému vzdelaniu, pilnosti a talentu.
   </p>
   <p>
    „No, tu som, aby som, nakoľko možno, napravil chybu…“ riekol Černošínsky, priblížiac
         tvár k tvári vdovinej a žmurkajúc, akoby v rozpakoch, svojimi trochu prižmúrenými očami.
         „Vidím, že ste v zlých pomeroch…“
   </p>
   <p>
    „Nie, nie! Zadržte! Vy chceli by ste ma almužnou obraziť preto, že tristozlatová penzia
         núti ma k najkrajnejšej skromnosti. Nie, pane! Viem, môj muž spomínal, že azda bola by
         pomoc u vás…“
   </p>
   <p>
    „Áno, a to je, čo ma žerie! On mi písal… a viete, čo robí zbohatlý priateľ s listom
         biedneho priateľa v tisícich pádoch? To som i ja urobil. List bol hodený medzi stá iných
         žobráckych. Áno, to som urobil, a to ma dohnalo sem, keď dozvedel som sa o smrti Gustovej.
         Slovo smrť je veľké, vážne slovo… Chcete, aby som mohol upokojiť dušu?“
   </p>
   <p>
    Biankovičovej prišlo na um, že nie ona sama je obeťou akéhosi temného diela, ale i jej
         dcéra. Hrdosť počala ustupovať materinskej láske. Kto vie, či bohatý priateľ jej muža
         nezabezpečí budúcnosť dcérinu?
   </p>
   <p>
    „Nebránim,“ riekla ticho.
   </p>
   <p>
    Černošínsky vstal s divánika.
   </p>
   <p>
    „Dajte mi svoju dcéru,“ riekol trasľavým hlasom.
   </p>
   <p>
    Biankovičovej urobily sa mžiky pred očami. Pokryla tvár rukami a položila hlavu na stôl.
   </p>
   <p>
    „Verím, že ste prekvapená,“ počal Černošínsky a bral ruku vdovinu, útlo, otcovsky zohnúc
         sa nad jej hlavou; „primnoho nového ste počuli. Ale počuli ste slová muža čestného. Noc má
         rozum, hovorí sa… Pohovoríme si zajtra… Ďakujem za pohostenie.“
   </p>
   <p>
    Ona vstala a hľadela na cudzinca, ako v nedorozumení.
   </p>
   <p>
    On bral svoj svrchník s hodvábnym futrom, klaňal sa a vyšiel.
   </p>
   <p>
    Biankovičová počala chodiť po malej izbe rýchlym krokom, ako v klietke. Chytala sa za
         hlavu, časom zahíkala suchým plačom. Počala sberať so stola, zo zvyku. Pod tanierom hosťa
         našla nové novučičké štyri stovky. Celá jej hrdosť sa vzbúrila. Pochádzala z nebohatej, ale
         intelligentnej rodiny, bola vychovaná skromne, čestne; jej muž odvodzoval meno svoje od
         Brankovičov, a iba akési nešťastie prinútilo ktoréhosi predka premeniť si meno. A tu razom
         akási strašná, ohyzdná historia! Ona si už chystala celú zásobu hrdých slov, akými privíta
         neznámeho votrelca. Jej muž previnil sa na sebe i na rodine, zanechal ženu i decko v biede,
         ale to neoprávňuje cele cudzieho človeka peňažnou almužnou urážať Biankovičovú.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e200">
       </a>
       II. Stovka
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    A Biankovičová i upotrebila zásobu prichystaných hrdých slov na druhý deň. Čakala
         Černošínskeho sama. Dcéru poslala na blízku dedinu ku známej rechtorke, osobe milej a
         úslužnej, prosto zamilovanej do Marišky.
   </p>
   <p>
    Ale tu pomaly badala, že jej rozbúrené more láme sa o nehybnú, tvrdú skalu. Černošínsky
         vypočul všetko s tichou, ba prívetivou tvárou. A keď vdova už nemala čo povedať, keď sa jej
         búrne vlny čím dial, tým viac drobily na skalnej pokojnosti protivníkovej, i sama cítila
         upokojenie. Mnohé, čo si premyslela nocou, čo povedala v tvár Černošínskemu, razom pozdalo
         sa jej prehnaným. Jeho krotké slová, jeho tvrdenie, že rozumie jej rozhorčeniu, že
         neočakával nič iného, že práve ho teší, že našiel taký blahorodný odpor, ale že sa toho
         odporu neľaká, chránený a posmelený čistotou svojich úmyslov — účinkovaly ako olej na
         rozbúrené more. Ono sa tíšilo. Čím viac rozprával hosť o svojom skvelom postavení, tým
         hlbšie cítila pred sebou priepasť biedy a bezpomocnosti. A keď jej predstavil, čo bude s
         Mariškou, keby sa ona tak pominula… Hrozná myšlienka… Žiť v chudobe nebolo jej hrozné — ale
         zanechať jediné dieťa, dievča v šírom, pustom svete…
   </p>
   <p>
    A vyšlo, že Černošínsky nebol rodine Biankovičovej taký celkom ďaleký… Veď on už päť ráz
         po smrti Biankovičovej bol v D. a videl zďaleka mať i dcéru, dopytoval sa… Videl Marišku na
         ochotníckom divadle v malej úlohe — vtedy dozrel v ňom úmysel. On si zaľúbil ladný zjav, on
         nie je len chladný, vypočítavý, je pri tom i srdce… Prečo teda neurobiť dvojaké blaho:
         osviežiť a ošťastniť svoje osamelé dni a smieriť starú vinu? Nie každý tak pamätá na starú
         dlžobu…
   </p>
   <p>
    K poludniu Biankovičová bola už celkom mäkká, len prosila nazpäť prijať štyri stovky.
         Ona nežiada daru. To bolo nedelikátne. Černošínsky ju presvedčil, že to bola od neho síce
         smelosť, ale keď zbadal ich veľkú ohraničenosť, myslel si, že… no, jedným slovom, zle volil
         prostriedok umom, ale úprimne dušou. Ostatne vzal banknóty a strčil do vestového vačku.
         Prišla babka-posluha.
   </p>
   <p>
    „Ah! babka — včera zabudol som vám dať diškréciu.“
   </p>
   <p>
    Vytiahol stovku a vstrčil babe do tvrdej, nečistej dlane, tak, aby vdova nezbadala.
   </p>
   <p>
    „A tak dovolíte — mňa už volá povinnosť… odcestúvam! Škoda, že nevidím váš diamant. No,
         smiem prísť? Smiem?“
   </p>
   <p>
    Biankovičová bola celá omámená. Rozum počal hovoriť veľmi hlasno, dobrý cit bol
         zahalený, ako by razom hmla bola sadla na jej biednu dušu.
   </p>
   <p>
    „A odpustíte biednej vdove?“ riekla a pozrela prosebne na tvár úradníka.
   </p>
   <p>
    Videla, že jeho tvár je síce chladná, ale že je dobrá, majestátna, dôveru vzbudzujúca.
         Veď čože by ho tiahlo k žobrákom, aký záujem? Aký egoizm? K nim, takým biednym, nepatrným?
         Ťažko bolo niečo zlého si mysleť. A jeho kajúcnosť! Duševná tichosť, trpelivé vypočutie
         všetkých obžalôb! Černošínsky opustil chudobný byt vdovin; ona sa rozplakala po jeho
         odchode, potom sa rozveselila a zamĺkla tupou, bezmyšlienkovou nemotou.
   </p>
   <p>
    „Urodzená pani, urodzená pani!“ kričala babka-posluha, vrúťac sa strmhlav do chyže. „Pán
         veľkomožný dali mi do ruky stovku… iste sa pomýlili… chceli mi dať zlatovku. Pre Boha
         prosím, urodzená pani… zanesú sami, mňa vyhovoriť, ja sa bojím! Mňa môžu chytať — Bože môj
         — taký veliký peniaz! Nebola bych ani vedela, ale môj muž — tužibuď s lápsikom! Že vraj
         trinkeld! Pekný trinkeld — stovka! Ty nešťastnica, čos’ to urobila? U tej bedárky stovku
         trinkeld! Ach, nech mi odpustia… on je už taký…“
   </p>
   <p>
    Vdova uhádla, že je to stovka z tých, ktoré hosť nechal pod tanierom.
   </p>
   <p>
    „Uspokoj sa, ševcová; daj, uschovám peniaze. Pán skoro príde.“
   </p>
   <p>
    „Len aby na mňa nič nevyšlo… a môj muž?“
   </p>
   <p>
    „Choď… hneď prídem za tebou, neboj sa.“
   </p>
   <p>
    Ako babka vyšla, Biankovičová klesla kolenačky k divánu.
   </p>
   <p>
    „Bože môj! Biedna ševcová vracia darovanú stovku… a ja som na skoku prijímať strašný,
         strašný dar! Veď je ona ešte len decko! Útle, slabé, nevinné decko! Ó, Bože môj, čo som
         urobila!“
   </p>
   <p>
    Aký veľký dar to bol, zvedela až neskôr: Černošínsky vyrovnal všetko, čo jej nebohý muž
         udajne previnil. Jeho veľkému vlivu v hlavnom meste nebolo ťažko pri najvyššom súde process
         Biankovičov pristaviť a zabiť, tým ľahšie, keď už vinník bol nebohý a všetky hmotné záväzky
         vyplatil Černošínsky. Slovom, on sotrel s mena Biankovičovho škvrnu, a tým uspokojil dušu
         vdovinu.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e246">
       </a>
       III. Osudná mýlka
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    „Mama, drahá mama,“ vbehla Mariška do chyže, „videla som pána, čo bol u nás pred
         mesiacom… veru on to bol, ten samý. Šiel so sudcom a s inými pánmi. Tak sa mu klaňali, až
         smiešno. Celý dvor, a on ako kráľ, taký starý, vážny kráľ.“ Zasmiala sa a ukazovala, aké
         komplimenty strúhal notár, aké tučný farár. „A on len takto,“ a pritom urobila vážnu pózu,
         rozhodila rukami a nadula sa. „Celkom iný človek. Ale ja som ho poznala po šedivastej
         brade. On bol, on.“
   </p>
   <p>
    Biankovičovú bodlo do srdca. Už vedela, že má prísť. Krásne dary, ktoré poslal matke i
         dcére, boly zatvorené v kasni; dary boly sprevádzané utešeným listom.
   </p>
   <p>
    „Nuž a čo viac? Čo tak ľahko hovoríš o vážnych ľuďoch? On je náš dobrý známy, náš
         priateľ. Možno, príde.“
   </p>
   <p>
    „Ale potom musíme kúpiť viac cukru,“ povedala Mariška opravdove.
   </p>
   <p>
    „Vidíš, maj rozum, už nie si decko…“
   </p>
   <p>
    „To mi hudie i pani rechtorka…“
   </p>
   <p>
    „Nie si decko. Maj rozum, Marienka. Ten pán, pán radca Černošínsky, chodí sem po
         úradných povinnostiach. On bol priateľom tvojho otca — jedným slovom…“
   </p>
   <p>
    Nemohla ďalej, hoci v utešenom liste boly vážne slová o príprave dcéry.
   </p>
   <p>
    „Marienka, počuj. Tys’ už nie decko, ešte raz ti hovorím. Pomysli si, čo by bolo, kebych
         tak umrela… Marienka…“ Zastala.
   </p>
   <p>
    Marienka otvorila široko svoje i tak veľké, navlhlé oči.
   </p>
   <p>
    „Čo je to, mama? Ah, už viem, už viem! Preto to skrývanie kľúča od kasne. Šusterka
         videla na šaty, videla brošu. Mama, čo je to? Mňa už dávno mrzí, že čosi tajíš. Čo je to?“
   </p>
   <p>
    „Áno, skrývala som pred tebou, skrývala…“
   </p>
   <p>
    Marienka kľakla na kolená a položila hlávku do matkinho lona.
   </p>
   <p>
    „Ale, mama moja drahá, prečo ma tak tresceš? Veď ja nie som také decko, ako sa zdá, ja
         som už veľká, mama moja, a priznám sa, i ja som niečo skrývala pred tebou. Ja som začula
         niečo od súsedov, ale som ti nič nehovorila, bála som sa. Ako hovoriť, keď ty mlčíš? Mne sa
         zdalo, ako by si sa čohosi bála.“
   </p>
   <p>
    Marienka počala bozkávať matkinu ruku s vrúcnosťou a krotkým, prítulným lichotením, čoho
         nebolo v jej spurnom, trochu divom ráze.
   </p>
   <p>
    „Nie, mama, nemaj strachu, ja už nie som také decko. Mne sa všeličo objasnilo v
         poslednom roku, čo mi bolo predtým tajné. Ja som predtým necítila, ako bolí chudoba — tys’
         mi toho nedala pocítiť, moja drahá, utrápená mať! Ah, aká si mi pekná…“ Počala ju hladkať
         po tvári. „Ver mi, pani rechtorka ťa vrúcne miluje, ako rodnú sestru, i povedala: ,Ej, ako
         tvoja mať kvitne, ako sa mladí!‘ I súsedia šepcú. Ó, moja drahá mať!“
   </p>
   <p>
    Biankovičová bola celá udivená a zčiastky i sklamaná. Jej dcéra hovorila naraz jazykom,
         nikdy nepočutým z jej utešených úst. Všetky obavy, ktoré mala, počaly miznúť, a to, čo bolo
         také hrozné v neočakávanej žiadosti Černošínskeho, počalo tratiť svoju odstrašujúcu moc.
         Ona po prvý raz videla, že jej dcéra už naozaj nie je decko — ale so zmiznutým deckom mizly
         i blažiace predstavy o jej detskej, milej, ničím netknutej Mariške.
   </p>
   <p>
    „Nuž ty bys’ teda vedela, ty by si sa nebránila…“
   </p>
   <p>
    „Mamička, to sú horké rozhovory… Musím ti vyznať, že s rechtorkou hovoríme celkom zrelo,
         ako sa svedčí na vyrastlých ľudí. Ale nič zlého o nej nemysli. Ona ťa miluje, ona ťa
         zbožňuje. Čo sa mňa máš pýtať? Ako ti ja mám brániť? Čo ty chceš, to mi je zákonom, mamička
         moja pekná!“ A zase počala celovať matkinu ruku.
   </p>
   <p>
    „Nie, nie. I samej seba sa opýtaj. Som iba dobrým radcom, nie zákonom. Možno, už skoro
         príde na riešenie. Zpytuj samú seba.“
   </p>
   <p>
    „Čo sa mám radiť? Mám k tomu právo?
   </p>
   <p>
    Čo najmenšie právo? Nie si mi mať, nie si mi všetko?“
   </p>
   <p>
    „Ja sama všetko nemôžem znať…“
   </p>
   <p>
    „Ale znajú iní… Myslíš, že je to taká tajnosť? Ľudia všetko vedia, a najviac to, čo sa
         ich netýka. Pravda, prvej som cítila antipatiu! Neľúbil sa mi jeho odmeraný spôsob, všetko
         ako kružidlom, studená vážnosť… Jeho čudné zvyky, jeho ostré žmurkavé oči… Ale teraz, keď
         som ho videla, bol mi cele iný… A keď ty chceš, mama, mama moja drahá!“
   </p>
   <p>
    Niekto zaklopal na dvere. Černošínsky vstúpil, Mária vyskočila, poutierala navlhlé oči a
         stala si do kútika.
   </p>
   <p>
    „Smiem rušiť rodinnú idyllu?“ riekol, vidiac pohnutie na matke i dcére.
   </p>
   <p>
    „Ah, smiete, smiete,“ riekla veselo zvučným, trasľavým hlasom Mária, s detskou smelosťou
         predstúpiac pred vznešenú figúru hosťa, a chcela ujsť.
   </p>
   <p>
    On ju zadržal.
   </p>
   <p>
    „Milostivá pani… zdá sa mi, zo slov slečny badám, vy ste ju dobre pripravili. Nemám rád
         dlhých rečí.“
   </p>
   <p>
    „Nebolo treba, nebolo treba dlhých príprav,“ všetečne riekla Mária.
   </p>
   <p>
    Biankovičová pristúpila k hosťovi a vzala ho za ruku.
   </p>
   <p>
    „Vidím, sám Boh obľahčil mi všetko. Neviem ani, ako. Pred tým, čoho som sa bála, zmizla
         bázeň. Po vôli Božej…“
   </p>
   <p>
    Černošínsky pristúpil k Márii, vzal ju za ruku.
   </p>
   <p>
    „A tak smiem byť šťastný?“
   </p>
   <p>
    Jeho čeľusť sa potriasala, objal driek mladej devy a tisol tvár k jej tvári.
   </p>
   <p>
    Umom Márie razom blyslo jasné, hrozné svetlo.
   </p>
   <p>
    „Bože večný!“ vykríkla zúfalým, steny prerážajúcim krikom a sadla prosto na dlážku, u
         nôh Černošínskeho, ako sadajú spurné, vospustné deti, keď ich chcú trestať.
   </p>
   <p>
    Ona uverila šuškaniu súsedov, že veľkomožný pán uchádza sa o ruku jej matky. Teraz
         videla, že on uchádza sa o ňu samú.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e334">
       </a>
       IV. Bez srdca
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    V hroznom, velikom rozčulení, po prestátom prvom úžase, prvý cit, ktorý ovládal celou
         bytnosťou Márie, bola hlboká, nevysloviteľná láska k matke. Videla zrejme, že jej
         doterajšia láska bola ničím, bola zvykom, bola hrou, ba v istej miere farizejstvom. Teraz
         videla, že láska k matke je celkom niečo iného, než mačacia prítulnosť, že je ona veľkou
         duševnou potrebou. Všetko, čo bolo zemné na jej matke, spŕchlo s nej, a zostal iba anjel,
         niečo nadtelesného, čisto duchovného. Keď odišiel Černošínsky s poklonou, hovoriac, že
         ponecháva rodine rozhodnutie „bez vlívania svojej osoby“, druhým živým a spolu strašným
         citom bolo jej zimničné odvrátenie sa od človeka, ktorý padol, ako bomba, do tichého
         príbytku úbohej vdovy. Priamo pálil ju pás, kade sklzlo sa rameno jeho, i pliecko, o ktoré
         oprel sa jeho bok. V myšlienkach bola privykla na to, že on môže sa stať jej otčimom, a s
         takým citom vítala ho vo dverách, hoci i to ju stálo námahu. Usilovala sa vpratať do
         zástoja siroty, ktorej mať pôjde za druhého muža. A všetko úsilie, vyznať treba, že dosť
         bôľne, no statne víťaziace, bolo zmarené, a niečo celkom iného zvírilo sa pred jej
         zrejúcou, ba už vyzretou dušou.
   </p>
   <p>
    Ako rýchlo premení sa ženská, ako razom vhupne z detstva, od bábiky, od bukového kola do
         zrelosti! No nie lacno. Potrasenie duševné pri takom rýchlom prielome býva väčšie, než u
         mužských, pomalšie zrejúcich. Minulo niekoľko mesiacov, a už nedalo sa ani pomysleť, že by
         Mária Biankovičová mohla skákať za bukovým kolesom po hradskej ceste do mesta.
   </p>
   <p>
    Biankovičová uznala: s Černošínskym vec dozrela tak ďaleko, že nazad nemožno bez zadania
         cti. Ona mohla mu vrátiť v kasni zatvorené hodváby a skvosty, no nemohla mu vrátiť to, čo
         urobil, že očistil škvrnu, ľpiacu na mene mužovom. Sám Černošínsky ďaleko nebol mužom,
         ktorý by sa bol dal odstrašiť prvými antipatickými vrtochmi mladej devy. Konal dielo svoje,
         dľa vlastnej mienky, čestne, na každý prípad s istotou, trpelivosťou a dôslednosťou. A
         všetko bolo by sa dalo vyrovnať. Mladé devy vychodia za muž za starších ľudí, a často i
         šťastne. Len jedna podmienka chýbala. Černošínsky nemal srdca. Nech čokoľvek hovoria o
         srdci, ako o niečom zbytočnom, ba práve škodlivom na púti životnej, bez neho niet ani
         opravdového života, ani šťastia, ani ľudskosti. Srdce je skryté, k nemu je ťažký prístup,
         neblýska sa, neoslepuje, ako rozum, ale ono je neoceniteľným darom Božím. Trochu srdca
         napraviť môže mnohý krivý výpočet rozumu. Bolo v Černošínskom mnoho egoizmu, a on myslel
         konať altruisticky. V jeho dobrodení, ktoré robil, bol čistý egoizmus.
   </p>
   <p>
    A srdca nebolo. Černošínsky vzal si biednu sirotu priateľovu nielen z osobných záujmov,
         omámený jej sviežosťou a neobyčajnou krásou, ale skutočne z dobrých úmyslov, pravda, čisto
         rozumových. Vyhladí starý dlh a okrášli pritom život svoj, ktorý mu počal byť nudný. A
         zaprísahal sa, že vyplní všetko verne, že za obeť, ktorú prináša mladučká deva jemu, už
         temer starcovi, poskytne jej všetko, čo môže poskytnúť jeho majetok, jeho postavenie vo
         veľkomestskej spoločnosti. On sľuboval si krásnu, teplú jaseň, ohriatu krásnym slnkom, nové
         dojmy a šťastie, ktorého nevidel u ľudí, ktorí vzali si za ženy mestské dcéry. „Kus
         provinciálnej prostoty a neviny chcel zasadiť do svojho skleníka.“ Aký je on čistý, aký
         puritán! Iní osladzujú si život ženskou prelesťou za peniaze — on oddáva svoju ruku, svoju
         osobu, svoj majetok a uzaviera zákonné manželstvo! Nevinným, vysokým sa cítil. Ale srdca
         nebolo.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e351">
       </a>
       V. Nevďačnica
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    „Domov, domov!“ S takýmto výkrikom, prichádzajúc z úradu, stretol sa Černošínsky na
         piaty deň po tom, ako presadil provinciálnu prostotu do svojho skleníka. Výkrik niesol sa
         zo spalne, no hlasu nepoznal. Vbehol. Videl svoju ženu polosoblečenú. Sedela u stolíka; jej
         lesklé vlasy, rozpletené, padaly v hojných, temných vlnách belunkou šijou. Bohato
         vystrojená spalňa bola v pološere, čipkové záclony ešte neboly zdvihnuté. Ohromná posteľ s
         ťažkým baldachýnom nebola postlatá a svietila bielizňou a hodvábmi. Pred paňou stála
         čiperná chyžná, veľkými, naplašenými očami hľadiaca na svoju veliteľku. Mária zdvihla
         prosebne ramená oproti vchádzajúcemu.
   </p>
   <p>
    „Ó, prosím, pre Božie smilovanie… pusťte, pusťte ma domov! Ja sa už nemôžem ďalej
         premáhať. Smilujte sa, Boh vám to odplatí…“
   </p>
   <p>
    Černošínsky sa zarazil, roztiahol ramená a blížil sa k tvári Márie, žmurkajúc
         krátkozrakými očami.
   </p>
   <p>
    „Ale, duša, čože sa stalo? Aké to náreky, aké prosby? Veď ty môžeš rozkazovať, načo sú
         tedy prosby?“
   </p>
   <p>
    Obrátil sa k chyžnej, keď žena mlčala a položila hlavu na stolík.
   </p>
   <p>
    „Pán veľkomožný, ja neviem, čo sa stalo. Zvonili, prišla som. Pani boli ešte neoblečená,
         nechceli z postele. Konečne vstali a ja som im počala pomáhať. Ale oni pustili sa do plaču
         a zalamovali rukami. ,Domov, domov!‘ volajú…“
   </p>
   <p>
    „Choď von, choď von,“ skorým hovorom pretrhol ju Černošínsky, nerád, že slúžka počula,
         čo počuť nemala.
   </p>
   <p>
    Chyžná šibla zo spalne, ako mačka.
   </p>
   <p>
    „Čo ti je, dušička? Azda si chorá? Čo nehovoríš? Pošlem po lekára, no prvej mne povedz.
         Veď som tvoj muž. Čo ti chybí?“
   </p>
   <p>
    Mária neodpovedala, ale štkala, až sa jej nežný chrbátik potriasal.
   </p>
   <p>
    „Nože povedz. Čo ma trápiš? Čo sa stalo? Veď si bola tichá, ako ovečka, keď som
         odchádzal.“
   </p>
   <p>
    Položil studenú ruku na jej obnažené plece. Mária sa strhla, ako by jej bol na telo
         priložil žeravé železo, a zase položila hlavu na chladnú tablu stolovú.
   </p>
   <p>
    „Ako to milo chladí,“ počala ako zo sna. „Mňa páli hlava, mne je strašno…“
   </p>
   <p>
    „Tys’ chorá, duša! Ľahni si, zavolám doktora. Keď ťa hlava páli, znamená, žes’
         prestydnutá. Ľahni si, duša, upokoj sa!“
   </p>
   <p>
    „Nie, nie som chorá… do postele nejdem!“ Zase sa striasla, ako by bola stupila na tŕň.
         „Nie, nie som chorá, ale zlá, špatná… Ja som hriešna, ja som hnusná… ach, aká hnusná! Hnusí
         sa mi toto rameno, hnusia sa mi tieto škuty…“ Počala si vlasy mrviť. „Vytrhala by ich…
         Odhodila bych niekam hriešne údy, rozdriapala líce… Hriešna som! Ach, aká som hnusná!“
   </p>
   <p>
    A potom, zdvihnúc hlavu, pozrela na muža s takou zúfalou nenávisťou, s takým ostrým
         výrazom odpornosti, až hnusenia, že Černošínskemu šiel mráz chrbtom a cítil akési
         zahanbenie.
   </p>
   <p>
    „Pusťte ma, pusťte ma!“ zavolala akýmsi nadlomeným hlasom a počala sa svíjať na stoličke
         a stole.
   </p>
   <p>
    „Upokoj sa,“ už menej nežným tónom povedal Černošínsky, nahrbiac sa, čo vždy robil, keď
         bol rozčulený. „Vidím, to je akási hysteria, ktorú treba potlačiť. Ako si ma naľakala, až
         ma hlava rozbolela. Dúfam, že to prejde, ak len sama zachceš.“ Nesmelo položil ruku na jej
         čelo. „Hlavu nemáš rozpálenú.“
   </p>
   <p>
    Mária sa zase striasla, ako osika, keď na ňu naletí vietor. Silou, ktorú u nej
         nepredpokladal, odklonila jeho mäsitú ruku.
   </p>
   <p>
    „Musíš sa premáhať,“ doložil urazený a už i nahnevaný.
   </p>
   <p>
    „Už som sa premohla!“ zavolala Mária akosi zhlboka, s hlasným vzdychom, a zdvihla hlavu,
         odhodiac vlasy na chrbát.
   </p>
   <p>
    Tvár mala bledú a oči plné sĺz.
   </p>
   <p>
    „Už to prešlo,“ dodala a trasľavou rukou zakryla si obnažené hrdlo a prse. „Naľakala som
         ťa? I ja som sa bála. No, už je dobre. Pošli mi chyžnú.“
   </p>
   <p>
    Černošínsky vyšiel a poslal k žene slúžku. Bol skutočne veľmi naľakaný, ale i do hlbín
         duše rozmrzený a rozladený. Jemu bolo fatálne nepríjemné každé vyrušenie z mieru, každé
         pokolimbanie v jeho sladkom užívaní života a jeho príjemných darov — a tu bolo ešte čosi
         horšieho, akýsi čudný nápad na jeho plány a už hotový sklad žitia. Celý sa triasol,
         vychádzajúc zo spalne. Na také veci nikdy nepomyslel, na taký preryv nebol pripravený. V
         jeho životnom a manželskom rozpočte nebolo nijakých scén, historií, čudných poryvov. Veď
         práve preto vybral si družku zo zdravého dedinského vzduchu. Nevinnú, nezkazenú ani len
         lektúrou. Dlho sa prechodil v kabinete a premýšľal… Ono boly čudné momenty. Bol pre úbohú
         ťažký prechod. Pamätá jej úzkostlivé oči, jej čudné prosby. No veď to býva. Trpelivosť,
         trpelivosť!
   </p>
   <p>
    Na poludnie vyšla Mária do jedálne, ktorej vysoké steny boly vykladané dubovými tapetami
         a poval okrášlená massívnymi dubovými kassetami. Na prostriedku stál taktiež dubový,
         obrovský stôl, okolo neho stolce s vysokými operadlami. Mária v svojom novom-novučičkom
         chalátku z indickej látky bola tichá, bledá, ba i usmiala sa, keď zazrela manžela.
         Černošínsky vítal ju, ako obyčajne, bozkajúc galantne palce jej útlej, mladistvej ruky.
         Sklonil sa až k ruke, potom sa narovnal a pozrel zblízka do jej očú. S tvári Márie zmizol
         úsmev a akýsi tieň preletel jej hladkým, ako srieň bielym čelom.
   </p>
   <p>
    Černošínsky, muž taktu a diplomat, ani slovkom nezmienil sa o scéne, ktorá mala na neho
         taký účinok, ako keby niekto krhlu studenej vody bol vylial na jeho neveľkú ešte plešinku
         navrch hlavy. Obed bol priamo príjemný. Mária málo jedla, no milo ponúkala muža. Po obede,
         nedočkajúc dessertu a čiernej kávy, odišla.
   </p>
   <p>
    Černošínsky sám srkal svoju mokku, kúril tlstú havannu a premýšľal. „Domov, domov!“
         volala. Čo chce s tým „domov“? Akýže má dom? Sirota nevoľná, ale sebevoľná… Čo chce s
         čudnou túžbou po biednom, najatom domku v D.? A to na šiesty deň po svadbe!
   </p>
   <p>
    Cítil sa byť jej velikým dobrodincom, čo mu uznávala celá spoločnosť, celé mesto, celý
         svet, ba ho až ľutovali, že vybral si dobročinnosť s takými osobnými žertvami a ťažkosťami.
         Svet mienil, že Černošínsky prihlboko nadol siahol a temer urazil kruhy, ktorých bol
         vareným-pečeným členom a zákonodarcom.
   </p>
   <p>
    Dobrodenie a nevďak sú súsedi, to je stará pravda, ale taký nevďak, aký zrkadlí sa v
         scénach, vyvolaných sirotou nevoľnou, hraničí už na hriech.
   </p>
   <p>
    Keď pozrel z jedálne na dlhý rad izieb, ktorých dvere boly pootvárané, na blýskavé
         náradie, anglické fotele, do ktorých sa celý človek zaboril, ako do teplej vane, na zrkadlá
         od blýskavých parketov až po plafon, obrazy, mramory a bronze po stoloch, čin jeho
         veľkodušnosti rástol pred ním do obrovských rozmerov a nevďak chudobnej dievčice s menom
         nie celkom bezúhonným černel, černel až do žúžoľa… Na sebe nijakej viny nenašiel. Veď si
         nebral ženu len na okrasu svojich izieb a salónov! Čože si myslia biedne ženské? I mať
         robila celé flauzy pri lúčení. Ach, aké poklady! Černošínsky temer hnevom vzkypel pri
         spomienke na čudné momenty svojho mladého, šesťdňového manželstva.
   </p>
   <p>
    No práve, to je preto, že je mladá. Pravda, k tomu, že je mladá, ledva prestúpila
         šestnásty rok, príde jej malá rozvitosť a priamo jarná útlosť. Všetko milučké biedy, ktorým
         čas pomôže. I do neobyčajných pomerov prišla, ju všetko rozčuľuje, a keď navykne, bude
         tichá.
   </p>
   <p>
    A skutočne, dni išly pokojne. Mária bola síce tichá a chladná, často ju našiel s
         vyplakanými očami, ale to už nebúrilo jeho cirkule. Vtrhne ju do spoločenského ruchu, a
         prinedotknuteľný pel odpadne sám.
   </p>
   <p>
    Voviedol ju do spoločnosti, porobil stá vizít, voziac v elegantnej ekvipáži svoju ženu
         od domu do domu; potom i sami prijímali revizity. Chodili do zábav, spoločností, na domáce
         bály, i sami prijímali hostí. Mária pri spoločenských povinnostiach neukázala veľkej
         zručnosti, mlčala, uťahovala sa, tratila sa v spoločenskom huriavku, ako fialka v ružovej
         hriadke. Ani jej krásy nepozorovali valne. „Krásavica,“ bolo počuť, „ale chladná, ako
         socha.“ „Driečna, ale bez života,“ hovorili druhí. „Ako sa oblieka! Taká boháčka! Tri razy
         bola v opere v jednej robbe!“
   </p>
   <p>
    Černošínsky vycítil kritiku, a chlad objal jeho srdce. „Čože vláčim túto ženskú po
         svete?“ pomyslel si v nedobrej minúte, keď Mária urobila u ministra akýsi malý poklesok
         proti šiku a on zazrel ľutujúce úsmevy ľvov a ľvíc.
   </p>
   <p>
    „Mňa ľutujú! Mne nezávidia!“ On z duše chcel, aby mu závideli. A mýlil sa: mnohý mu
         závidel krásnu ženu, ale mu toho nedal znať. Ešte viac ženských závidelo jej, chúďatku. Ako
         rady boly by obetovaly svoju mladosť elegantovi, bohatému, vysokému, ktorého naiste čaká
         ministerské kreslo.
   </p>
   <p>
    Razom Mária osvedčila mužovi, že viac do spoločnosti nepôjde.
   </p>
   <p>
    Dosiaľ sa premáhala a chodila s ním do salónov, na zábavy, do opery preto, že chcela
         ukázať dobrú vôľu a vydobyť si jeho spokojnosť. Ale už ďalej nemôže. Prosí ho pre všetko
         milosrdenstvo, aby ju nenútil do vozduchu, ktorý ju dusí. Ona i doma má dosť múk…
   </p>
   <p>
    „Pekný medový mesiac si mi nachystala, moja milá,“ riekol tichým tónom Černošínsky;
         slovám „moja milá“ dal falošno-nežný prízvuk, až tak prehradilo Máriu. „Pekne plníš svoje
         povinnosti! Zabúdaš, že si pani Černošínska, moja milá, a nie viac decko, nie dedinská
         húska. Vôbec ihračka na akési äterické decko, na fantastického anjela ti nepristane. Vydala
         si sa. Tys’ povinná mať ohľad i na moje vysoké postavenie vo svete, pomáhať mi v mojej
         karriére, nie ma zadržať, kompromittovať. Čo povie svet? Ničoho horšieho sa mi stať nemôže,
         ako hrať smiešnu figúru! Zajtra máme ísť k präzidentovi. Azda nepôjdeš? Oznámil som ťa.
         Bude tam celá smotánka hlavného mesta.“
   </p>
   <p>
    „Ja prosím, neprotivím sa násilne. Vliecť ma môžeš kamkoľvek, som tvoja žena, tys’ mojím
         pánom. Ale prosiť môže ešte i nevoľnica, nielen pani. A tak teda prosím, uspor mi muky,
         choď, choď sám, vyhovor ma chorobou. A veď som i chorá, keď zazrem blesk cudzích teremov a
         nával blýskavej spoločnosti. Dýchať mi nedá, hlava sa mi krúti; raz ti spadnem a urobím
         nemilé pohoršenie… Ó, prosím ťa, smiluj sa!“
   </p>
   <p>
    Černošínsky šiel sám k präzidentovi. Tam každý pýtal sa po jeho žene, vyzvedal sa na jej
         zdravie, chválil jej krásu a sviežosť. Pýtali sa so záujmom po osobe, ktorú tak málo
         pozorovali, keď bola prítomná. Černošínsky najprv ju vyhováral, potom neodpovedal na otázky
         a ztratil sa zo spoločnosti bez odobierky. A bol tam prítomný i minister, od ktorého
         záviselo povýšenie Černošínskeho. Hľa, ako ďaleko siaha vliv ženského vrtochu, ako počína
         mútiť jeho čistú vodu!
   </p>
   <p>
    Máriu našiel ešte hore nad modlitebnou knižkou. Vidno bolo, že plakala. Jeho trhlo.
   </p>
   <p>
    „Čo zase máš?“ riekol nevrlo. „Aké plače, čo je to za večný dážď? Mne sa zdá, slzy sú ti
         veľmi ľahké a — lacné. Čo sa len toľko modlíš, ako sviečková baba! Čo chceš ešte? Prosila
         si, nechal som ťa doma, nie bez naštrbenia mojej spoločenskej reputácie. A ty tráviš
         podaromne noc a smoklíš sa. Čo to má znamenať?“
   </p>
   <p>
    Mária sa sobrala duševne, vstala a usmiala sa. No bol to akýsi vynútený úsmev pod temným
         bleskom vyplakaných očú. Muž spozoroval neúprimnosť úsmevu a rozjaril sa ešte väčšmi.
   </p>
   <p>
    „Rozumiem citu, bôľu i slzám, keď je príčina. Ale, odpusť, smokliť sa bez najmenšej
         príčiny, ukazovať doma i pred svetom mučenícku tvár, keď človek oplýva všetkým a je pod
         vernou opekou milujúceho srdca — to je prinajmenej nechutné. Povedz, udaj príčinu, abych
         rozumel, abych sa nerozčuľoval márne.“
   </p>
   <p>
    Mária klesla na stolec, úsmev zmizol a na čelo sadla jej chmára.
   </p>
   <p>
    „Si mnoho sama, keď ma volá povinnosť. Chceš, abych ti zaopatril kompaňonku? Chceš mať
         matku? Privediem ti ju. Nehľadím na seba.“
   </p>
   <p>
    Mária hľadela prosto pred seba, do vzduchu. Na jej očiach bolo badať, že hľadí, ale
         ničoho nevidí.
   </p>
   <p>
    „Matku?“ razom riekla povýšeným tónom a celá sa striasla. „Matku,“ doložila tupým
         hlasom, „matku som ztratila. Nie som jej hodna! Hľa, aký oblak letí nad mestečkom… nie, nie
         oblak — šarkan letí… Ako mácha krýdlami, ako otvára zubatú tlamu… Aké divné potvory ženú sa
         za ním… a za potvorami noc, temná, hlboká noc…“
   </p>
   <p>
    Mária hľadela vo vytržení na povalu. Černošínskemu bolo ľúto ženy. Priblížil sa k nej.
         Veľká lampa na vysokom stojane, pokrytá belasou pokrývkou s gréckymi ornamenty, slabo
         osvetľovala jej tvár, jej veľké, akoby strachom vypúlené oči. A keď muž sklonil sa k nej a
         ramenom objal jej úzky driek, odsotila ho oboma rukama.
   </p>
   <p>
    „Preč, hrúza ma trasie! Čo som urobila? Povedz, čo som ti urobila, že si ma tak
         nemilosrdne zhubil? Preč, uteč! Šarkan! Ja som hnusný tvor, ja nezaslúžim žiť na svete! Tak
         sa zachovávajú Božie prikázania? Pred súd so mnou, pred súd, na pranier; ó, Bože, pred tvoj
         prísny súd!“ Mária bila rukou po ramene. „Všetko na mne je odporné, odporné! Aké je slizké
         toto rameno, ako koža salamandra! Ako len vyliezť z tohoto hadieho tela? Veď je nečisté…
         daj vody, umy, umy!“
   </p>
   <p>
    Černošínskeho bodlo priamo do srdca odstrčenie ženino, na prsiach pocítil temer fyzický
         bôľ. Nedôvera v ňom rástla každým momentom. A práve teraz ženina krása ho rozčulila akýmsi
         dravým, požadujúcim rozčulením. Sú prírody, ktoré pri cudzom bôli pocítia nevoľnú,
         senzitívnu rozkoš. V jeho duši lomcovala smyselná túžba s hnevom a urazenou dôstojnosťou.
   </p>
   <p>
    „Mária! Prvý raz odhadzujem slabosť a dobrotu, nemiestnu, ba hriešnu shovievavosť. Prvý
         raz hovorím ti slovo seriózne.“ Hlas jeho bol rovný, prísny, tvrdý, ako oceľová dýka. „Mám
         toho dosť. Struna je prepiata — ešte málo, a ona praskne. Čo to všetko má znamenať? Keď si
         chcela hrať Ofeliu, mala si ísť k divadlu, ale nie ko mne, do tejto nádhernej spalne.
         Spamätaj sa, pováž, že predo mnou trasú sa ľudia mocní. So mnou sa nik neopováži žartovať.
         Mám toho dosť.“
   </p>
   <p>
    „Ty si žartoval?“ radostne vykríkla Mária. „A to všetko bol len žart, to bol iba hrozný
         sen? Toho nebolo?“ A už vstala, vystrúc obe ramená oproti mužovi.
   </p>
   <p>
    Razom ramená klesly, ona sa obrátila a kľakla k ohromnej posteli.
   </p>
   <p>
    „Ó, nie, nie, to nebol sen! Oj, keby to bolo všetko len špatný, ťažký sen, len mura v
         temnej noci! Aké by to bolo blahoslavenstvo! Ja bych bola čistá, jasná, ako lúč zornice!
         Ale tomu nie je tak!“ doložila šeptavým tónom. „Cítim pravdu a skutočnosť na prsiach, na
         mojich biednych lícach. Veď si tu! Tu stojíš… Áno, vidím, cítim. To je strašná skutočnosť!
         Bože, som prekliata, zatratená!“
   </p>
   <p>
    S Černošínskeho soskočila túžba i ľutovanie ženy. Iného necítil, ako ztratu svojho
         mieru, svojej sladkej rovnováhy. Na búrne slasti hodil rukou a prvý raz zkrsla v ňom
         myšlienka sprostiť sa toho, čo mu ruší jeho životný pokoj.
   </p>
   <p>
    „Dobrú noc!“ riekol prísne. „ldem nocovať do svojej chyže, Mária. Vyspi sa pokojne, a
         vedz, že očakávam, že prikazujem, aby sa takáto scéna viac neopätovala!“
   </p>
   <p>
    Zazvonil na chyžnú a vyšiel, silne zachlopnúc dvere na spalni. Uzavrel, že bude prísny.
         Blúznenie Márie pochádza z toho, že ju priveľmi maznal. Maznaniu je už koniec. Nevďačnica!
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e481">
       </a>
       VI. Gazella
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Mária zatíchla v nádhernej spalni, ako myšička, keď spozoruje v blízkosti pažravého
         kocúra. Premáhala návaly bôľa a nespokojnosti, ale čím viac utlumovala v sebe horkosť a
         odháňala čudnú fantáziu, stávala sa tichšou, mlčanlivejšou a smutnou.
   </p>
   <p>
    A to ešte väčšmi rozjarilo muža. Má to byť vzdorovanie, či výsmech? Ona mlčí pri
         raňajšej káve, mlčí pri obede, mlčí pri večeri. Na jeho otázky odpovedá slovom, dvoma, a to
         akosi nechutne, z prinútenia. Na jeho nežnosť odvetí chladom, a keď stane sa prísnym, nemo
         trpí jeho nežnosti, ako baránok pod obetným nožom. Potom striasa sa zimnične, utiahne sa do
         seba a trpí nemo ako laskanie, tak i búrky hnevu, výčitky a obvinenia, bez odvety, bez
         obrany.
   </p>
   <p>
    Nežnosti ubývalo, búrky sa množily. Konečne i búrky prestaly a počala sa podivná borba
         medzi manželmi. Môže byť niečo intímnejšieho, ako je sväzok manželský? Nemôže, na celom
         svete, medzi všetkými ľuďmi bližšieho byť nemôže. A tu razom nepriateľstvo, akého niet ani
         medzi indiánskymi kmeny, bojujúcimi o škalpy. Žena stane sa nepriateľkou, muž nepriateľom;
         vojna panuje. Vojnu pretŕhajú krátke prímeria, ku ktorým núti príroda, zvyk, až konečne i
         vojna prestáva a ľahostajnosť pripraví mier. Ale v najhlbšom srdci ľahostajných sokov
         drieme iskra rozdoru, nemajúceho nijakého smyslu.
   </p>
   <p>
    Černošínsky nevzdal sa nádeje, a sladkej nádeje, prervať navždy hlúpu vojnu, nemajúcu
         nijakého smyslu. Počal ženu „kurovať“, pravda, svojím spôsobom. Počal ju kurovať narážkami,
         ktoré viacej rania, než otvorené výčitky; najprv robil zlostné narážky, len keď boli sami.
         S úsmevom na perách, pri každej nepatrnej veci, vedel dať slovám svojim trpkosti.
         Neľútostne dotýkal sa jej chatrného pôvodu, ba i otcovho previnenia. Pochvastal sa svojou
         veľkodušnosťou, ktorá natkýňa sa na čierny nevďak. Mária vždy obrátila naňho prosebný
         pohľad, položila obe ruky na prse a slzy zjavily sa v jej veľkých čiernych očiach. V ňom
         takáto pokorná „sentimentálnosť“ vzbudila iba hnev. „Bezcitná“ je pri svojej mľandravej
         sentimentálnosti, lebo múti jeho život, jeho pôžitok, jeho karriéru.
   </p>
   <p>
    Keď nepomohlo surové urážanie, počal jej nevideť, nepozorovať. Obedúval mimo domu, po
         večeri ztratil sa do klubu, prichádzal nad ránom. Mária počula jeho kroky schodmi, počula,
         ako zachlopoval dvere na svojom kabinete. Deň prešiel, zase noc. Zase nad ránom kroky na
         schodišti, zachlopnutie dvier…
   </p>
   <p>
    Neskôr robil narážky i pred inými, nepamätajúc, že robiť o rodine a žene narážky pred
         svetom poukazuje na nízke smýšľanie, na vlastnú slabosť, že škodí nielen žene, ale i sebe.
         Šľachetný človek, keď sa už musí vyžalovať, robí to priamo. Narážka raní, ale nehojí, je to
         zbraň chabcov, nehonetná a vždy jedom napustená. Z narážok si každý vyberie najhoršie.
   </p>
   <p>
    Černošínsky stál čistý a nevinný sám pred sebou a nešípil, ako mnoho pretrpelo útle
         stvorenie, ktoré vyrval z nízkeho stavu, z chudobnej záhradky a „presadil do svojho pyšného
         skleníka“. Mária mala nielen oči, ale i prírodu gazelly; bola plachá, čistá, útla. Sú i
         nepresaditeľné rastliny, ktoré hynú, čo by sme ich ako dobre opatrovali. Keď po dlhom
         vnútornom boji privolila stať sa ženou Černošínskeho, nevedela, že preceňuje sily svoje.
         Fanatickou láskou vzplanula k matke, lebo iného predmetu pre jej bohaté srdce nebolo. Ona
         už nekonala ničoho pre seba, konala všetko pre mať, v jej smysle. Preto i priviazala sa s
         takým ohňom k skromnej rechtorke, a i rechtorka v svojej milej, ale krátkozrakej prostote
         jej len prichvaľovala matkino rozhodnutie.
   </p>
   <p>
    Ale už na druhý deň v hlavnom meste hlboko pocítila celú faloš svojho položenia. Ako
         studená pivnica prichodily jej nádherné izby a teremy bohatého výskočku. Ohromná spalňa s
         nízkymi, širokými posteľami pod ťažkým baldachýnom upomínala ju na momenty priamo dušu
         ubíjajúce. Akýsi temný cit uníženia odstrkoval ju od muža. Nezdravá túžba za domovom,
         nostralgia, vyvýšená na stupeň duševnej choroby, lomcovala celou jej bytnosťou, schytila
         jej malé, bohaté srdce, ako do klieští; trepala sa, akoby v kŕčoch. Všetko jej bolo
         odporné: jedlo na miešanskom porcelláne, víno v brúsených pokáloch, mlsy, cukroviny, ovocie
         na podstavcoch z hôrneho krystalu. A najviac bála sa nežností Černošínskeho, jeho silných,
         trasľavých objemov, jeho mydlového zápachu, keď priľnul blízko k jej tvári a mihal
         krátkozrakými očami na jej bledú, ustrašenú tvár. A predsa jej ho bolo i ľúto; veď ho
         vlastne ona oklamala pred oltárom. Až keď bol nahnevaný, keď sa v ňom búrila zlosť, cítila
         smutné poľahčenie, sladkosť pokuty, ktorá ako-tak tíši svedomie. Keď narážal na jej biednu
         minulosť, keď ju upodozrieval, že musela nejaké vrelé city doma zabudnúť, keď ich do jeho
         domu nepriniesla, keď žiarlil na prešlosť, jej sa zdalo, že má k tomu úplné právo. Ale
         potecha krátko trvala.
   </p>
   <p>
    „Tu ma bolí,“ riekla chyžnej, ukážuc na sluch, „tu klope čosi; ale nie je to horúčosť,
         to je mráz, tuhý mráz…“
   </p>
   <p>
    Znamenití doktori, ktorých posielal k nej muž, nenašli nijakej zvláštnej choroby, radili
         kúpele, premenu vzduchu, zábavy, prechádzky, telesný pohyb. Nakoniec prišlo sanatórium. Muž
         ju zaviezol do drahého ústavu, a v ňom zkrsla myšlienka, či by nebolo najlepšie tak vec
         ustrojiť, aby ostala čím dlhšie, ba navždy v tomto luxurióznom väzení. I porobil aké-také
         kroky. Veď bol veľkomožný nielen titulom, ale i vlivom a mocou.
   </p>
   <p>
    Jaseň bola krásna, z tých, ktoré nám málokedy dožičí drahé nebo.
   </p>
   <p>
    „S Bohom, duša!“ riekol nežne, keď sa lúčil so ženou, okolo ktorej stály dve opatrovnice
         a chladno hľadely na lúčiacich sa manželov.
   </p>
   <p>
    Mária bola tichá, poslušná, oddala sa ústavu, ako by sama verila na pomoc. Len keď už
         Černošínsky sadol do voza pred ohromnou bránou, Mária otvorila oblok a zavolala prenikavým
         hlasom:
   </p>
   <p>
    „Chceš ma pochovať? Nie, ja som ešte živá!“
   </p>
   <p>
    Sestry ľúbezným násilím odtiahly Máriu od obloka. A ona sa utíšila. Všetko, čo jej
         kázali, plnila do slova, bola krotká, jemná, rozumná, láskavá a skromná. Mladý lekár,
         ktorému odovzdali klientku, krútil hlavou nad svojou pacientkou. Na piaty deň bol si už
         istý. Osvobodil ju od všetkých mier, ktoré by ju boly nemierne hatily v svobode. Mária
         svobody nezneužívala. Sestry i ostatný personál ústavu prestaly nad ňou bdieť, ako bolo
         prikázané fermanom, ktorý zaopatril Černošínsky.
   </p>
   <p>
    Už prišla zima… Černošínsky sa vrátil z klubu. Šiel hore schodmi rozladený: mal veľkú
         priehru, ktorá sa dotkla nemilo i jeho hlbokého vrecka.
   </p>
   <p>
    „Pán veľkomožný!“ zašeptala chyžná, ktorá, sediac vo foteli v prednej izbe, očakávala
         jeho príchod.
   </p>
   <p>
    Černošínsky pozrel surovo na rozospatú chyžnú.
   </p>
   <p>
    „Pani veľkomožná sa vrátili,“ riekla chyžná a otvárala dvojité dvere spalne.
   </p>
   <p>
    Černošínsky sa zarazil. Z hlavy vyletel mu chmeľ po šampanskom, ktorého neobyčajne mnoho
         užil pri rozčuľujúcom bakarate.
   </p>
   <p>
    „Vrátili? Nemožno!“
   </p>
   <p>
    „Sami sa vrátili, v bundičke, s malou kapsičkou. Všetko tam nechali.“
   </p>
   <p>
    Černošínsky váhal, no nešiel do spalne.
   </p>
   <p>
    „Nech sa vyspia,“ riekol chyžnej a šiel do kabinetu.
   </p>
   <p>
    Bol rozčulený hrou i vínom, spať nijako nešlo. Nad ránom nevydržal. V chaláte a
         papučiach, v ruke strieborný svietnik, bez šumu otvoril dvere na spalni. Za portierou
         baldachýna zašuchotal hodvábny paplon. Keď odhrnul portieru, ruka sa mu triasla. Nepokojné
         svetlo sviečky padalo na tvár i prse Márie. Spala ticho a, ako sa zdalo, veľmi hlboko.
         Nikdy mu Mária neprichodila taká krásna. Tiene dlhých, hodvábnych mihalníc ostro padaly na
         bledú tvár, rozpletené vrkoče ležaly na pleciach a ramenách. Cez vlasy predieral sa úbel
         jej mladého tela. Černošínsky spustil portieru, zadusil sviečku a potme bez šumu vyšiel zo
         spalne.
   </p>
   <p>
    „Krásna je, ani grécka socha,“ pomyslel si. „Dobre, že prišla; možno, všetko sa urovná.“
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e544">
       </a>
       VII. Pustý dom
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Ale neurovnalo sa. Za čas panovalo prímerie, hoci v Márii zkrsla až chorobná nedôvera k
         mužovi. Nešla už ani na krok s ním, bála sa nejakého prekvapenia. Prišla zima, dom pustnul.
         Prestali chodiť hostia, lebo ani on nechodil, a keď niekam vyšiel, to sám.
   </p>
   <p>
    Mária sedávala v malom salónku u kamína za španielskou stenou z hodvábu, vyšitou
         polovypuklo zlatom. Stienka bola posledným darom mužovým. Boli na nej fantastickí vtáci s
         hlavami nepomerne veľkými a s dlhými, krivými zobákmi. Okolo krajov bežal mäander v
         orientálnom vkuse.
   </p>
   <p>
    Černošínsky raz akosi strmo vstúpil do salónka. Mária sa striasla, ale nepohla sa s
         miesta. Hľadela do obloka, tuho omrznutého. Ľadové kvety a listy na oblokoch maly podobu s
         mäandrom na španielskej stienke.
   </p>
   <p>
    „Moja milá,“ počal známym, jej takým odporným tónom falošnej zdvorilosti, „mohla si sa
         presvedčiť, ako bezzištne starám sa o teba a tvoje dobro. A propos! Ešte sme ani nehovorili
         o tom, čo ťa pohlo prekrižovať moje plány… Z inštitútu mi písali, žes’ bez dovolenia vyšla,
         sama sadla do vlaku. Nuž dobre. Ale keď ti je môj dom takým väzením, prečo si rovno doňho
         nazad vletela, ty svobodné vtáčatko? Prečo si nevolila biednu chatrč matkinu? Prečo si
         nebežala k svojej rechtorke, alebo niekam do kláštora, ty svrchovanosť pobožnosti? Ja sa
         musím ospravedlniť pred svetom. O mňa sa otierajú zlé jazyky. Hovor! Čo tu hľadáš, keď som
         ti taký protivný? Ja už ďalej nehodlám znášať neisté položenie!“
   </p>
   <p>
    Za stienkou bolo ticho. Černošínsky sa rozhneval jedom velikým. Jeho tvár blčala, ako
         oheň, tesné inokedy oči sa roztvorily. Na malom stolku stála drahá váza z malachitu.
         Schvátil ju pravou rukou a udrel o zem. Pribehla chyžná, pribehla kompaňonka. Odložily
         stienku. V nízkom koženom kresle našli Máriu v hlbokej mdlobe.
   </p>
   <p>
    „Nevďačnica!“ zúril Černošínsky, zabudnúc cele na svoju dôstojnosť; no skoro sa utíšil a
         sám pomáhal kriesiť omdletú.
   </p>
   <p>
    Od tohto momenta Maria prestala čo i len formálne predstavovať domácu paniu. Černošínsky
         ju považoval za chorú, neplnoletú, a vieme, ako čujno vycíti služobníctvo zlý pomer medzi
         manželmi. Hneď zbadalo, že ich veliteľka ztratila právnu moc domácej panej, a Mária
         pocítila veľkú premenu: málo si jej všímali, ich výslužnosť obmedzovala sa len na vyplnenie
         priameho rozkazu alebo želania. To, čo robí výsluhu naozaj príjemnou, ochota, istá radostná
         hotovosť, vycítenie, uhádnutie želania — to sa ztratilo.
   </p>
   <p>
    Formy Černošínsky neurážal, zovnútorne tiekol život starým ruslom, ale to už nebol
         zdravý tok. „Babie leto“, ktoré veľkomožný tak dychtive očakával, ho sklamalo; všetky jeho
         nádeje, všetek tichý pôžitok, ktorý odkladal k vôli karriére až na posledný, zrelý vek, sa
         nesplnily. I formality, ktorými ešte uznával Máriu za svoju manželku, boly mu obťažné.
         Mária ho v ničom netiesnila, ale predsa cítil sa sputnaným na rukách i nohách bez
         äkvivalentu rodinného šťastia. Na potomstvo už ani neopovážil sa mysleť.
   </p>
   <p>
    Neraz, keď videl jej krásnu, útlu postavu, jej mladé, bezúhonne sformované ramená,
         ničím, leda občasne jemu odpornou slzou neskalené, veľké, temné oči, ešte veril, že sa
         všetko napraví. No keď počal sa k nej blížiť, keď v slabej hodinke, ako sám potom tvrdil,
         prehovoril k nej v smysle svojho očakávaného leta, razom zavial od nej chlad, tupý, hrozný
         chlad, ktorý zmrazil jeho city.
   </p>
   <p>
    „Ja nechcem žertvy,“ pomyslel si, a sluchy mu bily, „ja očakávam, keď nie lásky, aspoň
         oddanosť, priateľstvo, dôveru, vďačnosť…“
   </p>
   <p>
    V tom bola veľká mýlka v jeho kalkule. Keď nepožadoval, ani nedával lásky, ostatné bolo
         nemožné. Len pretvárkou bola by oddanosť, pretvárkou priateľstvo, pretvárkou dôvera bez
         lásky. Len láska premáha i to, čo je na manželskom spolužití čisto materiellné a smyselné.
   </p>
   <p>
    U Márie nebolo schopnosti pretvárať sa. Jej chybela sila, zručnosť, faloš, ktorá je
         potrebná k pretvárke. Úbohá, nevedela, že veliká väčšina ľudí žije pretvárkou, ako
         nevyhnutnou potrebou, ako nevyhnutným surrogátom pravdy a úprimnosti. Hovoria, že v
         symfonickej hudbe je prepotrebný kus falošného tónu. Faktum je, pri gréckych stavbách
         pozorovať istú nesymmetriu, ba i malú krivku línií pri architrave. Hovoria, že pri opravdu
         krásnej tvári oči nestoja symmetricky, ani ovál je nie pravidelný.
   </p>
   <p>
    Mária vyrástla až do panenského veku prosto, bez všetkých duševných zkúseností. Nábožná
         mať vštepila jej vysoké pochopy o kresťanskej duchovnej čistote, o tom, že i telo naše je
         Božím chrámom, v ktorom On sám prebýva. Bohaté jej srdce prijalo naučenie nie na žart, ale
         s ohňom a k živému, blúznivému rojčeniu náklonnou dušou. Rechtorka jej všetko potvrdila, a
         hoci umom málo rozvitá, vedela vlívať na jej srdce prostotou, hlbokým cítením a priateľskou
         oddanosťou.
   </p>
   <p>
    Mária mala o rodine také pochopy, aké majú dievčence o svojich bábikách, keď im kážu
         ihrať sa na dom, na rodinu, na vizity, hostinky, krsty. A veď Černošínsky ju prosto z
         bábikinej chyžky vytrhol pred oltár. Od bábik a od kolesa z ohýbaného dreva.
   </p>
   <p>
    Premena, ktorá sa s ňou stala, bola prisrázna, priveľká. Ona bola pravým opakom decka
         vycibreného a, možno, až príliš ponechaného v neuvedomení a nesamostatnosti. Jedináčik,
         vždy pod dohľadom až prepiatym, nechodiac do verejnej školy, ani len detských rujností
         neprežila. V nesvobode izbovej nepoznala ani oblokom, čo je svet, čo je surový, skutočný
         život. Nevedela, že v bábikinej izbe všetko to chybí, čo požaduje prísny, divný, veľmi
         spletený život. Útla telom, ostala i dušou pridlho deckom. Arci, rozvila sa po šestnástom
         roku až prirýchlo. Bol to kvet, akoby razom, cez noc rozvitý. Rozvitý v plnej kráse a vôni
         jarnej. Ale na kvet, rozvitý, razom prišiel najhorší mráz, mráz jarný.
   </p>
   <p>
    K istému, čo i chúlostivému ospravedlneniu bonvivána a diplomata slúži, že o tom všetkom
         nevedel, nešípil, ani v svojom sucho-brutálnom a materialistickom smýšľaní vedieť a šípiť
         nemohol. Žil rozumom a, dľa jeho mienky, ctnostne a poriadne. Až v zrelosti, po veľkej
         práci, po nekonečných trampotách, úklonkoch, nebezpečných špekuláciách, tuhých borbách
         chcel pocítiť sladkosť ženskej nehy, ktorú jeho druhovia brali v mladom veku plnými rukami.
         Bol zachovaný, bol príkladom muža čistého.
   </p>
   <p>
    V horkostiach, pri ruine domáceho šťastia, razom do žitia jeho kvapla hodná kvapka medu.
         Vyplnila sa jeho dávna túžba: bol povýšený až ta, kde počínajú sa najvyššie dôstojnosti a
         miesta svetskej slávy a sily, a pritom bol mu udelený vysoký rád. Na jeho prsiach zaskvela
         sa briliantová hviezda prvej veľkosti.
   </p>
   <p>
    Zabudol na vyrátanú metodu nevideť ženy, „kurovať“ ju narážkami a obídením; prišiel do
         spalne s tvárou veselou, svieťacou pýchou, radosťou, zadosťučinením.
   </p>
   <p>
    „Pozri, duša! Nové prekvapenie! Povýšili ma! Som tajným radcom! Odmenili moju prácu.
         Hľa, aký rád som dostal! Pozri!“
   </p>
   <p>
    Mária polosedela, pololežala na ohromnom koženom diváne, oprela hlávku na ruku a hľadela
         zádumčivo na muža, čudujúc sa jeho láskavému tónu. Videla jeho rozjarenú tvár, videla na
         čiernom fraku velikú hviezdu, ktorej brillianty svietily v intímnych lúčoch plynového
         lustra. I rozjarila sa na moment.
   </p>
   <p>
    „Ach, ako sa to blýska! Je to krása…“ a vystrela ruku, ako by chcela hviezdu omakať.
   </p>
   <p>
    On ju nežne pritúlil k sebe.
   </p>
   <p>
    „Mária,“ riekol záduševne a po dlhom čase mäkko, „prestaňme sa už raz pravotiť touto
         hroznou, schválnou, bezpríčinnou pravotou. Už sme oba dosť trpeli. Čo žiadaš, všetko
         urobím! Podelím sa s tebou so všetkým!“
   </p>
   <p>
    Na Máriino čielko sadol zlovestný mráčik. Jej jasné, pri pohľade na rád ešte mlunno
         iskriace sa oči zatiahly sa tenunkou hmlou. To bola rodiaca sa slza.
   </p>
   <p>
    „Čo chceš?“ temer so strachom zvolala. „Rozkáž, tu som; rob so mnou, čo sa ti ľúbi! Či
         sa ti protivím slovom alebo skutkom? Neoddala som ti všetko, i dušu, i dušu? Och, Bože môj
         veliký! Povedz, čím som sa previnila?“
   </p>
   <p>
    „Ničím, ničím,“ skorohovorkou povedal Černošínsky, už trochu pomýlený. „Ale či nemám
         právnych i morálnych, spravedlivých nárokov, aby si žila so mnou jedným žitím, aby si
         nezatemňovala môj i svoj život vrtochmi, chladom, fantáziou a prepínaním? Otvor predo mnou
         dušu, dieťa! Viem, že je medzi nami veľký rozdiel vo veku. Ale sama povedz, či neusilujem
         sa túto, odo mňa nezávisiacu okolnosť temperovať svojou dobrotou, ústupčivosťou?“
   </p>
   <p>
    Černošínsky siahol do bočného vrecka a vytiahol remenné etui, otvoril ho a v jeho rukách
         blysla sa dlhá šnúra veľkých periel.
   </p>
   <p>
    „Hľa, aby som len sám nebol dekorovaný skvostom, prinášam ti okrasu na tvoje útle
         hrdielce…“
   </p>
   <p>
    Priblížil perly až k samému nosu, kukal na ne, žmurkajúc svojimi krátkozrakými očami.
         Perly kĺzaly sa medzi jeho suchými prstami od najmenšej až po veľké na prostriedku kollié.
         Perly svietily matovou, hlbokou belosťou. Šnúru rozvinul, nahol sa nad Máriou a chcel ju
         ovinúť okolo hrdla manželky.
   </p>
   <p>
    Mária nehľadela na perly, ale na rozčulenú tvár jeho, na trasúcu sa spodnú čeľusť. Akási
         hrozná sila nútila ju: musela, musela ramenom odtisnúť Černošínskeho. Perly padly do jej
         lona.
   </p>
   <p>
    „Nerozumiem, ničomu nerozumiem! Ó, moja biedna hlava! Čo chceš ešte? Ako sa môžem
         usmievať, keď ma obkľučujú samé smutné obrazy?“
   </p>
   <p>
    V tom jej tvár obledla, oči sa zväčšily a dostaly matový lesk, ako mužom prinesené
         perly.
   </p>
   <p>
    „Smutné, hrozné obrazy, a ja sa ich bojím. Nie, neodstrkujem ťa, ako si myslíš; ja
         odstrkujem samú seba, ja bych chcela odhodiť od seba tu tieto ramená, ktoré tak silno,
         protivne silno celuješ, keď si dobrý. A veď si dobrý, perly si mi doniesol…“ Vzala šnúru
         periel z lona a pritisla na ne pery. „Milé sú i chladné, ako mŕtva ruka! Chladné, ako
         smrť!“
   </p>
   <p>
    Položila ich na stôl.
   </p>
   <p>
    „Najradšej bych odhodiť od seba srdce… Vytrhnúť ho, ako boľavý zub — veď i ono bolí,
         bolí… A nie je zlé… Veď som mohla zo sanatória preč, preč, k matke, alebo do sveta, alebo —
         pod rušeň… Tak sipel, šepkal, vravel, volal! Ale ja som letela rovno k tebe… Ach, aká som
         biedna, slabá, úbohá! Poľutuj, poľutuj!“
   </p>
   <p>
    Razom vyhŕkly hojné slzy z jej veľkých, čiernych očú, ako by boly už dávno prichystané,
         nastiekané a len teraz prelomily sa na vonok. Slzy tiekly jej cícerkom po tvári, ale tvár
         ostávala nepohnutá, netknutá grimassou plačlivou.
   </p>
   <p>
    Černošínsky sa celý striasol a odstúpil od ženy. Starý vzdor, hnev, cit urazeného
         egoizmu vzbudil sa v ňom silou nevídanou. Jeho prse sa dmuly, neisté, behajúce sem i tam
         očká sa ziskrily, ako u nočného dravca.
   </p>
   <p>
    „Chcel som ti urobiť radosť, akú nemôžu urobiť tisíci manželia, čo by boli mladí ako
         Narciss a krásni ako Apollo, a ty, moja milá, zase len hudieš starú nótu! Chcel som ťa
         liečiť, ak si skutočne chorá — tys’ ušla! Vzal som ťa pod prísnosť — onemela si, ako peň!
         Veď je to peklo! A tys’ jeho dämon!“
   </p>
   <p>
    Odišiel, ľahol si v kabinete na diván a prehadzoval sa na ňom, ako v kŕčoch.
   </p>
   <p>
    Ale život ide ďalej, bez zastávky. Mária stala sa v dome nepotrebným, zavadzajúcim
         predmetom. Pustý bol dom bohatého egoistu. Černošínskemu samému zdalo sa, že i on sa
         obracia na predmet nikomu nepotrebný. Povýšenie a vysoký rád ako nemohly ženu vzkriesiť k
         životu, tak mu ani vo svete nepriniesly pravej radosti. Mnohým jeho „priateľom“ išly oči
         vypadnúť od závisti, iní sa potešovali jeho rodinným nešťastím; iní zase, a to boli
         najlepší srdcom, boli duševne radi, že už vyššie nepolezie po hodnostnom rebríku, lebo je
         už na ostatnom sprušli, a teraz už skoro príde — penzia. Tiež potecha. Černošínsky utiahol
         sa zo spoločnosti a žil len kancellárii a klubu, kde hral šach s večne mlčiacim
         penzionistom. Pekné „babie leto“! No, veď bola zima. Minula sa a prišla mladá vesna. Ale
         len do prírody.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e636">
       </a>
       VIII. Premena povetria
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Černošínsky konečne uzavrel vzmužiť sa k nejakému činu.
   </p>
   <p>
    Mária sedela za španielskou stienkou, bledá, hodne schudnutá, no vždy ešte krásna.
         Schudnutím tvár jej zduchovnela, oči zjasnely ešte väčšmi, ešte väčšmi sa zväčšily a
         dostaly výraz tichej, krotkej melancholie.
   </p>
   <p>
    Černošínsky už dávno nebol u nej v salónku, preto, keď vstúpil, Mária sa zľakla, bojac
         sa scény.
   </p>
   <p>
    „Moja milá,“ riekol, sadnúc si na malý diván pod veľkolepými hodinami, ktoré sa iba za
         rok raz naťahovaly, „počuj, čo som uzavrel.“
   </p>
   <p>
    Mária so strachom pozrela na muža; jej prišlo na um sanatorium, večné zakľúčenie do
         väzenia, do klietky, hoci i zlatej, ale predsa klietky.
   </p>
   <p>
    „Neľakaj sa! Idem ti urobiť po vôli. Jaro sa blíži, v meste bude čo chvíľa dusno.
         Zaveziem ťa do D. k matke. Rozveselíš sa. Bojím sa, že v takomto ovzduší prijdeš o rozum i
         zdravie. Postarám sa, aby vám nič nechybelo. Neskôr sám prídem letovať za tebou. Si
         spokojná?“
   </p>
   <p>
    Na tvári Márie nebolo iného badať, len strach, nedôveru a ľahké, slabé vzdorovanie.
   </p>
   <p>
    „Chceš ma zase odohnať,“ riekla tupým tónom. „Čoho som sa dopustila? Sanatorium? Nie, ja
         nie som duševne chorá, môj um je v poriadku.“
   </p>
   <p>
    „Nie sanatorium! K matke pôjdeš. Veď po nej túžievaš. A už som písal. Najmem vám druhý
         byt.“
   </p>
   <p>
    „Pre Boha, neodháňaj ma!“ razom zavolala Mária a spustila sa na kolená. „Čo som ti
         urobila? Pokojná som, ako zajaček v kríčku. Odháňaš ma, odhadzuješ!“
   </p>
   <p>
    Počala nervózne, kŕčovite plakať.
   </p>
   <p>
    „Zas tá stará melodia! Tvoje slzy sú naozaj lacné! Čo bych ťa odháňal, čo bych ťa
         odhadzoval? Vidíš, že sa starám, hľadám cestu z tohoto pekla! Iný by rozmýšľal o rozsobáši,
         moja milá, o rozsobáši, moja milá. No ja idem na próbu, na ostatnú próbu. Chystaj sa! To je
         moja železná vôľa.“
   </p>
   <p>
    Posledné slová povedal studeno, určite a vyšiel zo salónka na palcoch, ako vychádzame z
         izby ťažko chorého človeka.
   </p>
   <p>
    Slovo „rozsobáš“ priamo ohromilo nežnú, bôľnu dušu Márie. Už sa v ničom nepriečila. S
         chyžnou, ktorá, vidiac, že pán zase stará sa o ženu, stala sa úslužnou, milou, ukladala
         Mária svoje veci do ohromného koša cestovného, ale nie tak nechutne a neriadne, ako na
         cestu do inštitútu. Na stanici priľnula k mužovi, kupujúcemu karty. „Sláva tebe,
         Hospodine!“ vzdychla, keď počula, že Černošínsky kupuje karty na malú stanicu v D. Bolo jej
         ľúto, zahanbila sa sama pred sebou, že ho upodozrievala v klame. Nie, on neklame. Vezie ju
         k matke.
   </p>
   <p>
    Černošínsky netrpelive očakával vlak. Na rukách vyzdvihnul ženu do vozňa prvej triedy. V
         teplom oddelení vagóna obľahčene vydýchnul, ako by sa bol osvobodil od veľkej ťarchy.
         Ženine nohy zamotal do pléda; pýtal sa, či jej neškodí prievan, či jej je dobre sedeť, či
         jej nič nechybí. Ach, ako ináč konal túto cestu predtým! Aká čudná elektrina behala jeho
         žilami, keď pomyslel na cieľ svojej cesty, na prekrásne, útle dieťa, na rozkošný kvet,
         ktorý išiel presadiť do svojho hrdého skleníka. Kvet sedí teraz u jeho boku, ale skláňa
         čudnú hlávku na plyšové podušky vagóna.
   </p>
   <p>
    Na stanici v D. Mária osviežela; keď sa blížili k domku Biankovičovej, soskočila s koča
         a bežala oproti matke, ktorá u dvier očakávala dcéru s roztvorenými ramenami. Ale divno:
         mať čakala u dcéry slzy radosti, výkriky, objemy a plesania — ale toho nebolo. Mária akosi
         zdržanlivo blížila sa k matke, objala ju nemým objatím, zavisla na jej ústach dlhým, tuhým
         bozkom. Mať sa osvobodila, hodila hlavu nazad a pozerala na dcéru dlhým pohľadom. Matkine
         oči sú bystré, hlboké, prenikavé. Videla, že jej dcéra je nešťastná. No zaprela sa a
         zavolala:
   </p>
   <p>
    „Ach, aká si mi krásna! Aká veľká, vážna!“
   </p>
   <p>
    Pani rechtorka, privolaná matkou čakať vzácnu hosťu, stála obďaleč a smiala sa celou
         chudorľavou tvárou smiechom radosti a uspokojenia. Ona, osoba utrápená, deťmi obsypaná, s
         dôchodkami opravdu rechtorskými, celou dušou želala mladej priateľke šťastia a bohatstva.
   </p>
   <p>
    „A vás som, pán syn, sotva zbadala,“ povedala zaťovi, keď sa už natešila a dosť
         narmútila nad dcérou. „Ó, ja hlúpa stvora! Odpusťte materi! Veď som jej od sobášu nevidela
         — moju perlu, moju milú dcéru! Nech sa ľúbi bližšie — čo tu budeme vonku stáť, nech sa
         ľúbi!“
   </p>
   <p>
    Vošli do chyže. Mať ešte raz vítala, nateraz najprv veľkomožného, potom objala dcéru a
         zaplakala. Mária neodvetila bozkami na bozky materi, ale keď sa obzrela po izbe, takej
         známej, drahej, s ktorou boly spojené rozpomienky najväčšieho ľudského šťastia, rozpomienky
         na útlu mladosť, sneho-bielu nevinu, a za sebou cítila veľkolepú, majestátnu figúru muža s
         rádom na prsiach — zafarbila sa purpurom jej tvár a potom náhle zbledla, ako bielené
         plátno. V očiach mala zlý, rodiacou sa slzou ľahúnko temperovaný lesk.
   </p>
   <p>
    Pani rechtorka stála skromne v kútku a nemohla očú odtrhnúť od Márie, od jej šiat, jej
         ľahunkej ako páper bundičky. No Mária ihneď stala si pred ňu a chytila ju oboma rukami za
         vychudlú tvár.
   </p>
   <p>
    „Ach, ako som rada, že vás vidím! Čože robia vaše deťúrence? Samko ešte vždy chce byť
         námorníkom a Zuzuľke ešte nenarástol predný zub?“
   </p>
   <p>
    Černošínsky ledva poznával svoju ženu. Že mu to prvej neprišlo na um! Veď Mária zrovna
         ožila, osvežela; veď takého purpuru nevidel na jej lícach, ako pred chvíľkou, a i bledosť,
         ktorá skoro zamenila rumeň, je inakšia, ako v meste; do leta tu nechá ženu.
   </p>
   <p>
    Odobral sa do mesta hľadať byt, lebo doterajší bol pre jeho ženu úzky a temer
         neprístojný. Na večeru sa sľúbil.
   </p>
   <p>
    „Ale mi takých suchárov dajte, ako vtedy,“ riekol Biankovičovej, „i takého čaju. Odvtedy
         som takého čaju nepil.“
   </p>
   <p>
    Mať išla hotoviť večeru. Mária utiahla sa s rechtorkou do druhej, malej a úzkej izby,
         ktorej polovicu zaujal Máriin veľký cestovný kôš s visiacimi zámkami. Obe sadly na kôš,
         objaly sa tuho, a Mária počala šeptmo hovoriť do ucha panej rechtorke. Šepot nemal
         konca-kraja, pretŕhaly ho len slabé vzdychy rechtorkine a potom i jej slzy a objímanie
         mladej priateľky.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e700">
       </a>
       IX. Jarný mráz
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Dlho, dlho, záduševne, citne hovorily medzi sebou dve priateľky, rozumiace druh druha,
         ako jedna ruka rozumie druhej ruke. Čo hovorily, nemohla uhádnuť ani mať, ani zaťko, ktorý,
         najdúc byt v starej, širokej kurii, vrátil sa na sucháre a čaj. Zbadali len toľko, že k
         čaju vyšla Mária tichá, sústrednená, akoby pokojná, obľahčená, rechtorka uplakaná,
         roztržitá, nesvoja; akási pomýlená bola, na otázky neodpovedala, ako by sa bála zotrvávať v
         tejto spoločnosti. Na Černošínskeho hodila pohľad, preplnený úžasom, podtiahnutým zlobou.
         To neušlo Černošínskemu. Svojím rozvitým rozumom a prenikavosťou verne vedel, že sa Mária
         spovedala rechtorke. Spoveď má vlastnosť, že obľahčuje spovedajúceho sa a na dušu
         spovedlníka nakladá ťarchu. Je to prelievanie citov z jednej duše do druhej, a keď i
         nevyleje sa bôľ a úzkosť celkovite, časť jeho predsa zmizne, aspoň na istý čas. Černošínsky
         nenahneval sa na zlý pohľad — možno, i to prospeje Márii. A keby i nie — Černošínsky už
         pevne uzavrel urobiť koniec svojmu neurčitému položeniu. Bol si povedomý, že vyčerpal
         všetko. Že pri svojej formálnej korrektnosti, starostlivosti a štedrote neukázal teploty
         srdečnej, zabúdal a nemohol nezabudnúť, keď srdca — nebolo.
   </p>
   <p>
    Po čaji Mária prosila muža i mať, aby jej dovolili odprevadiť na kus pani rechtorku.
   </p>
   <p>
    „Pôjdeme všetci,“ riekol Černošínsky. „Usedeli sme sa, dobre bude nohy roztiahnuť.“
   </p>
   <p>
    „Ach, nie, nie,“ veľmi pospešne, s prosebným akcentom v hlase odvetila Mária. „Načo vás
         unúvať? Veď len na chvíľku. My sa máme ešte poshovárať. Večer je taký krásny!“
   </p>
   <p>
    Černošínsky nemal poznámky. Jemu páčila sa spoveď, lebo javno uspokojovala Máriu. Nech
         si potrepú. Ženské pokolenie! Ako panuje nad nami… Väčšej tyrannie niet. A ešte sa žalujú
         na nevoľníctvo.
   </p>
   <p>
    A naozaj, bol večer, z krásnych, jasných jarných večerov, ktoré tak dlho sa predlžujú,
         ako by im bolo ľúto rozlúčiť sa s dolinou a horami. Sú jasné, ako by slnko bolo pozabúdalo
         časť svojich lúčov, keď sadlo za hory. V takých večeroch ukazuje vesna svoju silu, zvestuje
         svoj príchod v celej triumfálnej sláve. Zora obe krýdla rozprestiera od severa až k juhu,
         vzdorovito pozerá na západ i jeho tmy, rudne od hnevu a strachu, že konečne predsa len musí
         ustúpiť, no chytá sa neba kŕčovite až do konca.
   </p>
   <p>
    Priateľky išly ruka v ruke cez mestečko, potom na poľnej ceste Mária ovila rameno svoje
         okolo drieku rechtorky. Plná, hrdokrásna ruža vedľa skromnej, vädnúcej ľalie — tak išly
         spolu, tesno jedna pri druhej, rovným krokom, jednakými vlnami chôdze. Mária skláňala hlavu
         k jej uchu. Všetko, čo ju tiesnilo v posledné časy, opísala jej s akuratessou, zriedkavou
         pri ženách, lebo ich cit je síce možno jemnejší a hlbší, ako u mužov, ale plastike a
         vlievaniu myšlienok a citov do foriem menej sa rozumejú. Z Márie viala pravda i vtedy, keď
         ju unášala fantázia. Seba nevyhovárala, nešetrila, Černošínskeho priamo neobviňovala, ba
         niekedy i chválila jeho mnohé námahy vyviesť ženu z čudného labyrintu, no že námahy boly
         márne, zväčšovalo jej neresť.
   </p>
   <p>
    „Viete, že som vinná i pred vami, duša moja, môj tichý, trpelivý anjel?“ hovorila už
         hlasnejšie, keď pred nimi i za nimi bola samota, pole, ktoré tiež všetko počuje, ale nič
         nevyžaluje.
   </p>
   <p>
    Pani rechtorka postála a udivená pozrela na Máriu.
   </p>
   <p>
    „Vinná predo mnou? Nemožno. Vy ste môj nevinný holúbok, moja lastovička, ktorej jedinou
         vinou je, že opustila rodné hniezdočko. Ale opustiť musela…“
   </p>
   <p>
    „Ja som nikdy, ani v najväčších úzkostiach nemyslela na vás, o vás sa nestarala, s mojou
         biednou dušičkou k vám sa ani v mysli neprichýlila. A veď ste mi boli oporou a útechou, keď
         som žila žitie pokojné a len s času na čas smútila, nevediac, prečo. V mojom hrdom dome, v
         pohodlí a lieni, v rozbrojoch a borbe, v zúfaní a neresti mohla som aspoň rozpomienkou
         zaletieť k vám, k vašim milým deťom. Ale nie. Neviem, ako sa stalo: vy ste mi vymizli z
         pamäti. Azda preto, lebo ste čistá a šťastná i v biede, starostiach a večnej zžierajúcej
         námahe…“
   </p>
   <p>
    „Počula som všetko, mnohému som porozumela, mnohému nie. Chcela bych vám povedať
         slovíčko, ale sa bojím.“
   </p>
   <p>
    Mária pritúlila sa ešte bližšie k priateľke.
   </p>
   <p>
    „Čoho sa máte báť? Vidím, i vy ma odsudzujete!“ zavolala hlasom smutným, ako by pred
         očima mladej ženy mizly posledné lúče nádeje.
   </p>
   <p>
    „Nie, nie!“ naľakano povedala rechtorka. „Ale povážte, my sme všetky odsúdené — odsúdené
         trpeť, znášať veci, o ktorých ničoho nevedia mužovia. No Boh dal nám pomoc. To je láska.
         Láska posvätí naše utrpenie, ona robí znesiteľným i to, čo ste vy pomenovali rúcaním
         svätyne, mordovaním duše. Sám Boh rozriešil…“
   </p>
   <p>
    Mária mlčala. Až po chvíli, hlboko vdýchnuc do pŕs sviežeho vozduchu, riekla, akoby len
         pre seba: „Láska…“
   </p>
   <p>
    Vedľa poľnej cesty kvitly ranné čerešne, len práve čo sa boly rozvily ich biele kvetné
         šupinky, odhodiac zelené lupienky. Bolo chladno. Nebo pnulo sa nad rovným, málo zvlneným
         krajom, bez najmenšieho obláčka. Ľahunký, ledva znateľný vetierok šumel priamo od severa.
   </p>
   <p>
    „Ach, milá, sami si robíte netrebné starosti! Že ste na mňa nemysleli? Kdeže vám bolo
         mysleť vo veľkom svete na biednu rechtorku! Ale ja som každé ráno, obliekajúc deti, myslela
         na vás a často spomínala vás na modlitbe. Nerovnako Boh utvrdil osudy. Mne dal tichú
         dedinku, vám veliký, široký svet…“
   </p>
   <p>
    Mária oddelila sa od priateľky a išla nemo, v hlbokom zadumaní. Pani rechtorka ukutrala
         sa do svojho šedého vlniaka, lebo vetrík počal byť citeľný, prosto ako by sa lepil na tvár
         a prebíjal šaty.
   </p>
   <p>
    „Široký svet!“ riekla po chvíli Mária. „Ach, aký je on vlastne úzky! Väzenie a muka.“
         Jej zuby počaly jaktať. „Vidím, ani vy mi nerozumiete; vy ste neuverili mojim slovám.
         Pravda, boly slabé. Kdeže mi slovami znázorniť to, čo vo mne búri, nyje, čo ma bolí! A či
         som pred vami neotvorila dokorán dušu? Nepovedala som vám všetko? Vy ma tiež oklamete!
         Oklamala ma dobrá mať — netušiac, nevediac, mimovoľne. Vy ma tiež oklamete!“
   </p>
   <p>
    „Oh, nikdy, dušička, nikdy! Nerozumeli ste ma. Dovolíte, i zajtra prídem… Deti mi síce
         nedajú pokojnej chvíle, ale prídem… No, tu je už môj chodník. Vy sa vráťte. Buďte pokojná.“
   </p>
   <p>
    „Ach, ešte kúštik, až tam po lesík, kde som chodievala so ševcovou. Rozpomienka. Potom
         sa vrátim.“
   </p>
   <p>
    „Tak už dosť,“ riekla rechtorka, keď hore miernym svahom prišly k lesu, ktorý počínal
         pučať.
   </p>
   <p>
    Útla, nehustá, žltkastá zeleň lesa bola taká svieža, taká jemná, ako hodváb. Lístočky
         stromov ešte nemaly rozvitých foriem, ony sa len práve vytisly z lupeňov, také nezrelé,
         mliečne. Zdalo sa, že sa trasú od chladu, ktorý privial severný vetrík.
   </p>
   <p>
    „S Bohom!“ riekla Mária, bozkávajúc rechtorku na čelo, na ktorom ukazovaly sa prvé
         vrásky. „S Bohom! Zajtra vám poviem ešte mnoho, mnoho. Porozumieme si. Ale či vás to
         neraní, nerozhorčí, nevytrhne z vášho šťastia? Ja vidím obrazy, hrozné obrazy! Ony ma
         obletujú vo dne, vtierajú sa do mojich snov v noci. Ja cítim hnusenie, ja som sama hnusná,
         a bojím sa, že i vy skoro pocítite odvrátenie. Ach, milá, ja už nie som vašou niekdajšou
         Mariškou! Ja sa bojím, že i vás pošpiním…“
   </p>
   <p>
    „Ale aké sú to reči! Vy ste krásna, bohatá pani, moje útle, čisté holúbiatko! Odhoďte
         prepiate myšlienky. Pomodlite sa vrúcne, Boh vám pomôže. On je láska.“
   </p>
   <p>
    „Krásna, bohatá pani!“ vykríkla Mária.
   </p>
   <p>
    Jej zúfalý krik niesol sa pustým poľom, ako by sa vrýval do mlado-zelenej hory, ako by
         bol pohýbal útlym, jasným listím osík a briez, ktorých biele stvoly svietily v žltkastej
         zeleni. Nad brezami a osikami vypínal sa vekovitý, ohromný dub, ešte celkom pohrúžený v
         zimnom spánku. Na ňom nezelenalo sa nič. Jeho lanskoročné listie, šedo-žlté, tu i tam
         triaslo sa vo vetríčku. Ozrutný, hlbokými vráskami rozoraný peň sa černel.
   </p>
   <p>
    Pani rechtorka postala.
   </p>
   <p>
    „No, už je svrchovaný čas. Večerí sa silno. Mňa čaká muž, deti, i vás čaká matka i muž.“
   </p>
   <p>
    Rechtorka vložila do Máriinej mäkkej, malej ruky svoju tvrdú ruku. Rozlúčily sa.
   </p>
   <p>
    Mária ostala stáť; videla, ako rechtorka, náhliac sa nie na žart, zahýba za stromy.
   </p>
   <p>
    „Láska!“ zavolala za ňou.
   </p>
   <p>
    Rechtorka, plná starosti o deti, neobzrela sa. V jej ušiach zavznel výkrik Márie, ako
         nejaká zúfalá výčitka. Slovo také pekné, pravdivé, ale hlas, tón hlasu akýsi neveriaci,
         pochybujúci, tvrdý.
   </p>
   <p>
    Mária pošla nazad, ako by sa išla vrátiť do mestečka D. Ale keď už asi šípila, že
         rechtorka bola už dosť hlboko v lese, zdvihla sukienku a výskokom bežala do lesa na ľavo od
         chodníka. Bežala maninou do húšťavy. Jemné, málo rozvité lístky šľahaly ju do tvári, ktorá
         blčala purpurom od behu i vnútorného, strašného rozčulenia. Ratolesti suchého dubového
         kríčka schvátily s jej ramien teplý, hodvábny ručník, ktorý jej temer nasilu zavesila mať
         na rameno, že sa jej zíde, keď sa tak schladilo. Ztraty ručníka nespozorovala. Prišla
         čistinka; Mária ju prebehla, ako srna, ktorú prenasleduje honák so zvonivým, zlostným
         brechotom.
   </p>
   <p>
    Čistinka bola vlhká od roztopeného snehu, nôžky Márie borily sa po členky do bahnistej,
         lipkavej pôdy. Skĺzla sa, padla; ruky vryly sa do mäkkej, vodou presiaknutej trávy, i
         kolienka jej zvlhly, lebo sukienku mala vysoko vykasanú. Ale Mária sa sobrala a zase
         vnorila sa do húštiny.
   </p>
   <p>
    „Kam to bežím?“ pýtala sa samej seba, ale odvety nebolo v nej, bola len divná,
         fantastická túžba bežať, vnoriť sa do prírody, do tieňov, do tajnej hĺbky mlčiaceho,
         ľahostajného lesa. Ani jeden kríček, ani jedna osika, ani mohutný, rovný ako svieca buk jej
         nezavolal: Nechoď, tys’ nie kríček, nie buk, nepatríš medzi nás!
   </p>
   <p>
    Mária bežala pred samou sebou, ale nemohla ubehnúť. To, pred čím bežala, niesla so
         sebou. Bežala pred svojimi myšlienkami, ale myšlienky letely s ňou, za ňou. Tuhý telesný
         pohyb odháňal len na chvíľky obrazy, ktoré vystupovaly v jej rozohnenej fantázii. Jej
         krásne prse dýchaly a dmuly sa, ako dve morské, družné vlny.
   </p>
   <p>
    Malinové ostré tŕnie zachytilo jej šaty. Obzrela sa ustrašeným pohľadom, so zúfalým
         bleskom v čiernych očiach, ktorý tak často v nich vzplanul, keď sa borila s Černošínskym a
         jeho čudným chladom. Obzrela sa, ako by chcela videť obludu, ktorá ju schvátila. Potom sa
         trhla a nechala v maliní kus šiat.
   </p>
   <p>
    „To si nie ty, hrozný fantom! To je malinie, sprosté malinie!“
   </p>
   <p>
    Išla už pomalšie: veď už ustaly jej údy, dych bol kŕčovite silný a častý.
   </p>
   <p>
    Pred ňou ukázal sa otvorený kraj, ale už pokrytý jarnou, večernou šedosťou. Nad hlavou
         vypínal sa jej ohromný dub, musela tedy húštinou urobiť kolo a tak sa vrátiť na predošlé
         miesto. Dub bol suchý, bez šťavnatej zelene, rozkonárený na široko. Dvíhal k nebu mohutné
         čierne ramená a vyššie krivolaké, sukovité ratolesti, ako by hrozil nižším, zeleňou sa
         pýšiacim stromom.
   </p>
   <p>
    Behom prišla Mária do tuhého potu, a keď zmiernila chod, cítila, že je celá vlhká, nohy
         mala mokré, spodná suknička ju studenila. A už i sily ju opúšťaly. Pod dubom klesla na
         koleno, potom na druhé, potom na lakeť pravého ramena. Chcela sa zdvihnúť, lebo ju zase
         divná túžba hnala ďalej, ďalej, do hory, do púšti, von zo sveta, preč od ľudí. A o chvíľu
         zase zatúžila za materou onou fantastickou túžbou, ktorá v nej zkrsla v prvých dňoch
         mestského života. Ľúto jej bolo, že jej nemá pri sebe.
   </p>
   <p>
    „Mamička!“ zakričala zúfale a celá sa zatrepotala.
   </p>
   <p>
    Nad ňou nemo stál starý, ohromný dub a mlčal, hrozil temnými ramenami; nemé boly i
         svieže kríčky, i nebo bolo nemé, šíro-šíre.
   </p>
   <p>
    „K mamičke!“ podumala a s celou silou chcela sa podňať so zeme.
   </p>
   <p>
    Ale síl nebolo. Podňala sa na moment, ale zase klesla. A keď tak bezvládne klesla,
         cítila, že je dobre oddýchnuť si po takom divom behu. Len málo-máličko oddýchnuť si, potom
         pôjde prosto domov k matke.
   </p>
   <p>
    Vetrík bol už prestal, prišiel mráz.
   </p>
   <p>
    „No, už idem,“ podumala.
   </p>
   <p>
    No tu obliala ju sladkosť, akej ešte nikdy nepocítila. Bola to sladkosť omamujúca,
         bežala po údoch, tisla sa do prsú. Chcela sa jej brániť, ale nemohla, musela sa jej
         poddávať. Jej prse vdychovaly akýsi opojný aromat, akési blaho. Trasúce sa údy prechádzala
         sladká, upokojujúca triaška. Ešte raz chcela sa zdvihnúť, no rameno neposlúchlo,
         neposlúchly nohy. Zdalo sa jej, že nemá nijakého ramena, nijakých nôh. Tvrdá skala, na
         ktorú si ľahla lícom, zdala sa jej mäkkou, nevýslovne blažiaci pocit poskytujúcou poduškou.
         Otvorila oči, a badala, že to ju stojí námahu, víčka boly ťažké. Zatvorila ich. Až po
         chvíli ich s námahou otvorila, a už sa bála ich zatvoriť. Hľadela prosto dohora.
   </p>
   <p>
    Nad ňou dvíhal k jasnému, už hviezdnemu nebu dub svoje suché, príšerne veliké ramená.
         Dĺžily sa, rástly, rozťahovaly sa do šírky. A nad ním jasné, nedostižiteľné nebo smialo sa
         dubu a všetkým námahám jeho ozrutných konárov. „Nedosiahneš ma, nedosiahneš, čo sa ako
         budeš namáhať a ramená vystierať, nedosiahneš! Ja som vysoko, ďaleko! Tys’ proti mne toľko,
         ako drobná trávička!“
   </p>
   <p>
    A nebo sa šírilo do nekonečnej diaľky i hĺbky, osvetľované drobnými punktíčkami hviezd.
         Ale i nad nimi práve tak víťazilo, ako nad dubom i trávkami — nad nimi pnelo, letelo,
         unikalo hlbšie a hlbšie, ale čo ako letelo a unikalo do hlbiny, predsa len bolo tu,
         vznášalo sa a panovalo nad všetkým.
   </p>
   <p>
    Sladkosť, ktorú Mária cítila vo všetkých údoch, v prsiach, počala opúšťať i údy i prse.
         Údov si necítila. Už nemala ani rúk, ani nôh, akosi sa odlúčily… Zavrela pokonno krásne,
         veľké, čierne oči. A potom mizlo všetko, i pocit sladkosti, i príjemný chlad skaly.
         Posledný, slabý cit blaženej mdloby, v prsiach koncentrovaný, mizol, zmizol. Nastúpil mier,
         hlboký, neobsiahly, nevysloviteľný mier…
   </p>
   <p>
   </p>
  </div>
  <div>
   <div class="titlepage">
    <div>
     <div>
      <h2 class="title">
       <a name="d56e820">
       </a>
       X. Jasenný mráz
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Černošínsky išiel prosto k cieľu, ktorý si bol postavil v svojom veľkom, pevnom ani
         skala rozume. Rozložil Biankovičovej rozumne, jasne, že on už síce nepomýšľa na šťastie s
         inej strany, po takom hroznom stroskotaní ani pomýšľať nechce a nemôže. Ale žiť s Máriou je
         pre neho úplnou nemožnosťou. Urobil všetko možné, no pri Márii trpí jeho karriéra a najviac
         jeho duša. On sa neodhadzuje, dá jej takú a takú rentu, opatrí ju či v sanatoriume a či tu
         doma u matky. On chce po ľudsky požiť niekoľko rokov, ktoré mu Boh ešte uštedrí, no Mária
         mu robí nemožným už i dýchanie v jeho vlastnom dome.
   </p>
   <p>
    Biankovičová otvorila oči na zaťa a onemela prekvapením. Zaháňa ženu, jej dcéru, jej
         skvostnú, drahú, anjelskú Máriu! Či mladé ženy nemávajú často vrtochy v prvom roku
         manželstva, pri veľkej premene života? A odháňa, rentu sľubuje! A s akou studenou tvárou, s
         akou ľadovou ľahostajnosťou! Ach, srdce jej dávno hovorilo, a prvá jej myšlienka nedopustiť
         spojenie takých rozdielnych ľudí bola iste Bohom vnuknutá…
   </p>
   <p>
    Už bolo desať hodín. Biankovičová razom sa strhla a, hľadiac strmo na ľadovitú tvár
         Černošínskeho, ustrašene riekla:
   </p>
   <p>
    „Bože môj, kde je toľko Mária? Povedzte jej to do očú, veď o ňu ide! Bože môj, ja ničomu
         nerozumiem! Oj, moja biedna hlava!“
   </p>
   <p>
    No Mária nechodila. Černošínsky sa znepokojil.
   </p>
   <p>
    „Musíme ísť za ňou,“ riekol.
   </p>
   <p>
    Ševcovú poslal pre ľudí a sám sa s nimi vybral. Prešli poľnou cestou, prešli chodník,
         les, až sa dostali do dediny. Černošínskemu pani rechtorka povedala, že sa Mária vrátila z
         pol cesty a šla domov. Černošínsky zanemel. Možno ešte, že je niekde u susedov. Rýchlo
         poberal sa s ľuďmi domov.
   </p>
   <p>
    „Ó, Bože môj,“ vzdychal starý sused Biankovičovej, ktorý šiel popri Černošínskom, „máme
         strašný mráz. Už som starý človek, ale takého nepamätám o tomto čase. A tak sa všetko pekne
         rozvíjalo. Budeže škody na ovocných stromoch!“
   </p>
   <p>
    Zavčas rána, len čo slnko vyšlo, Černošínsky a Biankovičová vyšli s ľuďmi do lesíka.
         Možno, Mária zablúdila. U chodníčka, ktorý viedol k dedinke, našli pani rechtorku,
         naplašenú, s očami do ruda vyplakanými. Šli pomaly lesom. Smutno bolo hľadeť na sviežu,
         žltkavú zeleň, obloženú mraznými krystalmi. Blyšťaly sa v ranných slnečných lúčoch, ako
         pravé brillianty. Ale ako slnko prihrialo, kryštály sa topily, lístočky vädly, schúlily sa
         dohromady a odvisly na slabunkých stopkách. Roztopená inovať kvapkala s nich na zem. To
         boly slzy mrazom spálenej listvy.
   </p>
   <p>
    Ľudia našli v mäkkej pôde stopy malých, úzkych topánok. Išli za šľakom.
   </p>
   <p>
    „Jej ručník!“ zvolala rechtorka a trasúcimi sa rukami brala hodvábnu šatku s dubového
         kríčka, pritisla k tvári a zaplakala.
   </p>
   <p>
    To nebol dobrý znak. Všetci pribavili kroku a, silno dýchajúc, išli po stope. Stopa
         viedla k osamelému, vysokému dubu.
   </p>
   <p>
    Pod ohromným osamelým dubom našli ležať Máriu v rozdriapaných šatách, hlávku na skale.
         Jej bledú, stuhnutú tvár krášlil tichý úsmev nepochopiteľnej blaženosti. Jarný mráz!
   </p>
   <p>
    Mať vykríkla, až sa jej výkrik dvojno ozval lesným echom. Hodila sa na mŕtvolu a
         bozkávala jej studenú, od srieňu vlhkú tvár. Černošínsky hľadel na ženu meravo, jeho tvár
         mala výraz mrzutosti. „Ako sa mohlo stať, že ja, veľký a vysoko stojaci muž,“ hovoril výraz
         jeho vznešenej obličaje, „som tak hrozne znepokojovaný v mojom majestátnom, povedomom
         pokoji?“
   </p>
   <p>
    Pani rechtorka stála nad matkou a dcérou, ako socha. Nemohla viacej plakať. Len jej
         chudá tvár skrivila sa a oči uprely sa k nebu.
   </p>
   <p>
    Keď doviezli mŕtvolu na doštenom nahodivšom sa voze do nízkeho domku Biankovičovej,
         osvietený pán Černošínsky, viac ráz dekorovaný tajný radca, sadal do železničného kupé
         prvej triedy, mračný, mrzutý, no studený, ako obeť mrazu — jasenného. Pohodlne sa rozložil
         na mäkké podušky vagóna, zavinúc nohy do skvostného koberca. Istou útechou mu bolo, že
         náhlym, neopovedaným útekom vyhnul ďalším potraseniam, pohrabným zúfalým scénam, dušu
         znepokojujúcemu nariekaniu vdovy svojho najlepšieho priateľa.
   </p>
  </div>
 </body>
</html>
