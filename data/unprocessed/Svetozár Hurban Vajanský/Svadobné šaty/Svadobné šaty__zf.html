<html>
 <body>
  <div>
   <div class="titlepage">
    <div>
     <div>
      <h2 class="title">
       <a name="d56e99">
       </a>
       Svadobné šaty
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Mestečko Burianovo bolo silne vzbúrené. Azda sa rozsrdili poctivé cechy proti
         magistrátu? Azda mestská kasa utrpela stratu defraudáciou?
    <sup>
     [
     <a class="footnote" href="#ftn.d56e108" name="d56e108">
      1
     </a>
     ]
    </sup>
    Azda sa blíži Prušiak, alebo zemetrasenie pohlo okolité vŕšky? Oj, nie — veď
         pán Čaranský sa žení. Úžas!
   </p>
   <p>
    Pán Čaranský sa konečne mohol oženiť bez potrasenia verejnej mienky burianovskej, keby
         si bol bral svojmu veku primeranú osobu — tak napríklad vdovicu Žablačku alebo pannu
         Knotkovú, alebo konečne i masívnu Králikovú. No on si berie kvitnúcu, chudobnú, zabudnutú
         ševkyňu, sirotu po človeku skaderuka-skadenoha, on, Čaranský, bohatý penzionovaný mestský
         pán radca! Úžas!
   </p>
   <p>
    Ba čo to môže byť? Pani Kužeľka tvrdí, že sú čary vo veci, jej susedka zlostne
         poznamenala, že sa pán Joachim na starosť zbláznil. Jeho ešte tu i tu predsa mohli pochopiť
         — inu, mladé dievča, a špatná nie je — no na chuderu sypal sa dážď dôkladných kritík!
   </p>
   <p>
    „Veď je to nesvedomitosť ulakomiť sa na peniaze a ísť za starca.“
   </p>
   <p>
    „Zdalo sa, že je skromná — a tužibuď, koketka!“
   </p>
   <p>
    „Už zabudla na svojho študenta, čo na ňu verše skladal.“
   </p>
   <p>
    „Ktovie, či zabudla? — Starého berie, mladého ľúbi. ,Oženil sa starý pán‘ atď.“
   </p>
   <p>
    „Eh, či sa bude pýšiť v čaranskovskej stolici proti kancľu.“
   </p>
   <p>
    „Potmehúdol akýsi! Čo v tom ničibydle trčalo! No ja som vždy hovorila, že tiché vody
         brehy podmývajú.“
   </p>
   <p>
    „Čo len povie jeho sestra?“
   </p>
   <p>
    „Veru, veru! Dve gazdiné na jednom dvore. Mier domu preč!“
   </p>
   <p>
    „Už kupovala u Grünbauma atlas na šaty! Povážte, z najdrahšieho brala! A kvety! Mašamódka
    <sup>
     [
     <a class="footnote" href="#ftn.d56e137" name="d56e137">
      2
     </a>
     ]
    </sup>
    sama žasne nad nimi. Rovno z Viedne!“
   </p>
   <p>
    „Mohla si veru šaty i sama ušiť! Dosť sa našila pre ľudí za peniaze.“
   </p>
   <p>
    „Hja — pani — pani!“
   </p>
   <p>
    „Nevídali takého panstva! Čaranský bude Čaranským, ale Mariša zostane Marišou.“
   </p>
   <p>
    „A keď zdedí všetko po ňom? Veď Čaranský nemá potomkov, a taký mudrlant svetský, ako je
         ona, nepodá mu ruky ináč, až uvidí testament!“
    <sup>
     [
     <a class="footnote" href="#ftn.d56e151" name="d56e151">
      3
     </a>
     ]
    </sup>
   </p>
   <p>
    „Ah, ah! teda testament!“
   </p>
   <p>
    „Ba aj intabuláciu
    <sup>
     [
     <a class="footnote" href="#ftn.d56e161" name="d56e161">
      4
     </a>
     ]
    </sup>
    na polovičku majetku za živa, a po smrti všetko.“
   </p>
   <p>
    „Úbohá Magdola! Čo sa natrápila pri bratovi!“
   </p>
   <p>
    Medzitým, čo takéto zvesti leteli mestom, pán Čaranský čítal svedomite Neue freie
         Presse, ktorú bral za tretinu ceny z kasína,
    <sup>
     [
     <a class="footnote" href="#ftn.d56e172" name="d56e172">
      5
     </a>
     ]
    </sup>
    a preštudujúc od začiatku do konca, navečer poberal sa do vínnej krčmy, sadol
         na svoje obyčajné miesto do kúta za okrúhly, čistý, no ničím nepokrytý stôl. Hostinský
         podniesol mu veľký hlatený pohár, v ňom „kotúľku“ vína, tak asi dve deci. Joachim doplnil
         pohár čistou vodou. Užijúc svoje tri „kotúľky“ anticky rozriedené,
    <sup>
     [
     <a class="footnote" href="#ftn.d56e178" name="d56e178">
      6
     </a>
     ]
    </sup>
    bral palicu a klobúk a uberal sa o pol desiatej domov.
   </p>
   <p>
    Aká flegma! Ženiť sa, a nevynechať ani jediného večera pre tri kotúľky.
   </p>
   <p>
    Marienka Vítovská sedela pri svojom stolíku a šila, šila úsilne. Celé sklady beloskvúcej
         bielizne ležali na postieľke. Ach, aké jemné košieľky, len pomyslieť, a hlava sa zakrúti.
   </p>
   <p>
    Ráno o desiatej prichádzal Čaranský a prezrel prácu.
   </p>
   <p>
    „Len tá miera ma mrzí, pán radca,“ hovorila Marienka, „ak ste sa predsa mýlili!“
   </p>
   <p>
    „Nie, nie! Celkom váš vzrast, vaša výška. Ja som zodpovedný.“
   </p>
   <p>
    Marienka nahla sa nad šitie. Jej srdiečko strepotalo tajnou túžbou. V prázdninách
         zdržiaval sa u Čaranského mladý jurista
    <sup>
     [
     <a class="footnote" href="#ftn.d56e196" name="d56e196">
      7
     </a>
     ]
    </sup>
    Branko Klasný, jeho príbuzný, šuhaj svieži, plný života. Často zastal pri jej
         oblôčku a rozprával svoje žarty, chválil jej pilnosť a útlu rúčku, hoci jej ukazováčik bol
         dopichaný, formálne tetovaný ihlou. Keď odchádzal, Marienka sa rozsmútila. Keď počula, že
         sa osadil ako advokát v Klátove, zamrelo v nej jej tiché, skromné srdce.
   </p>
   <p>
    „Nuž, poviem vám tajnosť, ale ma nevyzraďte!“ začal starý pán. „Tieto pekné veci chystám
         pre nevestu môjho Branka. Ona je milé, no nebohaté dievča, chcem ju prekvapiť. Branka som
         od jeho detinstva rád videl, je živý, súci a poriadny človek. Celkom z iného dreva ako
         tunajší synkovia bohatých mešťanov. I Magdalienka je celkom uzrozumená s jeho voľbou.“
   </p>
   <p>
    Marienka sa zas nahla nad šitie, no tvár jej zblčala rumencom.
   </p>
   <p>
    Starý Čaranský potľapkal devu po červenom líčku.
   </p>
   <p>
    „Len pilne, Marienka, Klasný súri so svadbou.“ Vyšiel.
   </p>
   <p>
    Marienka odhodila z lona bielizeň a sadla do kútika. Teda ona šije svadobné rúcho pre
         jeho nevestu!
   </p>
   <p>
    To on — on, po ktorom zatúžilo neraz srdce, nesmelá hlávka však neopovážila sa
         pomyslieť. Bláznivé srdce — čože tak nepokojne biješ v hrudi úbohej mladej devy?
   </p>
   <p>
    Strašno pomyslieť, ako sa chytiť do ďalšej práce.
   </p>
   <p>
    „Ach, pilná, pilná mademoiselle,“ počula razom vo dverách. Pani Žablačka zjavila sa na
         prahu.
   </p>
   <p>
    „Ustala som, oddychujem,“ odpovedala Marienka a schytila zas bielizeň na lono.
   </p>
   <p>
    „Aké šťastie, Marienka! Isto ja ti ho prajem z celého srdca. Ja nie som to, čo Knotková
         alebo Králiková. Bože môj, inu, závisť — nenechajú na človeku dobrej nitky. Klebety sem,
         klebety tam! A ja vždy hovorím, že skúsenosť a usadlosť je hlavnou cnosťou muža. A najmä v
         terajších časoch. Tí mladí žijú často s vetrom. Raz tak, zasa ináč.“ V očiach Žablačkiných
         zaskveli sa dobroprajné slzy. Ona bola vôbec osoba citu. Za nebohým Žablakom, pánboh mu daj
         slávu večnú, nosila celých päť rokov čierne šaty.
   </p>
   <p>
    Marienkina myseľ lietala široko-ďaleko. Počula slová, zmyslu nechápala.
   </p>
   <p>
    „Ak potrebuješ rady — ó, ja som ti milerada na pomoci. Nebohá tvoja mamička nezabudla na
         mňa ani na smrteľnej posteli. Nuž, len sa zver, duša moja.“
   </p>
   <p>
    „Ah, vy ste vždy boli dobrá,“ povedala Marienka a začala pilne šiť. Ruky sa jej
         potriasali nad plátnom, boli skoro také biele ako ono.
   </p>
   <p>
    Citný hlas Žablačkin, inokedy nepríjemný, lahodil deve. Predsa nestojí sama vo svete,
         bez súcitu, bez priateľstva.
   </p>
   <p>
    No po týchto slovách Žablačka nemala už pokoja v Markinom kabinete. Stratila sa,
         bozkávajúc Marku na ľavú sluchu.
   </p>
   <p>
    Ledva vyšla — už prifučala Králiková.
   </p>
   <p>
    „Uf! Aká horúčosť!“ začala, „budeme mať búrku! A vy taká pilná. Teda zrok
    <sup>
     [
     <a class="footnote" href="#ftn.d56e238" name="d56e238">
      8
     </a>
     ]
    </sup>
    už blízky?“
   </p>
   <p>
    „Blízky,“ povedala Marienka a zahľadela sa do obloka.
   </p>
   <p>
    „Už i deň je určený?“
   </p>
   <p>
    „Možno, neviem.“
   </p>
   <p>
    „Teda nevie, luhárka,“ pomyslela si Králiková a sadla si na stoličku, „veď ja to z nej
         vyšteklím.“
   </p>
   <p>
    „Azda na Annu? Azda s dišpenzáciou?“
    <sup>
     [
     <a class="footnote" href="#ftn.d56e254" name="d56e254">
      9
     </a>
     ]
    </sup>
   </p>
   <p>
    Marienka pozrela na tučnú matrónu
    <sup>
     [
     <a class="footnote" href="#ftn.d56e262" name="d56e262">
      10
     </a>
     ]
    </sup>
    v nedorozumení. Jej tvár bola pokojná. Ticho svietili jej veľké sivé oči.
   </p>
   <p>
    „No veď sa nerada vtískam do cudzích vecí! To len tak z priateľstva. Ah, keby ste len
         vedeli, aký je svet zlý! Ako by každý človek nemal dosť na svojej starosti! O seba sa
         nestarajú, zato o iných. Vo svojom oku nevidia brvna, no smietočku v cudzom, oh, to už hej!
         No ja nie som zlostná Žablačka, ja vždy dobre mienim.“
   </p>
   <p>
    Nuž, či už tieto dve dámy akosi nazreli, že v jej útrobe nieto niekdajšieho mieru? Čo
         ich tak zaujíma Klasného svadba? Čo ich zaujíma, či sa ide ženiť s dišpenzáciou, či bez
         nej? dumala Marienka a hľadela veľkými očami na Králikovú.
   </p>
   <p>
    I Králiková mala už dosť. Kto mlčí, ten svedčí.
   </p>
   <p>
    Za pol hodiny bolo po celom meste stvrdené a navlas dokázané, že sa starý Čaranský žení,
         a starý blázon berie si mladuškú Marienku Vítovskú.
   </p>
   <p>
    Čaranský prišiel s pokojným duchom do svojej krčmy. Hostinský podával mu prvú kotúľku so
         zvláštnym prívetivým úsmevom, hoci sa v duchu bál o stáleho hosťa. Pán mestský notár
         zamĺkol v horlivom hovore, keď vstúpil Joachim. Vôbec v celej chyži nastala neobyčajná
         tichosť.
   </p>
   <p>
    „Nuž teda, gratulujeme, pán radca, k svadbe! Ej, ej, kto by to bol myslel?“
   </p>
   <p>
    Čaranský sa zadivil. Veď on nikomu nepovedal o svojom pláne, a hľa, už je v krčme.
         „Strašné hniezdo, toto Burianovo,“ myslel si a nalial do vína vody.
   </p>
   <p>
    Posmešné tváre hostí sa mu nepáčili. Už po druhej kotúľke sa zdvihol.
   </p>
   <p>
    „Aha! Už sa pripravuje doma sedávať,“ pomyslel si nadlesný, „kút pri okrúhlom stole bude
         prázdny.“
   </p>
   <p>
    Čaranský prišiel namrzený domov. Mal podozrenie, že Marienka sama vyklebetila jeho
         plány.
   </p>
   <p>
    Na stolíku našiel list od Branka.
   </p>
   <p>
    <span class="emphasis">
     <em>
      „Drahý ujček! S ťažkým srdcom odhodlal som sa vzoprieť Vašej vôli. Darmo je, moje
            srdce rozhodlo. Nuž i bez Vašej pomoci musím založiť svoj dom. O niekoľko dní prídem si
            sám k nej po odpoveď. Bozkávam Vaše dobré ruky! Váš Branko.“
     </em>
    </span>
   </p>
   <p>
    „Pozrime sa!“ dudral starý pán. „Ako ľahko ma obchádza, ako skoro poslúchol svoje srdce. Próby
    <sup>
     [
     <a class="footnote" href="#ftn.d56e298" name="d56e298">
      11
     </a>
     ]
    </sup>
    neprestál. No počkaj, ty veterný, ľahký vtáčik.“
   </p>
   <p>
    Tvár Čaranského bola pri tomto rozjímaní jasná, dobrá. On odjakživa miloval prekvapenia.
         Už za mladi nikdy neohlásil svoj príchod do rodičovského domu alebo k rodine. Vtiahol sa
         humnom, tam zložil kepeň, oprášil sa a vošiel do chyže v ľahkom kabátiku, akoby iba z
         prednej izby, — tešil sa potom z prekvapenia a výkrikov.
   </p>
   <p>
    Konečne prekvapila ho láska. Prvá krása mesta, mladá, koketná, preberačná, zapáčila sa
         mu veľmi. Prekvapil ju nezručným vyznaním lásky a ona jeho navzájom zápornou odpoveďou. A
         tak zostal mládencom. Mal dobré srdce, ľudia ho mali radi, hoci časom trónili nad ním
         vtipmi. Nebol taký zaslepený, že by nebadal ich snahy urobiť ho predmetom zábavy — no
         znášal to z dobroty — pravda, po istú hranicu. Ak hranicu prekročili — beda bolo
         posmešníkom. Joachim očervenel ako moriak, jeho šedivé krátke fúzy sa zježili a prísnym
         kovovým hlasom znosil vtipkára dokonale. Na druhý deň mu ho bolo už ľúto. Poslal mu fľašku
         starého vína a lístok; „Nichts für ungut“
    <sup>
     [
     <a class="footnote" href="#ftn.d56e309" name="d56e309">
      12
     </a>
     ]
    </sup>
    stálo na ňom napísané trasľavým písmom.
   </p>
   <p>
    I teraz prichystal prekvapenie pre svojho sestrenca. Branko visel dušou na starom
         pánovi; takých pomerov niet veľa na tomto svete. Od mala-malička býval u ujca — lebo ho
         rodičia odumreli, keď mal asi desať rokov — mal mnoho dobrého od neho, no najviac
         dobrodušného odpustenia za maličké šialenstvá. Dedičstvo Brankovo vyšlo na štúdiá — ba ani
         nedostačovalo, dodávať musel ujec. Zato bol mladý Klasný vďačný, vždy hotový hrať sa s
         ujcom v šachy a v dišpute
    <sup>
     [
     <a class="footnote" href="#ftn.d56e317" name="d56e317">
      13
     </a>
     ]
    </sup>
    poddať sa i vtedy, keď ujček tvrdil bizarnú nemožnosť. Sestra Čaranského,
         Magdaléna, bola telesne biedne stvorenie: veľmi hrbatá, s ostrými črtami v nepeknej tvári.
         Bola o niečo mladšia ako brat a zostala pre skúposť matky-prírody starou pannou. Iba jej
         svetlé oči prezradzovali, že má ducha, a naozaj vyznamenávala sa ostrotou rozumu. Na prvý
         pohľad odstrkovala človeka od seba. Žiaľno bolo počuť jej neobyčajne čujné dýchanie,
         hľadieť na nepekné vrásky chudej tváre, posiatej ešte i drobnými rapinami. Po dlhšej
         známosti zabudol človek na veľké telesné chyby: jej kaustický vtip, smelé úsudky,
         rozhľadenosť a dosť široké známosti prekvapovali; vídal si už iba umné, svetlé oči, pod
         ktorých tichým lúčom mizli rapiny — zduchovnela nepekná tvár.
   </p>
   <p>
    Nuž v čom pozostávalo Čaranského prekvapenie? Magda vylúdila z Branka, že veru miluje
         skromnú ševkyňu v Tkáčskej ulici, čo býva u krajčíra vo dvore, oblokmi do sadu.
   </p>
   <p>
    „Zahrám sa na prísneho ujca,“ podumal Joachim, „a potom bude nasledovať prekvapenie.“
         Nič nemal proti voľbe sestrencovej, ba práve ho chválil v duchu, že má dobrý vkus. Nuž ale
         predsa písal Brankovi list, v ktorom ho karhá pre ľahkomyselné hračky s poctivou, poriadnou
         dievčinou, ktorá nikdy jeho manželkou byť nemôže. Branko odpovedal, že mu je to celkom
         vážnou životnou otázkou, že on Marienku rád vidí — že — a tak ďalej. „Nikdy som s ňou o tom
         slova nepreriekol, ujček, len raz som jej pohladil rúčku, a ona ju neodtiahla; prosím vás,
         privoľte, ak ona privolí! Hurah, ujček nemrštite sa! Čakám odpoveď.“
   </p>
   <p>
    Starý radca sa srdečne potešil nad tým. Jeho sestra, ktorej úsudok si vážil, bola celkom
         uzrozumená. Svojím ostrým, svetlým okom hlboko pozerala do ľudí, a na Marienke nenašla
         úhony. Jednako z Burianova do Klátova išlo ohromné ujcovo veto! Vydedenie, hrozby, prosby a
         konečne urputný, prísny rozkaz, aby si také veci vybil z hlavy.
   </p>
   <p>
    Radca zas navštívil Marišku. Krajčír zvedavo vykukol z obloka, keď videl kráčať starého
         pána k ševkyni. Návštevy sa opakovali… mesto zašumelo. Mlunný prúd nešibe tak rezko drôtom
         ako zvesť o ženbe Čaranského. Pani pudmistrová,
    <sup>
     [
     <a class="footnote" href="#ftn.d56e331" name="d56e331">
      14
     </a>
     ]
    </sup>
    v celom meste závažné orákulum,
    <sup>
     [
     <a class="footnote" href="#ftn.d56e337" name="d56e337">
      15
     </a>
     ]
    </sup>
    nechcela uveriť, no jej nevera neprekážala, aby sa zvesť ďalej neniesla, hoci s
         klauzulou: „Ah, pletky, ľudia mnoho nahovoria; kto zná, čo vo veci?“ Všetky pochybnosti
         rozptýlili Žablačka a Králiková.
   </p>
   <p>
    Prvá bežala k pudmisterke. Tam našla Kúžeľku, pannu Knotkovú a ešte niekoľko dám. To bol
         dôverný krúžok.
   </p>
   <p>
    „Už je tak, a nie ináč,“ povedala Žablačka, „schöne gschicht!
    <sup>
     [
     <a class="footnote" href="#ftn.d56e347" name="d56e347">
      16
     </a>
     ]
    </sup>
    Idem ta k mazlene! Ona taká smutná, oči ani anjel, čo na organe dúcha do zlatej
         trúby.“
   </p>
   <p>
    „Teda nie uradovaná? Ako by nie?“
   </p>
   <p>
    „Ach, horký, horký! — Raz sa červená, raz bledne!“
   </p>
   <p>
    „Hm, hm,“ hlbokomyseľne pokrútili dámy hlavami, „mladá nevesta — a rozpaky! Chápeme.“
   </p>
   <p>
    Panna Knotková hlboko vzdychla naklonila hlavu šikmo. „To je strach, čo sa v terajšom
         svete robí! Len nedávno bola pri spovedi — a už myslí na vydaj!“
   </p>
   <p>
    „Stará hrachovina!“ pomyslela si Králiková, „i ty by si skočila, keby ťa niekto chcel!“
   </p>
   <p>
    „Teda smutná, hovoria?“ ticho preriekla pani pudmistrová a oprela sa vážne do fotela.
         Bola vysoká ženská, mierne tučná, s umnými čiernymi očami. Pekné jej rameno bolo stiahnuté
         v úzkom brnavom rukáve, a ona iste vedela, že je pekné.
   </p>
   <p>
    „Veľmi čudno sa chovala,“ dotvrdila Králiková, „musím sa priznať, že som i ja u nej
         bola. Mne sa zdalo, že bola veľmi bledá.“
   </p>
   <p>
    „Stavím sa u krajčíra, ktorý napredku býva,“ pokračovala Žablačka. „Veru tak,“ hovorí
         krajčír, „každé ráno po deviatej prichádza pán Čaranský; keď som ho chcel dopaľovať, tak
         milo sa usmieval.“
   </p>
   <p>
    „Ba či i večer chodieva?“ opýtala sa nevdojak panna Knotková a potom sa zapýrila.
   </p>
   <p>
    „Celkom sa premenila. Bože, uchovaj nás od ohovárania, no nedobré veci šípim!“
   </p>
   <p>
    „Teda i krajčír to tvrdí! Matka božia, aké sú to zvláštne histórie!“
   </p>
   <p>
    „Ešte netreba veriť; ktovie, čo je vo veci,“ prehovorila pani pudmistrová a vypila svoju
         kávu. No sotva sa odobrali jej dôverné priateľky — vzala ručník a šuchla záhumním k pani
         notárke.
   </p>
   <p>
    „Len si pomyslite, aké novinky!“ povedala, sadnúc na diván, postavený vkusne v kútiku.
         Nad hlavou jej visela tmavozelená zimozeleň z poličky.
   </p>
   <p>
    „O starom Čaranskom! — Veru divné veci,“ dosvedčovala pani notárka, chudorľavá osôbka v
         kvetnatých bielobelasých šatách, akoby si ju vykrojil zo starého módneho žurnálu.
   </p>
   <p>
    „I pomyslieť je hanba! Ja síce neverím, čo ľudia hovoria, lebo mrcha jazyky prekrútia
         pravdu. No ale isté je, že panna Mária Vítovská je celkom premenená. Starý blázon trčí tam
         celý deň! Teší ju, teší! No ju potešiť môže iba štóla!“
    <sup>
     [
     <a class="footnote" href="#ftn.d56e385" name="d56e385">
      17
     </a>
     ]
    </sup>
   </p>
   <p>
    „Oh, oh, čo nehovoria? Teda by…“
   </p>
   <p>
    „Inu, ako hovorím, ľudia majú zlé jazyky, neradno veriť. Bola by to hanba pre naše
         mesto. Veď také niečo sa ešte nestalo.“
   </p>
   <p>
    „Preto sa teda tak ponáhľajú so svadbou! Niečo bude vo veci.“
   </p>
   <p>
    „A ešte myrtový veniec! A aký? Videla som ho u čepiarky. Hroznové a myrtové lístky,
         pomiešané s oranžovými kvetmi. Taký posmech!“
   </p>
   <p>
    Pani notárka hneď po odchode pudmistrovej prehodila ručník cez chudé plecia a šuchla
         záhumním k pani radcovej. Tam úbohá Marienka bola už celkom zničená. Večer tohto dňa nebolo
         väčšej hriešnice na tomto zlom svete ako pobehajka Vítovská; zmätenie a mravné zhrozenie
         len tak potriasalo dušami krásneho pohlavia. Žiaľbohu, musíme doložiť, že i silné pohlavie
         celým zápalom kolportovalo
    <sup>
     [
     <a class="footnote" href="#ftn.d56e401" name="d56e401">
      18
     </a>
     ]
    </sup>
    zvesti — hoci neverilo, azda i pochybovalo. No Joachim Čaranský neprišiel večer
         na svoje tri kotúľky. Jeho miesto za okrúhlym stolom bolo pusté. Fľaška s vodou nedotknutá. Item
    <sup>
     [
     <a class="footnote" href="#ftn.d56e407" name="d56e407">
      19
     </a>
     ]
    </sup>
    — strašné veci — zvesti sa potvrdili do posledného puntíčka.
   </p>
   <p>
    A Marienka šije pilno na výstroji šťastnej nevesty. Časom zakvitne v jej oku tichá slza
         — ona nemá toľko sily, aby vyskočila a stiekla dolu sviežim lícom — rozšíri sa po oku,
         zdvojí jeho blesk a pomaly vyschne.
   </p>
   <p>
    Panie susedky celkom vystali. Ba keď stretla, idúc od čepiarky, pani notárku, odvrátila
         sa na jej pozdrav. Ani ju do domu nevolajú, ani jej práce neposielajú.
   </p>
   <p>
    Klátov je iba tri hodiny vzdialený od Burianova a máva živé trhy. Nie div, že sa našiel
         súcitný človek, ktorý Klasnému doniesol zvesti o ujcovi. Oj, niet potŕžky o takéto nežné
         duše! Dobrú zvesť dlho čakaj, zlú ti bez meškania prinesú.
   </p>
   <p>
    Branko vrazil do brány svojho domu. V preddomí stáli stránky — baba s podviazanou bradou
         a Žid. Klasný ich nevidel! Nevidel ani pisára v kancelárii, nepočul jeho „tenš úr“
    <sup>
     [
     <a class="footnote" href="#ftn.d56e421" name="d56e421">
      20
     </a>
     ]
    </sup>
    a prešiel do svojej chyže.
   </p>
   <p>
    „Už je jasné, prečo mi ujec tak úsilne bráni, prečo hrozí! Bože môj, ja som zničený!“
   </p>
   <p>
    Jarý, živý človek klesol na diván. Raz vystupovali pochybnosti, raz sa mu zjavila v duši
         strašná čierna istota! „Oh, ja blázon, ja šialenec! Nemohol som s farbou von! Nemohol som k
         deve preriecť otvorené slovo! Ujec, ujec!“ Táto myšlienka mu bola priamo úžasná! No tón
         ujcových listov potvrdzoval zvesti. Branko bol niečo veternej letory,
    <sup>
     [
     <a class="footnote" href="#ftn.d56e432" name="d56e432">
      21
     </a>
     ]
    </sup>
    ľahkoverný, otvorený viac, ako to kázala opatrnosť. Prežil veselé, nezávislé
         mládenecké letá, neznal, čo je starosť, trampota, a najmenej, čo je bôľ. Takéto zmaznané
         prírody veľmi zroní náhly úder.
   </p>
   <p>
    Čo robiť? Letieť do Burianova, zúriť pred ujcom — či mu písať? Či utiecť na kraj sveta?
         Hej, to posledné!
   </p>
   <p>
    „Babka!“ zavolal na svoju posluhu.
    <sup>
     [
     <a class="footnote" href="#ftn.d56e442" name="d56e442">
      22
     </a>
     ]
    </sup>
   </p>
   <p>
    Do chyže šuchla stará babka, na ľavú nohu trochu napadala. „Dajte mi do kufra bielizeň a
         šaty! Choďte po príležitosť!“
   </p>
   <p>
    Babka pozrela na svojho pána a odišla.
   </p>
   <p>
    „Pôjdem, kam ma oči povedú! Na stanicu a prvým vlakom, ktorý zachytím, na juh alebo
         sever, mne je jedno. Zaplačeš, ujec, keď dostaneš od svojho Branka zďaleka rozlučný list!“
         A v duchu sa vmyslel, aký horký, citný, bolestný bude jeho rozlučný list. A potom sa loď —
         ta cez more, hoci do Trantárie, kde nebude nijakých zaľúbených ujcov!“
   </p>
   <p>
    „On — mladoženích! Svadobné šaty už skoro budú hotové, a v nich Marienka pôjde do
         kostola na ramene ujcovom! Rozmarín pripätý na jeho kabáte!“ hovoril nahlas.
   </p>
   <p>
    Ani nezbadal, keď vošiel do chyže jeho priateľ Jozef Koreň.
   </p>
   <p>
    „Gratulujem k mladej ujčinke, Branko!“ so smiechom prehovoril Koreň a zapálil si cigaru.
   </p>
   <p>
    „Mlč!“ zareval Klasný a sotva zdržal slzy v očiach, sršiacich hnevom.
   </p>
   <p>
    „Hľa, hľa! Pušný prach — ba dynamit! Od hrknutia sa zapáli! Nuž, ty strapatý Branko, ty
         veríš týmto zvestiam?“
   </p>
   <p>
    Klasný sa zarazil. Babka prišla s kufrom. Predstavil si živo, ako smiešno by bolo, keby
         celá história bola lžou!
   </p>
   <p>
    „Vyneste kufor von!“ povedal a akási nádej v ňom skrsla. Veď sú i falošné zvesti — na to
         ani nepomyslel. Sú klebety, sú ohovárania. Bože, azda i toto iba prázdna reč! —
   </p>
   <p>
    „Nuž, ty tomu neveríš?“ spýtal sa hlasom, v ktorom zunela nádej, ba očakávanie, že
         priateľ povie: nie. Koreňovi čertík sedel za uchom.
   </p>
   <p>
    „Hm — verím, neverím — všeličo môže sa stať pod slnkom. Prečo by sa nemohol starý
         Čaranský zblázniť? Jeho vôľa! Vari sa bojíš o dedičstvo? Neboj sa, z toho oblaku nebude
         pršať!“ — Koreň sa usmieval figliarsky.
   </p>
   <p>
    „Fuj, Jožo, fuj! takéto ohavné myšlienky!“ Tu mu zas prišli na um ujcove listy. Srdce sa
         v ňom stislo divým bôľom. Veď reči má zo spoľahlivého prameňa a listy potvrdzujú všetko!
   </p>
   <p>
    „Babka, kufrík dnu!“
   </p>
   <p>
    A posluha zas krivkala s príručným kufríkom do chyže.
   </p>
   <p>
    „Kam sa poberáš proti noci?“
   </p>
   <p>
    „Do Laplandu, Sibírie, Patagónie! Zem mi horí pod nohami! Jožo, nebadáš, že milujem
         Marienku Vítovskú? Nebadáš to na mojej tvári?“
   </p>
   <p>
    Flegmaticky
    <sup>
     [
     <a class="footnote" href="#ftn.d56e485" name="d56e485">
      23
     </a>
     ]
    </sup>
    povedal Koreň: „I tetku sa patrí milovať.“
   </p>
   <p>
    „Barbar, zlostník!“ zareval Braňo a odvrátil sa od priateľa.
   </p>
   <p>
    „Voz už čaká,“ zavolala babka vo dverách.
   </p>
   <p>
    „Maj rozum, Branko! Či ujdeš sám pred sebou, čo by si i balónom, a nie rýchlovlakom
         letel? Poradím ti. Sadni na voz a rovno do Burianova. Presvedč sa, a potom už jachaj hoci
         na Franz Josefsland! Tam iste ochladneš. Len si nezabudni rukavice a futrál na nos!
         Ostatne, ak odštikneš ujcovi nevestu, som tvojím družbom!“
   </p>
   <p>
    Koreň ušiel. Klasný bol rád, že sa stratil, no jeho rada sa mu zaľúbila.
   </p>
   <p>
    Už slnko zapadalo, keď Branko opustil prašnú ulicu Klátova. Cez sedem malých návrší
         viedla hradská; oj, ako pomaly išli kone hore kopcami! Ďaleké, nevysoké pohorie belaselo sa
         vo večernom šere. Z pasienkov okolo hradskej ozýval sa spev koniarov: „Hej, kone moje
         vrané, ostro kované.“
   </p>
   <p>
    Bilo dvanásť hodín zo starej chrámovej veže, keď Branko vhrboľcoval po babulicovom
         dláždení na burianovský rínok.
    <sup>
     [
     <a class="footnote" href="#ftn.d56e504" name="d56e504">
      24
     </a>
     ]
    </sup>
    Ulice boli pusté. Kam teraz?
   </p>
   <p>
    K ujcovi — ani za svet! Kázal zájsť do hostinca.
   </p>
   <p>
    Ospatý Žid vyšiel na mnohé búchanie.
   </p>
   <p>
    „Niet izby — páni vojenskí všetky zaujali,“ hovoril krčmár.
   </p>
   <p>
    „Na ulici len neostanem! Otvorte izbu!“ Hostinský v pantofliach a chaláte
    <sup>
     [
     <a class="footnote" href="#ftn.d56e518" name="d56e518">
      25
     </a>
     ]
    </sup>
    zaviedol Branka do hosťovskej izby. Úzke kožené divánčeky ťahali sa popri
         stenách; stolce boli vyložené na stoloch ani barikády, naprostred izby stál biliard.
   </p>
   <p>
    „Pekný nocľah!“ zamumlal Klasný a poslal hostinského preč. Ticho vyšiel na ulicu.
         Neodolateľná túžba ťahala ho do Tkáčskej ulice. Domová brána príťažlivého domu bola
         zatvorená — krajčírove obloky temné. Išiel na záhumnie. Hop, cez plot — prešiel záhradou,
         odoprel háčik na záhradných dvierkach — už bol na dvore.
   </p>
   <p>
    Záclona na Merienkinom obloku neprilieha celkom. Či má pozrieť? Či to čestné, či to
         mužské? Nie, veru nie! No veď je stratená pre neho naveky! Tíško prikročí bližšie. Ajhľa! —
         Marienka svieti! Hlávku, milú, detinskú hlávku, zhýba nad šitím. Na postieľke rozostreté sú
         svadobné šaty, bielunký atlas len tak svieti — skvejú sa oranžové kvety medzi zelenými,
         potemnými myrtovými lístkami! Iba veniec ešte chýba — len ísť pred oltár.
   </p>
   <p>
    Brankovi sa zakrútila hlava. Či udrieť päsťou do obloka, či zarevať, zavýsknuť? Či
         zapáliť dom, zúriť, jedovať sa? Bože — veď tu istota — strašná istota, dôkazy, strašné
         dôkazy!
   </p>
   <p>
    Aké má právo násilne búriť a zúriť? Nijaké. Či niekedy prehovoril s Marienkou citné,
    <sup>
     [
     <a class="footnote" href="#ftn.d56e533" name="d56e533">
      26
     </a>
     ]
    </sup>
    vážne slovo? Nikdy. Či všetky jeho fantázie sa nezakladajú sa na klame,
         namyslenosti? Čo jeho do toho, keby sa Marienka Vítovská vydala hoci za samého Matuzalema?
   </p>
   <p>
    A predsa, predsa — aká hrozná myšlienka! Túto šumnú, tichú, ľúbenú bytosť berie mu —
         vlastný ujec! —
   </p>
   <p>
    Nemohol hľadieť — odvrátil tvár a slzy mu tiekli po lícach. Keď sa ešte raz obrátil k
         oknu — už bolo temné.
   </p>
   <p>
    V záhrade bolo tma. Sotva našiel plot. Ťažko sa driapal cezeň.
   </p>
   <p>
    „Čo teraz?“ pomyslel si, stojac na ulici. Začal blúdiť ulicami bez cieľa, časom
         zabrechali na neho psi — stretol ho hlásnik a podozrive pozrel za ním. Stretol i vysokého
         človeka so širokým klobúkom. Tackal sa a máchal okolo seba palicou. Ba i ženská postava
         zjavila sa. Tvár mala zamotanú v ručníku, vyhla mu zďaleka a zrýchlila chod. Všakovak býva.
   </p>
   <p>
    Naraz sa našiel biedny Branko pred ujcovým domom. „Teda tu spí šťastný mladoženích!“
         podumal. „Aký príjemný bol pre mňa tento malomestský dom. Príjemnosť zhorkla! Pekelná brána
         nemôže byť otupnejšou pre stratenú dušu!“
   </p>
   <p>
    Konečne sa vrátil do hostinca, lebo letné ráno skoro vstáva; už bolo poslalo svoje prvé
         predtuchy svetla.
   </p>
   <p>
    V hosťovskej izbe horela ešte lampa, no knôt kadil — cylinder lampy bol čierny. V izbe
         páchlo surovou kožou. Branko zhasil lampu — obloky sa zašereli. Čo tu počať? Ľahol na úzky
         divánček. Vlhká stena ho chladila na chrbát. Vyliezol na biliard a pohrúžil sa v
         beznádejné, horké dumy.
   </p>
   <p>
    Boh zná, ako sa to stalo — ráno pri káve už každá naslovovzatá žienka vedela svojmu
         manželovi rozprávať, že v noci prišiel advokát Klasný, že nezosadol u svojho ujca, že
         nocoval na biliarde, pravdaže, z hnevu na ujcovu bláznivú svadbu, že ktovie, či ju
         neprekazí, či si neutrie ľahkomyseľná treperenda
    <sup>
     [
     <a class="footnote" href="#ftn.d56e555" name="d56e555">
      27
     </a>
     ]
    </sup>
    ústa bez obeda — ba citná Žablačka, nemajúc manžela, zbehla napochytre k
         pekárovi a tam tvrdila celkom istotne, že už je nič zo svadby, že ľahtikárku pošlú na istý
         čas niekam! „Kiežby sa nevrátila!“ doložila v mravnom rozsrdení nad dnešnou skazenosťou
         mravov.
   </p>
   <p>
    Asi do desiatej hodiny utvorili sa v meste dva protivné prúdy: jedna stránka tvrdila, že
         je svadba starého Čaranského predo dvermi, veď už i Klasný prišiel, — druhá zas, čerpajúc z
         prameňov Žablačkiných, prisahala, že je už z toho nič, že Marienka darmo neplače, že sa
         všetko rozbúchalo — a to so strašnými následkami!
   </p>
   <p>
    Prúdy sa zišli! Vlny zašumeli, povstali zvady, nedorozumenia, nadávky, injurie,
    <sup>
     [
     <a class="footnote" href="#ftn.d56e566" name="d56e566">
      28
     </a>
     ]
    </sup>
    nepriateľstvá! Pudmisterka zanevrela na notárku.
   </p>
   <p>
    „Trlica suchá!“ šomrala, „za blázna má človeka, toto staromódne strašidlo do konopí!“
   </p>
   <p>
    Notár sa dopočul, že pani pudmisterka nazvala jeho polovičku „suchou trlicou“! Prišiel
         celý nadurený na mestský dom, neodpovedal na otázky veľactenej hlavy mesta. Pudmister
         očervenel od zlosti: prísne upomenul notára, že je on hlavou, notár iba perom tohto
         slávneho mesta! Notár zas nedá sebou vymetať kanceláriu! Veď sa on podíva! Čo sa stalo s
         peniazmi za trávu? Kam sa podeli lanské pokuty za horské priestupky? Prečo oddal pudmister
         osvetlenie mestských ulíc Jonášovi Ehrlichovi bez minuendo-licitácie?
    <sup>
     [
     <a class="footnote" href="#ftn.d56e576" name="d56e576">
      29
     </a>
     ]
    </sup>
   </p>
   <p>
    Pudmister zatíchol — no o chvíľku sa pozbieral a postavil do pozície. Nech si pán notár
         nemyslí, že je tajnosťou jeho machlanica pri regrutačke! Dobre vieme, kto predviedol Šmuľa
         Perelesa, ktorý má nohy na X, pred asentačnú komisiu,
    <sup>
     [
     <a class="footnote" href="#ftn.d56e584" name="d56e584">
      30
     </a>
     ]
    </sup>
    a kto tvrdil, že je to Herrmann Kaufmann, ktorý je zdravý ako buk a má nožiská
         rovné ani kancelárske lineále! Kto vyberá za pasy od statkov namiesto 15 krajciarov 50? Há?
   </p>
   <p>
    Panna Knotková, dopočujúc sa, že zo svadby nebude nič, pozrela do zrkadla a presvedčila
         sa, že je veru ešte driečna a súca pred oltár.
   </p>
   <p>
    A náš biedny Branko Klasný ako chodí, tak chodí po hosťovskej izbe — v hostinci trčí
         chudák v klepci! Prekliaty Koreň! Načo ho sem poslal? Už mohol byť na polceste do
         Trantárie! Čo robiť? Ujec sa dozvie, že je tu, čo sa len na ulici ukáže.
   </p>
   <p>
    „Priahaj!“ rozkázal konečne kočišovi.
   </p>
   <p>
    Pôjde rovno domov! Preč z tohto mesta! Nikdy viac nevkročí jeho noha na burianovskú
         ulicu!
   </p>
   <p>
    Joachim Čaranský vošiel k svojej sestre. Magdola robí utrápenú tvár — zdá sa, že sa ešte
         väčšmi zhrbatila. Čaranský badá, že sa sestra nad čímsi trápi, a to mu je veľmi nepríjemné.
   </p>
   <p>
    „Nuž, čože je, sestra? Vari fňukáš — oči červené. Čo sa stalo?“
   </p>
   <p>
    „Veru si narobil so svojimi komédiami! Bola som u Marienky. Trasie sa, bledne a núti sa
         do práce. „Čo vám je, dieťa moje?“ pýtam sa. Ona sa pýri, z očú lejú sa slzy, dusí v sebe
         hlasný plač. Sadnem k nej. Ona mi položí hlávku na lono a spustí taký plač, len sa tak
         ozýva. Teším ju — hovorím, že veď pre seba šije svadobné šaty, že Branko pýtal u teba
         dovolenie — ona nič nepočúva, ničomu nerozumie. Ona je pohanená v meste, jej meno ide z úst
         do úst! Ach, a ona sa k tebe chovala ako dcéra. A teraz Králiková vypľula pred ňou a
         Žablačka doniesla jej mestské zvesti, že je pohanená… pohanená! Nuž, tu máš svoje
         prekvapenie!“
   </p>
   <p>
    Pán Joachim Čaranský urobil naozaj prekvapenú tvár. Zmraštil sa, nafúkol, drobčil po
         izbe krátkymi krokmi.
   </p>
   <p>
    „To nie je všetko! Branko prišiel včera,“ tu začala fňukať, „dieťa mojej nebohej sestry,
         jedináčik náš, holúbok! Hanba, posmech: v hostinci sa zložil, na biliarde sa povaľoval, a u
         nás celé pohorie mäkkých páperných perín, u nás štyri vystrojené postele pre hostí! I o ňom
         idú hlúpe zvesti, i o tebe!“
   </p>
   <p>
    Pán Joachim sa začervenal. Nevedel, či napravo, či naľavo, ako vrabec, keď si do
         pazderia nohy zamotá. Chytal sa palice a klobúka, zas ich kládol na posteľ. Zatratená
         história! A on tak všetko dobre mienil, on s takým šľachetným srdcom očakával sladkú
         minútu, v ktorej urobí šťastným svojho Branka! Čo robiť?
   </p>
   <p>
    Bežal rovno do hostinca. Branko Klasný práve liezol na vozík pod bránou hostinca. Keď
         videl ujca, sponáhľal sa. „Pohni!“ zavolal na kočiša; kočiš praskol do koní, kone zdupkali
         osmorakým dupotom o hrbľovatú dlážku pod bránou a trhali voz z brány.
   </p>
   <p>
    Čaranský trepol klobúkom i palicou. „Branko! Branko!“ volá a beží za vozom. Branko sa
         neohliadne. Vozík rachotí, skáče po babulicovej dlažbe, kláti sa po jarčekoch ako koráb.
   </p>
   <p>
    Čaranský stojí prostovlasý na ulici. Má sa hnevať, má zúriť? Voz zahol do Potočnej ulice
         — tam ten!
   </p>
   <p>
    Obloky námestia ožili. V každom niekoľko hláv a ešte raz toľko očí, a každé z nich
         videlo uličnú scénu medzi ujcom a sestrencom. Radosť veľká bola v ženskom svete! Ako by
         každá z nich bola dostala neočakávaný skvostný dar, akoby každej padlo do lona sto metrov
         bielunkého plátna a dva viedenské klobúky s pštrosím perím! Veľká radosť nad nehodou pári
         sa s poľutovaním:
   </p>
   <p>
    „Úbohý Branko! Takto obišiel. Už je po dedičstve!“
   </p>
   <p>
    „Chudák starý Čaranský, na starosť takýto nepokoj! Bolo mu nemlsiť, bolo mu neblázniť
         sa. No predsa ho ľutujem. Taký poriadny, statočný pán!“
   </p>
   <p>
    „Oj, oj! No, veru si vyslúžila! Pekná maska — kam to dovedie!“ ostrým hlasom poznamenala
         pani Kužeľka, ktorá mala prezretú a eminentne
    <sup>
     [
     <a class="footnote" href="#ftn.d56e625" name="d56e625">
      31
     </a>
     ]
    </sup>
    nepeknú dcéru Aranku. „Zakladala si na kráse! Oj, krása je ako poľný kvet, dnes
         sa blyští v celej sláve, a zajtra býva na oheň vrhnutý.“
   </p>
   <p>
    Dobrodušná Žablačka všetko uvaľovala na Marienku. „Veď vôbec také tiché, utiahnuté,
         skromné, to sú najhoršie.“ A to celkom správne povedala: lebo ona sama nebola ani tichá,
         ani utiahnutá, ani skromná.
   </p>
   <p>
    Čaranský letel rovno do Tkáčskej ulice. Za ním šibali pohľady, otvárali sa obloky,
         vyťahovali hrdlá bieleho pokolenia. Zaklopal na oblok. Tam ticho, nik neotvára dvierka.
         Krajčír vybehol z predného bytu, na kabáte viseli mu nite a v rukách držal veľké nožnice,
         ktorých veľké oko bolo okrútené pásikom čierneho súkna.
   </p>
   <p>
    „Panna Marienka nikoho neprijíma,“ povedal, „je veľmi nezdravá, poslal som učňa po
         doktora.“
   </p>
   <p>
    Joachimovi vystúpil pot na tvár. Nepočúval na krajčíra a klopal mocne na dvierka.
   </p>
   <p>
    „Otvorte, Marienka! Nesiem vám dobrú zvesť.“
   </p>
   <p>
    No ticho. Nuž pochodil si, dobrý starý mládenec, so svojím prekvapením! Ľudia, ktorým si
         dobre chcel, sú v smútku a biede pre teba! Azda len neochorela vážne?
   </p>
   <p>
    Celý umučený vyšiel na ulicu. Kam sa vrhnúť? Doma fňuká sestra, Marienka ho nechce
         pustiť, — Branko ušiel. Poslať za ním! Azda ho dohoní rýchly posol. I šiel starý pán domov.
         Ľahol na diván a zavrel oči. Začal sa hnevať.
   </p>
   <p>
    Branko vyletel z mesta — no už za mýtom stretol Jožka Koreňa na vrchovom koni.
   </p>
   <p>
    „Teda zle?“ pýtal sa Koreň, zastaviac svojho rujného sivka
    <sup>
     [
     <a class="footnote" href="#ftn.d56e650" name="d56e650">
      32
     </a>
     ]
    </sup>
    pri voze Brankovom.
   </p>
   <p>
    „Ani sa nepýtaj!“ pohodil Branko rukou.
   </p>
   <p>
    „Hovoril si s ujcom?“
   </p>
   <p>
    „Nehovoril.“
   </p>
   <p>
    „Kehrt euch!“
    <sup>
     [
     <a class="footnote" href="#ftn.d56e665" name="d56e665">
      33
     </a>
     ]
    </sup>
    zakričal Koreň a pustil sa do hlasného smiechu. „V Ríme byť, a pápeža nevidieť!
         Ty ľahkoverný človeče! Vari si sa u Králikovej spytoval na stav vecí?“
   </p>
   <p>
    Koreň mu prakticky rozložil, že je pochabosť odbehnúť z Burianova bez náležitého
         preskúmania vecí. „Po tvojom odchode vrčalo mi v hlave, či reku sangvinický
    <sup>
     [
     <a class="footnote" href="#ftn.d56e673" name="d56e673">
      34
     </a>
     ]
    </sup>
    Branko nevyvedie nejakú hlúposť! A ajhľa! nemýlil som sa: Nazad, hovorím.“
         Kočiš poslúchol, skoro prevrátil voz i pána do jarku. Samému Braňovi začalo byť ľúto ujca,
         keď si spomenul, ako za ním trepal klobúkom, akú ustrašenú tvár robil, ako bežal za vozom
         na svojich starých nohách. Koreň sa niesol popri voze. Jeho tvár bola celkom vážna.
   </p>
   <p>
    „Kam teraz?“ pýtal sa Klasný svojho priateľa, keď už prešli cez mýto.
   </p>
   <p>
    „K ujcovi!“ velil Koreň tak určite, tak prísne, že sa Branko neodvážil protestovať.
   </p>
   <p>
    Do dvora Čaranského vhrmel voz. Magdola vyšla hosťom v ústrety. So slzami objala Branka.
   </p>
   <p>
    „Vediem dezertéra,“ povedal s tichým úsmevom Koreň a potriasol starej panne ruku. „Aké
         to strašné zmätky máte!“ Magdola rozpovedala celú vec. Branko hľadel na ňu ako zo sna. Oči
         sa mu otvorili, prsia prestali na moment dýchať. Potom sa zapýril, objal tetku, zakrútil sa
         s ňou, neborkou, ako vrtielka — ona slabá, nezručná, zavýskla od bolesti. „Kdeže je môj
         dobrý, predobrý ujec, nech ho boh živí tisíc liet!“ a už bežal do jeho chyže. Dvere boli
         zdnuka zamknuté.
   </p>
   <p>
    „Kto to?“ ozval sa Čaranského hlas.
   </p>
   <p>
    „Tvoj nepodarený sestrenec, tvoj hlúpy Branko!“ povedal Klasný trasľavým, zvlneným
         hlasom.
   </p>
   <p>
    „Môj sestrenec odišiel dnes preč! Iného nepoznám!“
   </p>
   <p>
    „Vrátil sa, ujček môj, vrátil!“
   </p>
   <p>
    V izbe ticho. Tu máš! Zasa zle! Brankova radosť trochu chladla. No, veď sa on udobrí!
         Bežal k Marienke. Prv než došiel k dverám, vybehol za ním krajčír. Na kabáte mal ešte viac
         nití. Veľké nožnice držal ako zbraň proti votrelcom.
   </p>
   <p>
    „Panna Marienka nikoho neprijíma, je nezdravá!“ recitoval krajčír svoju úlohu.
   </p>
   <p>
    No Branka by nebol udržal celý krajčírsky cech Burianova. Zabúchal mocne na dvere.
   </p>
   <p>
    A dvere sa otvorili. Hja — nie každý buchot je rovnaký.
   </p>
   <p>
    V malunkej predsieni stali sa divy. Divy lásky — vrelého citu — Branko zdvihol devušku
         ako malé dievčatko a túlil na prsia. Ako horeli jej svieže, mladé, slzami zarosené líca!
   </p>
   <p>
    „Teraz som ja prekvapený!“ bolo počuť hlas starého Čaranského. Vstúpil do malej izbušky.
         Rozmyslel si, že vlastne on zavinil celý zmätok, a poslúchol Koreňa i sestru, ktorí ho
         posielali za Brankom.
   </p>
   <p>
    „To sú tvoje šatočky, dcéra moja,“ povedal, „i bielizeň i veno, ktoré som ti naskladal,“
         a s tým vytiahol sporiteľničnú knižku z kabáta a položil na stolík. „Neznám tvoj vkus,
         ostatné si sama dokúp! Ty si bola pilná, príkladná a pracovala si na cudzom výstroji
         oddane! To bola moja próba, ty si ju prestála.“ V očiach starého zjavili sa slzy, „Narobil
         som vám bôľov, no veď vy mi to odpustíte.“
   </p>
   <p>
    Marienka priľnula tvárou k jeho ruke. Branko chytil ho za obe líca a hľadel mu dlho do
         očú. „Ty si anjel! Anjel!“ povedal a bozkal ho na líce.
   </p>
   <p>
    „Iste sa tam bijú,“ povedala Žablačka Králikovej, keď obe zbadali starého i mladého ísť
         k Marienke.
   </p>
   <p>
    „Jaj, aký to škandál!“ hovorila Kužeľka. „Dvaja frajeri v devinej izbe! Ach, šťastné sme
         my, že sa také niečo nedá u nás ani myslieť! Moja Aurélia — aký to anjel!“
   </p>
   <p>
    Asi o hodinu nastalo veľké prekvapenie! Mestom rozletela sa zvesť, a to dokonale
         pravdivá, že sa Marienka Vítovská, chudobná ševkyňa, vydáva za advokáta Branislava
         Klasného, svadbu im ide robiť Čaranský, družbom bude Koreň, a to všetko veľmi skoro, s
         dišpenzáciou! V dušiach krajšej polovičky burianovského obyvateľstva povstal tajný duševný
         žiaľ — a taký žiaľ je veľmi nepríjemný, lebo ho človek nesmie vysloviť. Darmo je — mrzelo
         ich šťastie blížnych, ako to vždy býva. Nuž ale to nebránilo Žablačke pribehnúť k Marienke
         s gratuláciou — Králiková jej poslala bukrétu
    <sup>
     [
     <a class="footnote" href="#ftn.d56e718" name="d56e718">
      35
     </a>
     ]
    </sup>
    a panna Knotková zhotovila pre nevestu pekný samorobený vankúšik na diván s
         nápisom „Nur ein viertel Stündchen.“
    <sup>
     [
     <a class="footnote" href="#ftn.d56e724" name="d56e724">
      36
     </a>
     ]
    </sup>
   </p>
   <p>
    Pán Joachim sa zaprisahal, že už nikoho viac neprekvapí, a odvtedy požíva zas pri
         tichosti svoje každovečerné tri kotúľky za okrúhlym stolom v kútiku. Ticho a veselo trávi
         svoje staré dni a číta Neue freie Presse od konca do konca. Rozumie sa, mladý párik
         nezameškal po roku prekvapiť starého pána istým radostným rodinným prekvapením, nota bene
    <sup>
     [
     <a class="footnote" href="#ftn.d56e732" name="d56e732">
      37
     </a>
     ]
    </sup>
    bez všetkých nepríjemných následkov.
   </p>
   <p>
    (1883)
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#d56e108" name="ftn.d56e108">
        1
       </a>
       ]
      </sup>
      <span class="emphasis">
       <em>
        defraudácia
       </em>
      </span>
      — spreneverenie
     </p>
    </div>
    <div class="footnote">
     <p>
      <sup>
       [
       <a class="para" href="#d56e137" name="ftn.d56e137">
        2
       </a>
       ]
      </sup>
      <span class="emphasis">
       <em>
        mašamódka
       </em>
      </span>
      — modistka
     </p>
    </div>
    <div class="footnote">
     <p>
      <sup>
       [
       <a class="para" href="#d56e151" name="ftn.d56e151">
        3
       </a>
       ]
      </sup>
      <span class="emphasis">
       <em>
        testament
       </em>
      </span>
      — závet
     </p>
    </div>
    <div class="footnote">
     <p>
      <sup>
       [
       <a class="para" href="#d56e161" name="ftn.d56e161">
        4
       </a>
       ]
      </sup>
      <span class="emphasis">
       <em>
        intabulácia
       </em>
      </span>
      — zaťaženie nehnuteľného majetku
     </p>
    </div>
    <div class="footnote">
     <p>
      <sup>
       [
       <a class="para" href="#d56e172" name="ftn.d56e172">
        5
       </a>
       ]
      </sup>
      <span class="emphasis">
       <em>
        kasíno
       </em>
      </span>
      — zariadenie na spoločenské zábavy
     </p>
    </div>
    <div class="footnote">
     <p>
      <sup>
       [
       <a class="para" href="#d56e178" name="ftn.d56e178">
        6
       </a>
       ]
      </sup>
      <span class="emphasis">
       <em>
        anticky rozriedené
       </em>
      </span>
      — triezvo, striedmo
     </p>
    </div>
    <div class="footnote">
     <p>
      <sup>
       [
       <a class="para" href="#d56e196" name="ftn.d56e196">
        7
       </a>
       ]
      </sup>
      <span class="emphasis">
       <em>
        jurista
       </em>
      </span>
      — právnik
     </p>
    </div>
    <div class="footnote">
     <p>
      <sup>
       [
       <a class="para" href="#d56e238" name="ftn.d56e238">
        8
       </a>
       ]
      </sup>
      <span class="emphasis">
       <em>
        zrok
       </em>
      </span>
      — termín, dátum
     </p>
    </div>
    <div class="footnote">
     <p>
      <sup>
       [
       <a class="para" href="#d56e254" name="ftn.d56e254">
        9
       </a>
       ]
      </sup>
      <span class="emphasis">
       <em>
        dišpenzácia
       </em>
      </span>
      — oslobodenie od zákonného predpisu
     </p>
    </div>
    <div class="footnote">
     <p>
      <sup>
       [
       <a class="para" href="#d56e262" name="ftn.d56e262">
        10
       </a>
       ]
      </sup>
      <span class="emphasis">
       <em>
        matróna
       </em>
      </span>
      — staršia dáma
     </p>
    </div>
    <div class="footnote">
     <p>
      <sup>
       [
       <a class="para" href="#d56e298" name="ftn.d56e298">
        11
       </a>
       ]
      </sup>
      <span class="emphasis">
       <em>
        próba
       </em>
      </span>
      — skúška
     </p>
    </div>
    <div class="footnote">
     <p>
      <sup>
       [
       <a class="para" href="#d56e309" name="ftn.d56e309">
        12
       </a>
       ]
      </sup>
      <span class="emphasis">
       <em>
        nichts fűr ungut!
       </em>
      </span>
      — (nem.) nič vo zlom
     </p>
    </div>
    <div class="footnote">
     <p>
      <sup>
       [
       <a class="para" href="#d56e317" name="ftn.d56e317">
        13
       </a>
       ]
      </sup>
      <span class="emphasis">
       <em>
        dišputa
       </em>
      </span>
      — učený rozhovor
     </p>
    </div>
    <div class="footnote">
     <p>
      <sup>
       [
       <a class="para" href="#d56e331" name="ftn.d56e331">
        14
       </a>
       ]
      </sup>
      <span class="emphasis">
       <em>
        pudmistrová
       </em>
      </span>
      — starostová
     </p>
    </div>
    <div class="footnote">
     <p>
      <sup>
       [
       <a class="para" href="#d56e337" name="ftn.d56e337">
        15
       </a>
       ]
      </sup>
      <span class="emphasis">
       <em>
        orákulum
       </em>
      </span>
      — veštiareň
     </p>
    </div>
    <div class="footnote">
     <p>
      <sup>
       [
       <a class="para" href="#d56e347" name="ftn.d56e347">
        16
       </a>
       ]
      </sup>
      <span class="emphasis">
       <em>
        schone gschicht
       </em>
      </span>
      — skom. pekná tvár
     </p>
    </div>
    <div class="footnote">
     <p>
      <sup>
       [
       <a class="para" href="#d56e385" name="ftn.d56e385">
        17
       </a>
       ]
      </sup>
      <span class="emphasis">
       <em>
        štóla
       </em>
      </span>
      — časť obradového kňazského rúcha
     </p>
    </div>
    <div class="footnote">
     <p>
      <sup>
       [
       <a class="para" href="#d56e401" name="ftn.d56e401">
        18
       </a>
       ]
      </sup>
      <span class="emphasis">
       <em>
        kolportovať
       </em>
      </span>
      — šíriť, roznášať
     </p>
    </div>
    <div class="footnote">
     <p>
      <sup>
       [
       <a class="para" href="#d56e407" name="ftn.d56e407">
        19
       </a>
       ]
      </sup>
      <span class="emphasis">
       <em>
        item
       </em>
      </span>
      — (lat.) teda
     </p>
    </div>
    <div class="footnote">
     <p>
      <sup>
       [
       <a class="para" href="#d56e421" name="ftn.d56e421">
        20
       </a>
       ]
      </sup>
      <span class="emphasis">
       <em>
        tenš úr
       </em>
      </span>
      — (maď.) veľkomožný pán
     </p>
    </div>
    <div class="footnote">
     <p>
      <sup>
       [
       <a class="para" href="#d56e432" name="ftn.d56e432">
        21
       </a>
       ]
      </sup>
      <span class="emphasis">
       <em>
        letora
       </em>
      </span>
      — povaha
     </p>
    </div>
    <div class="footnote">
     <p>
      <sup>
       [
       <a class="para" href="#d56e442" name="ftn.d56e442">
        22
       </a>
       ]
      </sup>
      <span class="emphasis">
       <em>
        posluha
       </em>
      </span>
      — služobná
     </p>
    </div>
    <div class="footnote">
     <p>
      <sup>
       [
       <a class="para" href="#d56e485" name="ftn.d56e485">
        23
       </a>
       ]
      </sup>
      <span class="emphasis">
       <em>
        flegma
       </em>
      </span>
      — nevšímavosť, ľahostajnosť
     </p>
    </div>
    <div class="footnote">
     <p>
      <sup>
       [
       <a class="para" href="#d56e504" name="ftn.d56e504">
        24
       </a>
       ]
      </sup>
      <span class="emphasis">
       <em>
        rínok
       </em>
      </span>
      — námestie
     </p>
    </div>
    <div class="footnote">
     <p>
      <sup>
       [
       <a class="para" href="#d56e518" name="ftn.d56e518">
        25
       </a>
       ]
      </sup>
      <span class="emphasis">
       <em>
        chalát
       </em>
      </span>
      — domáci odev
     </p>
    </div>
    <div class="footnote">
     <p>
      <sup>
       [
       <a class="para" href="#d56e533" name="ftn.d56e533">
        26
       </a>
       ]
      </sup>
      <span class="emphasis">
       <em>
        citné slovo
       </em>
      </span>
      — úprimné, citlivé
     </p>
    </div>
    <div class="footnote">
     <p>
      <sup>
       [
       <a class="para" href="#d56e555" name="ftn.d56e555">
        27
       </a>
       ]
      </sup>
      <span class="emphasis">
       <em>
        treperenda
       </em>
      </span>
      — jazyčnica, klebetnica
     </p>
    </div>
    <div class="footnote">
     <p>
      <sup>
       [
       <a class="para" href="#d56e566" name="ftn.d56e566">
        28
       </a>
       ]
      </sup>
      <span class="emphasis">
       <em>
        injurie
       </em>
      </span>
      — urážky
     </p>
    </div>
    <div class="footnote">
     <p>
      <sup>
       [
       <a class="para" href="#d56e576" name="ftn.d56e576">
        29
       </a>
       ]
      </sup>
      <span class="emphasis">
       <em>
        minuendo
       </em>
      </span>
      — licitácia
     </p>
    </div>
    <div class="footnote">
     <p>
      <sup>
       [
       <a class="para" href="#d56e584" name="ftn.d56e584">
        30
       </a>
       ]
      </sup>
      <span class="emphasis">
       <em>
        asentačná komisia
       </em>
      </span>
      — odvodová
     </p>
    </div>
    <div class="footnote">
     <p>
      <sup>
       [
       <a class="para" href="#d56e625" name="ftn.d56e625">
        31
       </a>
       ]
      </sup>
      <span class="emphasis">
       <em>
        eminentne
       </em>
      </span>
      — výnimočne, mimoriadne
     </p>
    </div>
    <div class="footnote">
     <p>
      <sup>
       [
       <a class="para" href="#d56e650" name="ftn.d56e650">
        32
       </a>
       ]
      </sup>
      <span class="emphasis">
       <em>
        rujný sivko
       </em>
      </span>
      — bujný, bujarý
     </p>
    </div>
    <div class="footnote">
     <p>
      <sup>
       [
       <a class="para" href="#d56e665" name="ftn.d56e665">
        33
       </a>
       ]
      </sup>
      <span class="emphasis">
       <em>
        kehrt euch!
       </em>
      </span>
      — (nem.) vráťte sa!
     </p>
    </div>
    <div class="footnote">
     <p>
      <sup>
       [
       <a class="para" href="#d56e673" name="ftn.d56e673">
        34
       </a>
       ]
      </sup>
      <span class="emphasis">
       <em>
        sangvinický
       </em>
      </span>
      — zápalistý, prudký
     </p>
    </div>
    <div class="footnote">
     <p>
      <sup>
       [
       <a class="para" href="#d56e718" name="ftn.d56e718">
        35
       </a>
       ]
      </sup>
      <span class="emphasis">
       <em>
        bukréta
       </em>
      </span>
      — kytica
     </p>
    </div>
    <div class="footnote">
     <p>
      <sup>
       [
       <a class="para" href="#d56e724" name="ftn.d56e724">
        36
       </a>
       ]
      </sup>
      <span class="emphasis">
       <em>
        nur ein viertel Stündchen
       </em>
      </span>
      - (nem.) aspoň štvrťhodinku
     </p>
    </div>
    <div class="footnote">
     <p>
      <sup>
       [
       <a class="para" href="#d56e732" name="ftn.d56e732">
        37
       </a>
       ]
      </sup>
      <span class="emphasis">
       <em>
        nota bene
       </em>
      </span>
      — okrem toho
     </p>
    </div>
   </div>
  </div>
 </body>
</html>
