<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e126">
       </a>
       I
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Rodina pána Šimona Kálnického shromaždila sa do záhradnej verandy, kde besedovali a
         čítavali noviny, ktoré nateraz preplnené boly rusko-tureckou vojnou. Šimon Kálnický patril
         k zriedkavým horno-uhorským zemänom, ktorí zachovali popri starootcovskom majetku niektoré
         dobré vlastnosti nášho starého zemianstva. Držal mnoho na „osobnú dôstojnosť“, nosil sa dľa
         prastarej módy a nenávidel Nemcov, hoci jeho manželka Letitia, chudučká a niečo márnivá
         osôbka, prislúchala k nemeckému národu. Pochádzala zo Spiša, nosila každodenne hodvabné
         šaty a pýšila sa jedinou dcérkou svojou, Adelou, ktorú až nad mieru zbožňovala. Dvoch
         mladších šarvancov ponechala celkom učiteľovi Jánovi Drieňovskému, hovoriac: „Syn zlé dieťa
         — zachce, uletí, zachce, priletí, ako holub.“
   </p>
   <p>
    U Kálnických jedla vdovský chlieb pani Marta, sestra domovej panej, vdova po majorovi,
         ktorá znala len dva ľudské stavy: vojenský a nevojenský. Kálnického brat Ďuro, starý
         mládenec, ktorý skoro celý svoj majetok prekortešoval a len tým sa pýšil, že pätnásť ráz
         prepadol pri rozličných voľbách, žil teraz tiež u Šimona z pozostatkov svojho niekdajšieho
         majetku. Keď sa blížily nejaké voľby, neobyčajne omladol, rozjaril sa, ako vyslúžený
         husársky kôň, keď počuje trúbiť „galopp“. Že nemal viac prostriedkov sám na svoj účet
         prepádať, pomáhal druhým, čo sa mu dosť dobre darilo. Celá rodina bola úsilne oddaná
         dnešnému politickému prúdu — starý pán zo zemianskych zásad, ženské z módy a Ďuro Kálnický
         z kortešského ducha.
   </p>
   <p>
    „Rudiny nechodí — môj piket, môj piket!“ vzdychla pani Marta piskľavým tónom. „Pán
         učiteľ, mali by ste sa naučiť túto hru,“ obrátila sa k Jánovi Drieňovskému, sediacemu na
         konci stola a zahĺbenému do akéhosi týždenníka. On sa rozpačite usmial. Bol to mladý,
         šesťadvadsaťročný muž, vysoký, s niečo ku predku naklonenou šijou. Jeho bledá, pravidelná
         tvár zrkadlila zádumčivosť, ale z jeho pevne a akosi urputne sovrených úst hľadela pevná,
         nezlomná vôľa. Dokončiv historicko-filologické študia, prijal predbežne učitelské miesto u
         Kálnického. Jeho prísnosť, mlčanlivosť a akási vzdorovitosť vynútily mu u mužov istú úctu,
         najmä Ďuro Kálnický zabúdal sa rozhadzovať v jeho prítomnosti. Dámy nemaly z neho veľkého
         prospechu — bol k nim vľúdny, ale ich nezabával. Marta svoje želanie vzhľadom na piket
         každodenne opakovala — a on mu jednako nevyhovel.
   </p>
   <p>
    „Ah, to je predsa hrozné!“ skríkol zrazu Šimon Kálnický a počal z dlhého čibuka dymiť,
         ako Vezuv. „Počujteže a žasnite: dodatočný telegramm: Bukurešť. Včera rozhodná bitka na
         Lome. Ruské vojská na hlavu porazené, cezarevič s celou svojou armádou zajatý. Korisť
         nesčíselná.“
   </p>
   <p>
    „Čok jašša, čok jašša!“ zavolal Ďuro Kálnický z plného hrdla a zahrešil nepekne, až sa
         domová pani zhrozila. „Nech žijú naši tureckí bratia! Smrť Moskáľom!“
   </p>
   <p>
    Pani Marte sa zasvietily oči, odbehla do domu a o chvíľu vrátila sa s plátnom. Šimon
         Kálnický ju chcel objať.
   </p>
   <p>
    „Tys’ opravdová Marta starostlivá! Hľa, ona už myslí na rusliny!“ A pritom strhol s
         hlavy červený fez, obnažiac vážnu plešinku.
   </p>
   <p>
    Chlapci, hrajúci sa pod verandou, kričali za svojím strýcom piskľavým tónom.
   </p>
   <p>
    Drieňovský sa začervenal a vypil na dúšok pohár červeného vína, hoci nemiloval vína a
         chlipkával ho, ako mladé dievča. Nepozdvihol síce zraku, ale jasne cítil, že sa oči Adeline
         naňho uprely. Adela mala veľmi významné oči: ona nimi, tak rieknuc, hovorila. Keď pozrela
         na človeka, zdalo sa mu, že ho oslňuje. Veľké, ťažké vrkoče vinuly sa jej šijou. Ako jediná
         dcérka bohatých rodičov, privyknutá na lásku matky a dobrotu otca, bola niečo rujného rázu
         a rada sa posmievala. Nie síce zlostne, ale s bujným humorom, tak že sa každý rozosmial,
         koho si vyvolila za terč svevoľných poznámok. Jej krok bol pospešný, pružný — kráčala celou
         svojou bytnosťou, vkladala celú svoju živosť a rozmarnosť do svojich ľúbezných krôčkov. Z
         Drieňovského sa nemohla smiať, cítila akúsi neistotu, ak nie bázeň v jeho prítomnosti.
         Ostatne s ním sa riedko vídala — on jej navidomoči vyhýbal.
   </p>
   <p>
    Vonku zarachotil voz. Chlapci sa vyrútili z brány a o chvíľu doviedli na verandu mladého
         človeka, veľmi elegantne, ba švihácky oblečeného.
   </p>
   <p>
    „Vitajte, pane Rudiny!“ zavolal Šimon v maďarčine, ktorá dokazovala, že sa pán Šimon
         narodil na brehu Váhu, a nie na Hortobádi. Naši páni zemäni počínavajú rozprávku po
         maďarsky, keď sa chcú však ďalej pustiť do zábavy, pokračujú po slovensky, alebo v
         prítomnosti dám po nemecky. Naturam si furca atď. „Dobré noviny, dobré noviny — Rusov
         zničili — cezarevič lapený — bude to v Pešti za fakľáda! Sadnite si, sadnite — vypijeme na
         zdravie Mehmed Aliho fľašku novo-mestského!“
   </p>
   <p>
    Koloman Rudiny, čakateľ rozličných stoličných úradov, ba präsumptívny podžupan stolice,
         uklonil sa vľúdne dámam a pred Adelku položil utešenú kameliu. Pochádzajúc zo starej
         zemianskej rodiny, študoval a nedoštudoval v Pešti práva, mal v stolici zvučné meno — oboje
         ho oprávňovalo ku skvelej úradníckej karriére. Z jednej právnej disciplíny složil zkúšku,
         ale len praktickú, totiž zo zmenkového práva, ktorá zkúška neobťažila síce veľmi jeho
         hlavy, zato však rudnický jeho majetok.
   </p>
   <p>
    „Aj, aj, dámy trhajú rusliny pre hrdinských Osmanov,“ prehovoril Rudiny, spúšťajúc sa
         elegantne na krížovú záhradnú stolicu.
   </p>
   <p>
    „Ja s mojej strany vyšívam pantofle pre apušku,“ preriekla Adela zvonivým, úsmevným
         hláskom. „To značí mier.“
   </p>
   <p>
    „Áno, mier za Prutom, diktovaný Osman pašom — veľmi významne.“
   </p>
   <p>
    A tu počali páni kuvať dôkladné strategické plány. Ohnivý Rudiny jasal v potupných a
         posmešných slovách na Rusov a kul plány, ako by mali Turci ruského cezareviča po Carihrade
         na povrázku vodiť.
   </p>
   <p>
    „Dovoľte, pane Rudiny,“ ozval sa zrazu Drieňovský, ktorý nikdy nemiešaval sa do reči,
         keď sa ho netázali, „zkadiaľ ráčite zatvárať, že je telegramm celkom pravdivý, na ktorom
         zakladáte zničenie ruskej armády?“
   </p>
   <p>
    Prísne oči mladého učenca uprely sa vzdorovite na šviháka. Všetko zatíchlo — i Marta
         prestala rusliny driapať. Kálnický sa zasmútil nad tým, že môže vôbec niekto pochybovať o
         pravdivosti takej radostnej zprávy. Adela odhodila bielunkou rúčkou vrkoč, ktorý jej bol
         padol na prse.
   </p>
   <p>
    „Aj, aj,“ pomyslela si, „pán inštruktor vie i hovoriť — a to náležite tvrdo,“ a už sa
         tešila na nejaký výstup.
   </p>
   <p>
    „Vy ste teda rusofil, pane?“ preriekol strmo Rudiny — stará obyčaj našich
         horno-vidieckych „Maďarov“, keď nevedia, kam z konopí.
   </p>
   <p>
    „O tom nie je teraz reč,“ odsekol odhodlane Drieňovský a jeho pekne krojené pery pevne
         sa stiahly. „Ja som si dovolil pochybovať, že by sa armády tak ľahko chytať a za Dunaj
         hádzať daly — a najmenej armády ruské.“
   </p>
   <p>
    „No, no, páni moji,“ zamiešal sa Kálnický, „my veci nepremeníme, škoda je sa rozhorliť;
         o pár dní sa beztoho dozvieme, kto mal z nás pravdu.“
   </p>
   <p>
    Bolo videť, že vyhýba nejakej ostrejšej rozprávke, hoci ho mrzelo vystúpenie
         Drieňovského, ktorého si veľmi vysoko vážil. Do Rudinyho bol práve tak zbláznený, ako do
         Turkov.
   </p>
   <p>
    Adelka pozrela tak posmeľujúco na Drieňovského, že učiteľ zamumlal pod fúz: „Aký
         neočakávaný spojenec!“ a cítil sa ako generál, majúci za sebou silnú rezervu.
   </p>
   <p>
    „Čok jašša Mehmed Ali!“ zakričal Ďuro Kálnický a štrngol si s Rudinym, ktorý podivným
         spôsobom ustúpil od sporu. Mal vážnejšie myšlienky na srdci. Zaľúbený do domovej slečny a
         jej groší, horel želaním zameniť pole vojny údolím lásky. Bohatú nevestu potrebovaly
         známosťami zmenkového práva obťažené Rudnice.
   </p>
   <p>
    Slnko sa chýlilo k západu a občerstvujúci chlad len sa tak valil z parku a záhrady. Bola
         to krásna záhrada, hraničiaca úzadím s Váhom. Zadná čiastka porostlá bola vekovými lipami,
         pod ktorými vinuly sa piesočnaté chodníky. Pani Kálnická navrhla prechádzku, čo sa
         všeobecne prijalo; celá spoločnosť sa pozdvihla — len Ďuro Kálnický zostal sedeť a nalial
         si vína. Drieňovský odišiel s chlapci do domu.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e189">
       </a>
       II
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Rudiny viedol Adelku na ramene a kráčal strmo, tak že predbehol ostatnú spoločnosť. Pani
         Kálnická hľadela s úľubou za vzdiaľujúcim sa párikom — ona si želala z celej duše spojiť
         manželským sväzkom mladých ľudí. Jej muž bol úplne presvedčený, že sa tak stane, a tešil sa
         tomu. Staré meno Rudnických, hoci v novej forme, náležite mu imponovalo. O chvíľku Koloman
         spozoroval, že ich nikto nenasleduje. Stáli pod košatou lipou — u nôh sa im valil bystrý
         Váh. Lúče zapadajúceho slnka ožiarovaly malebné rumy hradu na druhej strane rieky. Mladý
         pánik sa odhodlal a krátkymi slovami, nie bez citu, vyjavil Adelke svoju horúcu lásku.
         Adela sa zarazila, purpurový rumeň sadol jej na líce a dych sa jej zarazil v prsiach. Ona
         síce šípila, kam cieľa časté návštevy mladého eleganta a lahodné poznámky dobrej matky, ale
         vyznanie lásky ju nepripravenú prekvapilo. Vytrhla ruku zpod ramena svojho sprievodcu a
         zostala stáť dva kroky proti nemu.
   </p>
   <p>
    „Tu moja ruka,“ hovoril pohnutým hlasom Rudiny, vystrúc k nej pravicu, „udrite, Adela,
         udrite smelo, a budeme na čistom.“
   </p>
   <p>
    Srdce devino búchalo prekvapením a akýmsi bôľno-sladkým pocitom. Necítila k nemu
         náklonnosti, ba naopak, držala ho za márnivého a jednoduchého človeka, smiala sa v duchu
         nad jeho slabosťami, predsa však cítila akési zimničné rozochvenie. Niet ženy, ktorá by
         zostala ľahostajnou, keď sa jej po prvý raz vyznáva láska, a čo by bol zaľúbenec úplným
         Kalibanom. Nadto vedela, ako dobre je zapísaný Rudiny u rodičov. Odhodlaná bola na „nie“
         hneď v prvom okamihu — ale ako?
   </p>
   <p>
    „V nedeľu,“ zavolala dosť pevným hlasom, zvrtla sa a kráčala svojím pružným krokom
         nazad.
   </p>
   <p>
    Rudiny šiel pomaly za ňou. Nedočkal ani večere, a s divným pocitom, ale nie beznádejným,
         sadol do vozíka a ušiel.
   </p>
   <p>
    Po večeri sa spoločnosť rozišla. Adela išla do svojej izbietky, pritlačila čelo na tablu
         obločnú a veľké, vrelé slzy vyronily sa jej z očú.
   </p>
   <p>
    Úzkosť jej svierala prsia — ona prvý raz počala rozmýšľať, čo je to život. Ako by bola
         hupkom skočila z detinstva do zrelého veku. Takéto prechody stoja obyčajne slzy. Konečne sa
         zasmiala, utrela oboma rúčkami slzy a smiala sa chutne, šťastne. Tvár zaľúbeného polo-Turka
         objavila sa jej v smiešnej podobe. „Ale čo bude v nedeľu?“ pomyslela si, a smiech uletel s
         tvári. „Máme ešte sedem celých dní, avšak sa minú.“ Zdola od verandy bolo počuť strýcovo
         „Čok jašša!“ — on už prevrátil po kortešsky tri litre. Konečne sa zdvihol a ubieral sa
         neistým krokom zrovna do postele.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e212">
       </a>
       III
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Drieňovský vyšiel na verandu. Dvojrohý mesiac plával nebom a s lipy nad Váhom klokotal
         slávik. Hrmot gazdovských vozov zavznieval od hradskej. Celá krajina pripravovala sa k
         nočnému pokoju. Drieňovský bol smutný. „Aký to život!“ dumal. „Človek sa večne musí ruvať!
         Samé protivy, ach, a aké neprirodzené!“
   </p>
   <p>
    Dosky verandy zaškripely pod pružným krôčkom: Adela sa zjavila. Ján sa chcel vzdialiť.
   </p>
   <p>
    „Neutekajte, vy svárlivec!“ zavolala svojou milostnou prostosrdečnosťou. „Ja som vás
         schválne vyhľadala. Ste mi veľmi, veľmi potrebný.“
   </p>
   <p>
    „K vašim službám,“ preriekol v rozpakoch náš filolog.
   </p>
   <p>
    „Nás oboch nerozumie svet,“ pokračovala smiešnym patosom deva, „a preto musíte byť
         chtiac-nechtiac mojím dôverníkom. Však vy zodpoviete mojej dôvere? Ach — veď vy neviete byť
         zradcom. Pomyslite si: dnes mi Rudiny, váš súper, tam u Váhu vyznal lásku! Rozumiete,
         opravdivú lásku, so všetkými pri tom nevyhnutnými vzdychmi! Bože môj, robil vám ten človek
         prepodivné oči, ani odratý baran v jatke! Ale celá veselá historka má veľmi smutnú stránku.
         Vy znáte naše rodinné pomery, viete, že je do Rudinyho u nás všetko zaľúbené, počnúc od
         dobrého otca až po — po Martu.“
   </p>
   <p>
    „Nech si ho vezme Marta,“ pomyslel si v duchu novopečený dôverník mladého dievčaťa.
   </p>
   <p>
    „Pomyslite si, pane Drieňovský, aká surmia by sa v našom milom, pokojnom dome strhla,
         keby vospustná, vzdorovitá, nemóresná Adela takto obrátila chrbát budúcemu podžupanovi,
         ablegátovi, pašovi a boh vie, čo z neho ešte očakávajú!“
   </p>
   <p>
    „Myslím, že sa vec v prvej čiare týka vás samej, a potom —“
   </p>
   <p>
    „Áno, ale to potom! Verte mi, ja nemám ani vôle, ani vlohy k romantickým scénam.
         ,Neposlušná dcéra‘, ,nevďačnica‘, ,slzy‘, ,prosby‘ a tak ďalej — to všetko sa mi protiví z
         hlbiny mojej duše. A skutočne, je mi veľmi ľúto mojej mamušky. Pre Boha, poraďte mi, čo tu
         robiť?“
   </p>
   <p>
    Toto neočakávané, prosté vyznanie rozohrialo dušu mladíka. Videl po prvý raz v živote
         pred sebou ženské stvorenie, ktoré tak detinne a srdečne zasväcuje jeho prvého do svojich
         tajností. Videl rozpálené líce, počul nepravidelný dych, svedčiaci o rozčulených citoch.
         Avšak ako tu pomôcť? Ako tu zodpovedať milostnej dôvere? Adela patrne ctila v učiteľovi
         muža v krásnom smysle slova. „Buď teraz mužom, múdrym a pomoc poskytujúcim!“ volalo mu
         svedomie.
   </p>
   <p>
    „Vy ste celkom na čistom sami so sebou?“ pýtal sa Drieňovský vážne.
   </p>
   <p>
    „Na čistom — vy ma urážate svojou otázkou! Povedzte úprimne, za čo držíte Rudinyho, ale
         úprimne.“
   </p>
   <p>
    „Ja ho držím za prázdnu hlavu, na akých je, žiaľbohu, u nás hojná úroda. Vietor,
         polovzdelanosť a vnútri práchno.“
   </p>
   <p>
    „Oblíčené, oblíčené práchno, že zdá sa zďaleka byť žulou — ale len veľmi zďaleka.“
   </p>
   <p>
    „Nuž a čo ste mu riekli, jestli sa smiem spýtať?“
   </p>
   <p>
    „Odkázala som ho na nedeľu. Dnes máme, chvalabohu, iba pondelok!“
   </p>
   <p>
    Drieňovský sa zamyslel. Akýsi cit pomsty zkrsol v jeho srdci, cit pomsty za nesčíselné
         urážky, ktoré musel mlčky znášať od svojich chlebodarcov, ich spoločnosti. Rudiny by bol
         práve vhodný exemplár, na ktorom by sa mohol vyvŕšiť za mnohé pretrpené úštipky, niekedy i
         z koralových ústok samej Adelky sa vinúce.
   </p>
   <p>
    „Ja viem len jeden východ z tohoto labyrintu,“ ozval sa konečne, „a to je, aby sa vec
         tak narafičila, že by ste nie vy jemu, ale on vám vypovedal z priateľstva.“
   </p>
   <p>
    „Inšie neviete? Už som ztratila bitku. On vám tak horí za mnou, ako pivonka na svätého
         Ducha. A potom je krotký — z ruky berie.“
   </p>
   <p>
    „Viete byť srdnatou?“
   </p>
   <p>
    „Nuž?“
   </p>
   <p>
    „Ostaňte panslávkou, a ja vám za to ručím, že pána Rudinyho ohne premenia sa na arktické
         ľady.“
   </p>
   <p>
    Adela uprela zvedave svoje jasné oči na učiteľa, až sa mu duša v tele zasmiala. Ticho
         pokračoval:
   </p>
   <p>
    „O tri týždne máme stoličné voľby. Rudiny kompetuje za hlavného notára, valný to stupeň
         k nádejnému podžupanstvu, alebo k vyslaneckému mandátu. Vy sa ukážete revnivou Slaviankou —
         chýr o tom sa roznesie, ako blesk — Rudiny bude museť voliť medzi vami alebo stoličnou
         karriérou. Verte mi, poznám našich pánikov: pre nich sú stoličné úrady zeme šlarafské, oni
         sa prekúšu k nim i cez horkú bryndzu; oni často obetujú starootcovskú zem a avitické krby
         svoje márnemu titulu, tým ochotnejšie, keď je s ním spojená pláca. Zabudli pre ne otcov,
         vyzliekli sa zo svojstva. Myslíte, že nezahodia k vôli nim lásku? A aká hlboká môže byť
         láska takého Rudinyho? Veríte, že by sa taký švihák mohol dušou zamilovať, večne,
         neskonale? Ja myslím, že nie.“
   </p>
   <p>
    Adelka sa zamyslela. Na druhý deň ráno privítala učiteľa s veselou tvárou. „Pane
         professor, môžte počať prednášky, aby ste ma uspôsobnili k podivnej úlohe. Ja som sa
         rozhodla.“
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e273">
       </a>
       IV
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Drieňovský bol znamenitý učiteľ panslavizmu, a Adela, od prírody bystro-umná, dokázala
         sa byť nie menej znamenitou žiačkou. Od kolísky bola kŕmená nenávisťou k všetkému, čo sa
         volalo slavianskym, práve tak, ako naše „panské“ dietky napospol. Ale po prvé jej zdravý
         smysel pre všetko krásne a rozumné, a po druhé túžba striasť sa pekným spôsobom
         nepohodlného pytača, to dvoje osladilo jej pilulku cudzej príchuti. Drieňovský rozprával
         jej s ohňom o Slavianstve, jeho nádejach, túžbach a budúcnosti. Líčil živými farbami
         utrpenia južných Slavianov pod Turkom, ich heroické boje na brdách černohorských a
         hercegovinských. Dojemne lkal pred ňou nad duševnou biedou slovenského ľudu a krášlil svoje
         náreky citátmi zo Sládkoviča a Kollára. Potom jej prečítal v nemeckom preklade „Kavkazského
         pliennika“ a pohrúžil prijímavú dušu devinu do plamenistej Puškinovej poezie. Sama Marta,
         ktorá bola prítomná, keď čítal, zvolala na konci: „Göttlich!“ Jedným slovom, odokrýval
         pomaly pred očima devy celkom nový svet. Zprvu hľadela na výrečného učiteľa s
         nedorozumením. Veľkosť slavianskeho sveta, v ktorého šíro-šírych hraniciach živí sa tuleň i
         tiger, rastie islandský mach i palma, vznášajú sa hory a šumia morá, bola deve zem
         novonalezená. Ku koncu týždňa však bola dosť dobre vpravená do svojej úlohy. Vedela
         vysloviť čisto: „Kak paživajete?“ i „Zdravstvujte!“ a okrem toho naučila sa niektoré sloky
         Puškinove v pôvodine. Nielen láska, i neláska pobáda k pilnosti.
   </p>
   <p>
    V sobotu večer sišla sa s Drieňovským na verande.
   </p>
   <p>
    „Predsa sa trasiem pred zajtrajškom; bojím sa, že sa potknem vo svojej úlohe.“
   </p>
   <p>
    On ju potešoval:
   </p>
   <p>
    „Len smelo, slečna! Povážte, že usporíte trom stránkam veľkú mrzutosť: predovšetkým
         rodičom, potom sebe a konečne i ohnivému zaľúbencovi. On sa skoro poteší a vyhľadá si rovno
         márnu a obyčajnú dušu, ako je sám, tiež s grošmi. Vaši rodičia sotva vezmú vec seriózne,
         budú celú históriu považovať za plod vášho rozmaru. A potom, verte mi, škoda by bolo takú
         voňavú ružičku sviť s bodliakom do jedného venca.“
   </p>
   <p>
    „Patrí i toto posledné do panslavistickej vedy?“ spýtala sa Adelka a vzdialila sa.
   </p>
   <p>
    Drieňovský pozrel za odchádzajúcou dojemným, citným pohľadom.
   </p>
   <p>
    „Drieňovský sa nado mnou smeje,“ dumala Adelka, líhajúc. „Ale, šibal, vie znamenite
         učiť. Kto by bol hľadal v suchoparnom, jednoduchom Slovákovi taký poklad divných, veľkých
         myšlienok! Ako mnoho krásneho počula som z jeho príjemných úst. Ako mu svietily oči, keď
         velebil svojich básnikov a mysliteľov; ako rástol, rozprávajúc o veľkom svojom národe,
         ktorého čelo opiera sa o severnú točňu a mohutná päta o Kavkaz, ktorého pravé rameno siaha
         na Alpy a ľavé k čínskemu múru. Aký ostrý sarkazmus sadol mu na umné ústa, keď spomínal
         holotu zradcov, utrativších pod sebou pevnú pôdu národa. Oni neznajú okrem maďarčiny a pár
         hladkých fráz — ničoho. Ach, má pravdu, má pravdu! My visíme v povetrí, ako Mohamedova
         rakev. Nad čímže môže zaplesať človek, ako Rudiny, alebo ako môj strýc? Čímže rozohreje
         hruď a povznesie myseľ, azda hlúpou kortešačkou? A potom, sme my vlastne tým, čím sa byť
         titvoríme? Aký je môj dobrý otec Maďar, keď nevie vysloviť ,öröm‘, čo mu dáš pol sveta? A
         slavianska poezia ako rozpráva do duše, ako slávik v našej považskej olšine. Ja som trpela
         s Pliennikom, ja som precítila strasti jeho hrdinskej Čerkesky…“
   </p>
   <p>
    Adela zaspala. Ráno našla biely vankúšik skropený slzami.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e301">
       </a>
       V
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Popoludní našiel pán Rudiny rodinu Kálnických úplne shromaždenú na verande. Drieňovský
         bol tichý a mlčanlivý, ako obyčajne; pán Kálnický nebol veľmi dobrej vôle. Turci nielen že
         nelapili cezareviča, ale ich stíhala porážka za porážkou — a to ho úprimne kormútilo. Ďuro
         Kálnický darmo pokrčil v hneve celé číslo novín — Sulejmanovi nepomohol tým vydobyť
         víťazstva.
   </p>
   <p>
    „Ešte stojí Plevno a v ňom hrdinský Osman,“ tešil Rudiny turkofilský krúžok a zalial
         potechu červeným vínom.
   </p>
   <p>
    Adela pozrela významne na Drieňovského, tak že nevdojak sklonil hlavu k novinám.
   </p>
   <p>
    „Pokým mu Skobelev a Totleben nezapražia omáčku,“ poznamenala Adelka a začervenala sa až
         po uši.
   </p>
   <p>
    „Ľaľa, aký strateg!“ smial sa jej otec.
   </p>
   <p>
    Jeho brat sa naježil. „Azda i ty sympatizuješ s barbarmi?“ zamrmlal a odhodil dohorenú
         cigaretku cez zábradlie verandy.
   </p>
   <p>
    „Nie, strýčko,“ horlila deva, „ale s hrdinským národom, ktorý leje drahocennú svoju krv
         za svobodu svojich a našich bratov.“
   </p>
   <p>
    Rudiny sa usmial v nedorozumení. Slová devine považoval za satyru.
   </p>
   <p>
    „Nie, nie, pane Rudiny, to nie je smiešne! Turci vraždia dobrý bulharský ľud už od pol
         tisícročia, a čože vykonali k ich spáse Angličania, Nemci — a vaši rytierski Maďari? V
         najnovšom čase robili fakľády k pocte katom a šibeničiarom. Jediný Rus, barbar, ako vy
         hovoríte, stal sa Samaritánom ubitého na púšti, a preto, ako ženská, nemôžem cítiť s iným,
         ako s ruským národom.“
   </p>
   <p>
    Oba Kálnickovci onemeli úžasom. Marta zavolala slabnúcim hlasom: „Eau de Cologne!“ a
         Rudiny zbledol zlosťou, ako stena.
   </p>
   <p>
    „Pán Rudiny sa vie dokonale pretvarovať! Pred týždňom tam u Váhu bol celkom mojej
         mysle!“ riekla Adela zlostným tónom.
   </p>
   <p>
    „Slečna Adela žartuje,“ preriekol Koloman s núteným úsmevom.
   </p>
   <p>
    „Proščajte, gospoda!“ zavolala veselo Adelka a odišla rýchlo do izby.
   </p>
   <p>
    Jej matka chcela za ňou, ale ju zdržal muž.
   </p>
   <p>
    „Nechaj mladého pochábľa, veď znáš jej bizarné kúsky.“
   </p>
   <p>
    Tu sa ozvaly zo salóna zvuky piana. Adela hrala: „Hej, Slováci!“
   </p>
   <p>
    Ustrnutie spoločnosti vzrástlo. Drieňovský bol bledý, očakával všeobecný nápad. Avšak
         ľak a zmätok spoločnosti bol taký veľký, že nikto naňho ani nepomýšľal. Šimon Kálnický šiel
         za dcérou do salóna.
   </p>
   <p>
    „Čože to stváraš, Adela? Ako sa chováš? Prestaň s nebezpečnou ariou!“
   </p>
   <p>
    „Na rozkaz, drahý apuško, ak sa vám to nepáči; mám tam pre tých dvoch pánov vonku ešte
         niečo naporúdzi…“ A počala mocnými akkordmi hrať „Bože, caria chrani.“
   </p>
   <p>
    Nešťastný turkofil chytil dcérku za rameno. Adela vyskočila, objala ho horúce a tiskla
         nečítané bozky na jeho ústa.
   </p>
   <p>
    „Blaznieš, dievča — nože, veď ma už pusť — čo sa ti robí?“
   </p>
   <p>
    Bozky milovanej dcérky uchlácholily dobrého zemäna.
   </p>
   <p>
    „Dovoľ, apuško — idem sa ospravedlniť,“ a pošla k obloku, hľadiacemu na verandu. Jej
         jasná, ľúbezná tvár spanilo svietila v temnom úzadí. Hrubé vrkoče splývaly jej voľne šijou.
   </p>
   <p>
    „Pane Rudiny, poznáte krásnu báseň ,Klevetnikam Rossii‘?“ zavolala, dusiac smiech, a
         počala deklamovať:
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       „Iľ malo nas? Ili ot Permi do Tavridy,
Ot finskich chladnych skal do plamennoj Kolchidy,
Ot potriasennago Kremľa
Do stien nedvižnago Kitaja,
Staľnoj ščetinoju sverkaja,
Ne vstanet russkaja zemľa?“
      </span>
     </p>
    </div>
   </p>
   <p>
   </p>
   <p>
    V tom zmizla v obloku. Bolo všetkého dosť a dosť. Rudiny dal zapriahať. Starý korteš ho
         sprevádzal.
   </p>
   <p>
   </p>
  </div>
  <div>
   <div class="titlepage">
    <div>
     <div>
      <h2 class="title">
       <a name="d56e371">
       </a>
       VI
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Na druhý deň letel chýr od jedného konca stolice do druhého, že Kálnického dcéra je
         panslávka čistého zrna.
   </p>
   <p>
    Rudiny stal sa stoličným notárom a čaroval prstene s Piroškou Zmrzlény, zrelou už
         panenkou s dosť hodným venom.
   </p>
   <p>
    Drieňovský nečakal na výpoveď, ale vypovedal sám. Nahnevaný Šimon Kálnický sa pri
         odobierke s ním pomeril.
   </p>
   <p>
    „Všetkému je na príčine zajatý cezarevič,“ podotkol Ján starému pánovi a stisol mu
         srdečne ruku.
   </p>
   <p>
    Dňom pred odchodom Adelka pribehla za ním do sadu.
   </p>
   <p>
    „Chcem sa od vás bez svedkov priateľsky odobrať,“ prehovorila a chytila ho za obe ruky.
         „Vďaka vám za pomoc v biede — u nás je zas všetko v poriadku, len strýc mi nemôže zabudnúť
         hymnu. Vy ste mi pripravili mnohé krásne chvíle — verte mi, vaše nauky zanechaly vo mne
         hlboké dojmy. Možno, že sa ešte niekedy stretneme v živote — ja vám zo srdca želám, aby ste
         do tých čias veľa duší zapálili plameňom svojich myšlienok.“
   </p>
   <p>
    Drieňovský nemohol slova preriecť. Sklonil hlavu a poceloval ľahúnko devine ruky. Adelka
         sa nahla k nemu a bozkala ho na čelo. Potom zmizla rýchle medzi kríkmi. Drieňovský stál
         dlho, dlho v zadumení. Bozk krásneho dievčaťa pálil ho na čele. S neba spustil sa tichý
         dážď a príjemne ochladzoval tvár učenca, šumiac melancholicky v košatých korunách
         líp.
   </p>
  </div>
 </body>
</html>
