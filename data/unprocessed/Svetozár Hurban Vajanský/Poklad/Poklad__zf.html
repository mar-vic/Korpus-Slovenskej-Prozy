<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2509796">
       </a>
       I.
      </h2>
     </div>
    </div>
   </div>
   <p>
   </p>
   <p>
    Kuchynkovi veľmi dlho zle išlo: čo začal, všetko mu krivo vypálilo. Ak kúpil voly, iste ich musel lacnejšie predať; keď postavil stodolu, zhorela mu nepoistená; vzišiel mu bujný jačmeň, krúpy ho zbili, a tak ďalej.
   </p>
   <p>
    Starý, krivý Lukáč krútil svojou šedivou hlavou, keď sa ho radil Kuchynka. Lukáča sa všetci radievali. Bol to múdry, „vyčítaný“ starec, písal dedinskú kroniku, znal otcov, dedov, strýcov, ujcov, svákov, deverov, tetky, zolvice celej dediny so všetkými príhodami rodinnými, so všetkým, čo sa stalo od pol stoletia. Všetci sa ho radili, ale málokto poslúchal na jeho rady.
   </p>
   <p>
    Možno, Kuchynka poslúchol, lebo razom sa mu začalo dobre dariť. Všetko išlo ako po masle. Žrebec zarehtal v jeho stajni, šesť tučných kráv vyháňal na pašu, dom rozšíril, stodolu pokryl škridlou: slovom, šťastie len tak spŕchlo na neho. Dlžoby poplatil tak ľahko, že sa sám počudoval. Dcéry vydal, len tak šustlo; brali ich ako hladné včely cudzí med — mohli si vyberať. Syn dostal prvú dievku dediny… A to všetko stalo sa za čas pomerne dosť krátky. Zo zadĺženého, advokátmi a exekútormi prenasledovaného človeka stal sa pevný, hrdý sedliak. Radosť bola pozrieť na jeho mocné, hladké kone — stálo ich šesť v stajni. A Kuchynka si dožičil, neskrblil, niekedy i veselým spevom zaznel jeho dvor, a v dedinskej krčme neraz počastoval všetkých gazdov.
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2509860">
       </a>
       II.
      </h2>
     </div>
    </div>
   </div>
   <p>
   </p>
   <p>
    Zle sa vodilo dobrému Ďurovi Stachovi. Mnoho nezdedil po otcoch, ale predsa toľko, že by iný mohol vyžiť — ale on nemohol. Mal chalupu, záhumnie, kapustnisko a úzke roličky, no bieda bola u neho večným hosťom. Nič sa mu nedarilo, hoci bol pilný a striezlivý. Čím sa viac namáhal, tým viac upadal, ako človek, ktorý prišiel nocou na trasovisko: čím sa viac namáha vymaniť sa z bahna, tým hlbšie sa ponoruje: samo namáhanie zrýchľuje jeho záhubu. Ľúto mu bolo drobných detí; jeho žena, predtým dobrá, stala sa svárlivou a hriech a zvada často rozhostili sa v jeho príbytku.
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2509882">
       </a>
       III.
      </h2>
     </div>
    </div>
   </div>
   <p>
   </p>
   <p>
    V nedeľu ráno vstal Stacho, a nestačil sa umyť, keď mu žena začala:
   </p>
   <p>
    „Či vieš, že je dnes nedeľa, a ja nemám čo variť? Vieš, že od mesiaca naše deti nevideli chleba? Vieš, že posledné zemiaky vybrala som z jamy?“
   </p>
   <p>
    „Viem, viem. A čo mám robiť? Nepracujem ako kôň? Či azda pijem, či márnim? Nebol som v krčme od Hodov, hrdlujem ako nádenník. Som čistý, spravodlivý; dávam Bohu, čo je božie, a kráľovi, čo je kráľovo.“
   </p>
   <p>
    „A nemáme čo jesť! Pozri na Kuchynku! Keď sa narodil náš Janko, boli ste jednakí gazdovia, a teraz?“
   </p>
   <p>
    „Kuchynka sa stal boháčom, mal šťastie.“
   </p>
   <p>
    „Rozum mal. Ale ty ho nemáš!“
   </p>
   <p>
    „Boh mu požehnal…“
   </p>
   <p>
    „Láry-fáry!“ zlostne pretrhla ho utrápená žena. „Ja viem iné… poklad našiel. To je istá, istotná pravda; počula som to od strynej Veroniky. Poklad našiel. Ale ty nehľadáš, neusiluješ sa; myslíš, že ti šťastie samo príde. Dávno som ti hovorila, že sa na Hrádku zlato presúša. Od nebohej tetky Kataríny som to počula. Ale ty nehľadáš, neposlúchaš. Kuchynka poslúchol a našiel… Len sa spýtaj starého Lukáča — ten ti povie!“
   </p>
   <p>
    Stacho sa namrzel na ženine reči, odpľul a vyšiel do poľa. Keď žena jazyčí, mlčanlivé pole poteší. Tam je ticho.
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2509954">
       </a>
       IV.
      </h2>
     </div>
    </div>
   </div>
   <p>
   </p>
   <p>
    Smutný stál na medzi a pozeral po zelených oziminách. Všetka bieda zaľahla na jeho dušu. Prišli mu na um všetky nezdary, a i to, ako klesal vnútorne, ako si nedôveroval, ako oslabol na duchu i vôli, keď sa mu niečo nepodarilo. Videl a začal šípiť, že nemá v sebe vnútornej opory. A žena ho ešte viac múti. Pozrel ponad oziminy k rumom.
   </p>
   <p>
    Naľavo, na vysokom skalisku, čnel Hrádok, rumy jeho leskli sa v rannom slnku ako opravdivé striebro. Bieda a tieseň tak morili dobrého Ďurka, že nevdojak začal rozmýšľať o ženiných rečiach. Zahľadel sa na rumy hradu a akási mocná túžba ťahala ho ta, skadiaľ Kuchynka mal svoj blahobyt… Možno, že je predsa niečo na tom — ktovie! Za mladi slýchal podobné veci. Ako ťažko je biediť, aký strašný mu je prázdny dom, pustá komora! V škrichu niet už ani prachu po raži, a do múčnej truhly polož sa v čiernom kabáte, nezamúči sa ti.
   </p>
   <p>
    Ale Kuchynka má všetkého hojnosť. Kuchynka, hriešnik, rozpustilec! Len nedávno videl ho ísť z krčmy pod perom, ako sa hovorí. A on, triezvy Stacho, je ako ošumelý strom, nešťastný, Bohom zabudnutý. Ľuďom sa bojí do očí pozrieť, hoci je čistý a temer svätý životom.
   </p>
   <p>
    „Dobrý deň!“ zavolal niekto za jeho chrbtom.
   </p>
   <p>
    Bol to krivý Lukáč. Opieral sa o barlu a ťažko dýchal.
   </p>
   <p>
    „Pán Boh daj i vám!“
   </p>
   <p>
    „Eh, si mladý človek,“ riekol Lukáč a zakašľal, „a predsa sa opúšťaš, krčíš sa ako remeň v ohni. Stojíš ako stĺp, hľadíš na staré múry, ani ľudí nevidíš! Čo je to, Ďurko?“
   </p>
   <p>
    Stachovi začalo byť voľno pod jasným božím nebom, v slobodnom poli, v prítomnosti starého Lukáča. Narovnal sa, zbodrel. Zo slova na slovo prišiel na svoje trápenie. Začal sa žalovať ako na spovedi. Lukáč sadol na medzu, položil častým potrebovaním vyhladenú barlu na trávnik a počúval, pokašliaval a časom krútil šedivou hlavou.
   </p>
   <p>
    „Nevydržím ďalej,“ dokončil Stacho svoju žalobu, „pôjdem svetom, kade ma oči povedú. Veď už nič neosoží. Ani práca, ani pilnosť, ani sporivosť. Veď ma všetci znáte: neleňoším, nepijem, nekartujem, nekradnem, nikoho neurážam, nehreším, som spravodlivý, usilovný — ale všetko je nadarmo. Nič sa mi nedarí. Hyniem. Otec, pomôžte, poraďte… Žena mi hlavu píli, deti mám otrhané… Nevydržím!“
   </p>
   <p>
    „Hm, hm… ťažká vec!“ riekol Lukáč a zvraštil starú tvár.
   </p>
   <p>
    „Veď ste poradili Kuchynkovi… On podľa vašej rady stal sa tým, čím je. Pomôžte! Iste našiel poklad — ukážte!“
   </p>
   <p>
    „Áno, áno,“ riekol starý Lukáš,“ on našiel poklad, i ty ho nájdeš. On našiel poklad razom, ale ho už pomaly zas tratí. Tratí ho, ako som videl, už i nie pomaly, ale hurtom…“
   </p>
   <p>
    Stachove oči zasvietili. Lukáč razom premenil hlas, začal veľmi hlasno, ako nejaký hnevlivý kazateľ:
   </p>
   <p>
    „Čo si to povedal? Že neleňošíš, že nepiješ, nekradneš, že si spravodlivý?“
   </p>
   <p>
    Starec zakašľal. Stacho utajil v sebe dych.
   </p>
   <p>
    „Ach, syn môj, ako sa mýliš! Ty leňošíš, kradneš, si nespravodlivý, hrešíš každú minútu! Si nehodný, aby slnko božie svietilo na tvoju tvár! Pravda, nepiješ v krčme, ale piješ jed, horší ako Židov špiritus. Jed, ktorým sa opíjaš, to je tvoja pýcha, tvoja namyslenosť, a poklad, ktorý obohacuje, to je pokora a mocná viera.“
   </p>
   <p>
    „Ja že kradnem, ja že hreším?!“ zavolal Stacho a hnevno pozrel na starca.
   </p>
   <p>
    „Áno, ty kradneš, ty si nehodný, aby božie slnko svietilo na tvoju tvár!“ opätoval Lukáč a zberal sa z medze, berúc pod pazuchu vyhladenú barlu.
   </p>
   <p>
    ,,Postojte!“ celý zničený zvolal Ďurko. Slzy mu udreli do očí.
   </p>
   <p>
    ,,Áno, kradneš, syn môj, leňošíš a hrešíš! Okrádaš Pána Boha, lebo si myslíš, že si pilný a užitočný. Namýšľaš si, že si nevinný, spravodlivý, čistý. Diabol v tebe sedí, diabol. A práve preto, keď ťa stihne nehoda, šomreš a tratíš sebadôveru a vieru v Boha!“ obrátil sa starec ešte raz, odchádzajúc a pokašliavajúc, a krivkal k dedine. Barla mu vŕzgala pod pazuchou.
   </p>
   <p>
    Stacho ostal na medzi ako primrazený. Slnko zachádzalo za oblak, rumy hradu pomaly tratili svoj strieborný lesk a mäkký tieň ľahol na oziminy. Tak tratilo sa v Stachovi hrdé povedomie neviny a čistoty a v dušu jeho vstupovala pokora s vierou v Boha a vlastnú silu.
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2510145">
       </a>
       V.
      </h2>
     </div>
    </div>
   </div>
   <p>
   </p>
   <p>
    Zbohatnutý Kuchynka nepratal sa do svojej kože. Tučnota telesná udusila v ňom všetky rady starého Lukáča. Každý jarmok bol u neho sviatkom, a po sviatku nasledovalo meškanie v krčme. Synovia šli za príkladom otcovým, nevesty za príkladom mužov svojich, priženený zať neostal za švagrovci. Išlo všetko dinom-dánom. Počet koní sa zmenšoval, kravy chudli, pravoty sa množili, krížov raži a stohov sena ubúdalo. Napokon povstali sváry, synovia žiadali svoje čiastky, dcéry taktiež. Začala sa deľba — a to je strašná kliatba. Dom rozdvojený padá. Zahrmel bubon dedinou, prichádzajú páni z mestečka na pekných hintovoch. Kuchynkovský dvor dostával často nevolaných hostí…
   </p>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2510182">
       </a>
       VI.
      </h2>
     </div>
    </div>
   </div>
   <p>
   </p>
   <p>
    Stacho zalomil rukami, keď videl, čo sa robí s bohatým Kuchynkom. Už mu nezávidel, lebo uznal bol svoju nehodnosť, pokoril sa a začal pracovať s pevnou dôverou neklesať pri nezdare. Podržal to nemnoho, čo mal, ba ešte rozmnožil. Škrich nebol prázdny, v priečinku belela sa múka. A keď sa dedina očistila od strašných hostí z mestečka, išiel so ženou a deťmi na cintorín, na hrob starého Lukáča, pomodliť sa tichý „Otčenáš“.
   </p>
   <p>
    On ho naučil nájsť poklad: pokoru, spojenú so sebadôverou.
   </p>
   <p>
    „Tu leží náš dobrodinec,“ hovoril svojim, „starý, krivý Lukáč. Krivý bol chodom, ale rovný dušou a čistý svedomím. Nech mu je zem ľahká!“
   </p>
  </div>
 </body>
</html>
