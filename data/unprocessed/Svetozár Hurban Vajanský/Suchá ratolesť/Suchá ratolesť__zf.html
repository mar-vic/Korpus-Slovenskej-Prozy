<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e162">
       </a>
       Venovanie
      </h2>
     </div>
    </div>
    <div>
    </div>
   </div>
   <p>
    <span class="emphasis">
     <em>
      Hviezdoslavovi venuje Vajanský
     </em>
    </span>
    <sup>
     [
     <a class="footnote" href="#ftn.d56e170" name="d56e170">
      1
     </a>
     ]
    </sup>
   </p>
   <p>
    Posväcujem Ti, drahý brat môj, túto prácu bezsenných nocí, dcéru hlbokých duševných
         rozčúlení, boľastných i radostných, a želám si, aby našla stezku ku Tvojmu dobrému, útlemu
         srdcu. To bude jej istým predznakom, že nepomýli cestu k zlatým srdciam slovenským
         vôbec...
   </p>
   <p>
    Ak nájdeš v nej príchuť sarkastického blenu — živel to duši Tvojej taký cudzí, ďaleký —
         pomni, že nie každému je dané hľadieť na život takou dobrou krotkosťou a nežnosťou ako
         Tebe, sladký poet náš! Pomni, že moje bezsenné noci pretŕhané boli raz chmúrnymi, raz
         búrnymi dňami, a čo najviac tiesni a hatí v slobode slova, nechutnou borbou so sýtou
         mátohou egoizmu... Uver mi: i horké slová oblial som vrelou, srdcovou krvou! Ľúbosť k
         národu a ľudu slovenskému je pýchou a prelesťou môjho žitia, a vyslovujem ju, ako viem:
         svojím nahorklým tónom.
    <sup>
     [
     <a class="footnote" href="#ftn.d56e180" name="d56e180">
      2
     </a>
     ]
    </sup>
    Ak ju chcem vysloviť sladko, krotko a pritom hlboko i nádherno, vtedy čítam
         nahlas Tvoje básne.
   </p>
   <p>
    Turč. Sv. Martin, 15. jan. 1884.
   </p>
   <p>
    V.
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e170" name="ftn.d56e170">
        1
       </a>
       ]
      </sup>
      <span class="emphasis">
       <em>
        Hviezdoslavovi venuje Vajanský
       </em>
      </span>
      — ide aj o odvetu za
               Hviezdoslavovu báseň, ktorú slovenská mládež reprezentovaná zástupcami študentských
               spolkov — pražského Detvana a viedenského Tatrana — odovzdala so zlatým perom „za
               zásluhy jeho na poli literatúry slovenskej“ pri augustových slávnostiach 7. augusta
               1883.
     </p>
    </div>
    <div class="footnote">
     <p>
      <sup>
       [
       <a class="para" href="#d56e180" name="ftn.d56e180">
        2
       </a>
       ]
      </sup>
      <span class="emphasis">
       <em>
        Ľúbosť k národu… tónom
       </em>
      </span>
      — Vajanský vo „venovaných slovách“ reaguje
               na Hviezdoslavovu báseň, ktorá vyšla bez názvu v Národných novinách XIV, č. 93 z 11.
               augusta 1883 a s názvom Mlaď Tatier v Hviezdoslavových Sobraných spisoch básnických
               XI. Autor v nej píše, že „mlaď Tatier — ó tá príčin na tisíce má bolastíť a žialiť“.
               Vajanskému adresuje: „Máš srdce rodu, ono tvojím je, ním stal si sa, a budeš
               nesmrteľným... Pej, pevče, pej! Kde ešte driemota, do mŕtvych duší zanes
               vzkriesenie...“.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e191">
       </a>
       1/
      </h2>
     </div>
    </div>
    <div>
    </div>
   </div>
   <p>
    Nad dolinou, ktorú tvorili rovnobežné dve reťaze nevysokých, no veľmi malebných kopcov,
         zavislo šedasté, riedkymi oblakmi pokryté nebo. Slnko chýlilo sa k západu; vidno ho síce
         nebolo, no zjasnené oblaky ho prezradzovali. Po zle opatrovanej hradskej tiahli dva sivé
         kone bričku. Na zadnom sedlisku, nahnutý ku predku, sedel Karol Vanovský, dobrý statkár z
         Rudopolia, muž stredného veku; barnavá, len riedka šedinami preskočená brada okružovala
         jeho širokú, mužskú tvár. Na pravom boku ľahko opretá o trasúce sa operadlo sedela jeho
         žena Mária. Cez belasý závoj dral sa úbeľ jej pravidelnej, krásnej tváre. Vzrastom takmer
         dosahovala statnú výšku svojho manžela. Oproti obom, na nižšom sedadle, túlilo sa k nohám
         matkiným sedemročné dievčatko. Zlatožlté vlásky, do čela pričesané a tam rovno ustrihnuté,
         žiarili ozaj zlatou farbou; tiché, akoby zadumané oči hľadeli na tuhú zeleň lúk,
         prestierajúcich sa zľava od hradskej až po úpätie kopcov.
   </p>
   <p>
    „Rád veziem sa touto tichou, zabudnutou dolinou,“ riekol Vanovský, narovnajúc chrbát.
         Teraz bolo vidno, že je predsa hodne vyšší než jeho žena. „Nože, Ďurko, nežeň, veď z nás
         dušu vytrasieš.“
   </p>
   <p>
    Ďurko pritiahol opraty, sadol na ne a počal si nabíjať do svojej fajky. Koníky premenili
         klus na krok, spustiac hlavy o poznanie nižšie. Pravý fŕkol, azda rád tichšiemu
         kroku.
   </p>
   <p>
    „Naozaj, dnes je krásne,“ prízvukovala Mária, a odhodila z tváre závoj. Veľké, sivé oči
         švihli po utešenej doline. Popri hradskej tiekol silný mlynský potok, umele upravidelnený
         nákopami, ktoré jeho prirodzenému behu dali rovný smer. Miestami boli nákopy svieže - tam
         nedávno mlynári čistili koryto - miestami uspeli zarásť trávou a mrcha zelinou. Napravo
         strmo zdvíhala sa stráň, porastená bučinou. Mladé, svieže pne beleli sa, koruny tichunko
         pošumievali.
   </p>
   <p>
    „Sú ryby v tom potoku?“ ozval sa zvučný hlások dievčaťa. Jej chudá, nežná rúčka zdvihla
         sa smerom ku mlynskému kanálu.
   </p>
   <p>
    „Nie, Lili, nie,“ odpovedal jej otec. Hlas jeho znel silno, no láskavo. „To je odrazená
         voda, ktorá len mlynské koleso krúti, ale rybičky neživí. Ony nemali by tam pokoja.“
   </p>
   <p>
    Lili zamyslela sa nad tým, prečo ryby nemajú pokoja v tej krásnej, tuho vlniacej sa
         vode. Azda ich hlce žralok, ktorého zubatá papuľa bola jej známa z obrázkovej
         knižky.
   </p>
   <p>
    Povoz zblížil sa k malému briežku. Potok zabočil vľavo a padal na koleso úhľadného
         mlyna. Veselo belela sa jeho stena pod škridlicovou strechou, z komína vystupoval dym
         rovným, počerným stĺpom.
   </p>
   <p>
    Kone napäli sa a ťahali bričku dosť rýchlo hore briežkom. Keď vyšla na vrchol, nová
         panoráma objavila sa pocestným. Dolina bola už zúžená, na zráznom skalisku zjavili sa rumy
         hradu.
   </p>
   <p>
    „Vidíš, Eliza,“ riekla pani Vanovská, berúc dieťa na svoje lono, „to Vodínsky zámok, čo
         ho vidno i z našej verandy.“
   </p>
   <p>
    „Ah, náš Vodín je celkom inakší,“ zadivene rieklo dievča, priľnúc rúčkami k uškám,
         „ďaleký a vysoký! A tento je tak blízko, že bych hneď zabehla pre rubíny.“
   </p>
   <p>
    „Aké rubíny?“ zasmial sa otec.
   </p>
   <p>
    „Ktoré Anna videla pri západe slnka.“
   </p>
   <p>
    Na neveselú tvár Márie sadol úsmev. Ona pritisla k sebe svoje dieťa. ,Aká umnica,’
         pomyslela, ,ona pozorne sprevádza každé slovo! Pravda je, Anna vidí vždy v rose brilianty a
         v hre zory rubíny a boh zná čo ešte.’
   </p>
   <p>
    Vodín ukázal sa v celej svojej šedosti. ,Žobrák,’ pomyslel si Ďuro; ,ale sa majú na čo
         dívať, žobrák.’ Jedna veža zámku čnela pyšne do výše, ostatné teremy boli z veľkej čiastky
         rozumené: ich najväčšia čiastka zošustla sa príkrym kopcom nadol. Ľud si povrával, že v
         úšuste medzi rozdrobeným skálím a na skalu stvrdnutou maltou našli sa zlaté peniaze. Ľud si
         to povrával i veril - no takého šťastníka nik neznal, ktorý by bol naozaj zlato našiel v
         skalných rozdrobeninách.
   </p>
   <p>
    „Lili má pravdu,“ povedala pani Vanovská, „z tejto strany je Vodín nízky, nepatrný; od
         nás je taký strojný, impozantný.“
   </p>
   <p>
    „Naša dolina, duša moja, leží omnoho nižšie; ešte mnoho kopcov prebehneme, až prídeme do
         Rudopolia, a hlavná vysoká stena pnie sa smerom k našej rudopoľskej doline a Šedým
         Horám.“
   </p>
   <p>
    Medzitým si Lili mala očká vyhľadieť po rubínoch. Nič nenašla, iba šedé, tienisté skaly
         a pusté diery v zvetralom múre.
   </p>
   <p>
    Keď povoz vyšiel na posledné návršie, zmizla dolina, a z pustého vrchu, rozoraného
         výmoľami, vidno bolo široké pole. Zámok zostal naľavo, už hodne narástol; pod ním skrsli
         iskierky: oblôčiky to podzámskej dediny, zvanej Oružné. Na západnej strane, obrúbenej
         ďalekým pohorím, zostali len pamiatky večernej zory. V hmlistom šere černelo sa Rudopolie v
         objeme záhrad. Veľký kaštieľ na dve poschodia jediný vyčnieval popri starej kostolnej veži.
         Biela hradská cesta vybiehala z čierňavy a tratila sa v ďalekej rovine.
   </p>
   <p>
    Lili počala kyvkať na svojom sedlisku.
   </p>
   <p>
    „Karol, vezmi Elzu na lono.“
   </p>
   <p>
    Karol Vanovský vztiahol svoje mohutné ramená, ticho zdvihol dieťa a položil na lono.
         Hlava dievčatka spočívala na jeho ľavom ramene a potriasla sa pri každom seknutí voza,
         zbiehajúceho dolu príkrym kopcom. Zahamované koleso škripelo a zanechávalo po sebe modrú
         stopu.
   </p>
   <p>
    Karol Vanovský zakúpil sa bol pred rokmi v Rudopolí, prejmúc čiastku panstva
         Rudopoľských, ktorým z celého nič nezostalo, iba vprostred mestečka stojaci veľkolepý
         kaštieľ, stavaný dosť verne v duchu pozdnej renesancie. Vlastný majetok rozpadol sa na viac
         dielov: istú čiastku nadobudli okolití a rudopoľskí občania, hory a pašienky kúpili z
         väčšej čiastky židia a iní susedia. Tú čiastku, ktorú teraz Vanovský má, prevzali pred ním
         traja dosť mocní majitelia — no všetci bankrotovali. Posledný z nich vystavil na konci
         mestečka pri hradskej veľmi solídny, prízemný dom, a primkol k nemu veľkú čiastku starého
         parku, patriaceho ku kaštieľu. Nemeckou dôkladnosťou, povedzme rovno, i nemeckým umom a
         poriadkom (bol on Prušiak, menom Kraus) postaral sa o hospodárske stavy, o znamenitú ohradu
         okolo domu i parku, o výtečný fundus instructus
    <sup>
     [
     <a class="footnote" href="#ftn.d56e242" name="d56e242">
      3
     </a>
     ]
    </sup>
    , ba mal i dobrý vkus, opatriac front domu, obrátený k rovine a hradskej,
         utešenou kolonádou. Mala ona tú prednosť, že hoci bola takmer pri ceste, predsa nezdieľala
         jej nepríjemnosti. Ďaleko svietili biele stĺpy do očí všetkým prichádzajúcim po hradskej k
         Rudopoliu, pekný, voľný výhľad mali i sedliaci v tieni kolonády, no ich samých nebolo vidno
         za vysokým živým plotom. Horúčosť letnú schladzovala záhradka bujná kvietím a tŕním. A
         Kraus predsa padol.
   </p>
   <p>
    Vanovský nebol milým okolitým väčším menším statkárom a sedmoslivkárom: za prvé,
         nepochádzal z tohto kraja („doniesol
    <span class="emphasis">
     <em>
      nové
     </em>
    </span>
    meno,“ ako hovorili),
         rozprával po „horniacky“ a neuklonkoval sa starým menám. „Nevídali, Vanovský,“ hovorili,
         „príde skade ruka, skade noha, a už by chcel učiť. Pochodí ako Kraus. Veď sa
         nadívame!“
   </p>
   <p>
    No Vanovský nepochodil ako Kraus, a susedia sa nič nenadívali. Kraus bol totiž padol do
         oka vybíjanej klike. Sotva investoval do majetku veľké sumy, z čista jasna prekvapila ho
         pravota — naoko nepatrná, a čo je hlavné, bez najmenšieho právneho a vecného základu. Kraus
         sa usmial a akurátne predstavil si dlhý nos žalobníkov. No o niekoľko dní tužibuď dostane
         druhú, tretiu, štvrtú pravotu, podobne nezákladnú a lichú. Kraus usmial sa štyrikrát!
         Človek skúsený, navyknutý na zriadené právne pomery vo svojej Altmarke
    <sup>
     [
     <a class="footnote" href="#ftn.d56e253" name="d56e253">
      4
     </a>
     ]
    </sup>
    , nemohol inšie, ako sa zasmiať. Avšak z púhej, prílišnej akurátnosti zašiel
         predsa k advokátovi — a zľakol sa.
   </p>
   <p>
    Advokát zrobil dlhú tvár, celý v starosti a nedôvere klesol do svojho fotela. „Vec to
         veľmi vážna,“ riekol po dlhej prestávke, veľmi pochybná — — no ale…“
   </p>
   <p>
    A teraz prišlo „ale“! Nemec siahol do vrecka pre to prenešťastné „ale“.
   </p>
   <p>
    Príduc domov — už našiel vo dvore dvoch exekútorov, ktorí sa o prioritu prali.
   </p>
   <p>
    Kraus hľadel so zavlhnutými očami, čo sa to vlastne robí! Bez súdu, bez — no jedným
         slovom bez ničového ničoho videl celý svoj mobilný
    <sup>
     [
     <a class="footnote" href="#ftn.d56e265" name="d56e265">
      5
     </a>
     ]
    </sup>
    majetok prísno exekvovaný — pravda predbežne len „pre istotu“ pravotných
         požiadaviek! Deň po deň chodili kopy písiem, ktorým Nemec nerozumel, a keď sa s nimi
         navracal od svojho pravotára, transferovanie
    <sup>
     [
     <a class="footnote" href="#ftn.d56e269" name="d56e269">
      6
     </a>
     ]
    </sup>
    a predávanie celého mobiláru
    <sup>
     [
     <a class="footnote" href="#ftn.d56e273" name="d56e273">
      7
     </a>
     ]
    </sup>
    išlo nezastavným behom! Voly počali predávať, pretože nemali čo žrať, seno a
         otruby predali, lebo sa nedajú udržať. Prušiakovci brali všetko rovno z rúk! Jeho pravotár
         behal, bil sa po čele, grobianil súdu — no koniec bol ten, že za krátky čas bol Kraus
         hotový. I majetok vzal čert, i peniaze boli tam. Prušiak sa metal, zadával kriminálky —
         konečne písal brožúry — klika sa smiala. Netreba poznamenať, že klika mala členov i medzi
         tými, čo oné, pre Nemca nezrozumiteľné listiny písali a podpisovali.
   </p>
   <p>
    Prišiel Vanovský… a pokušenie nevystalo. I on priletel čo dobre podperený vták. Klike
         zachcelo sa šklbať. Prvý pokus, zavesiť mu na mohutnú šiju osud Krausov, zakončil sa
         žiaľne. Vanovský šiel rovno k hlavnému agentovi kliky.
   </p>
   <p>
    „Vy ste boli tak milostivý, pane, a zažalovali ste ma,“ riekol ticho s vyhľadanou
         zdvorilosťou, keď zostal s ním osamote. No jeho oči svietili pokojným síce, ale veľmi
         odhodlaným svitom.
   </p>
   <p>
    Nevdojak strhol sa žalobník a tvár jeho zbledla.
   </p>
   <p>
    „Vaša požiadavka je bezzákladná, milostivý pane,“ pokračoval Vanovský, „to vy sami
         znáte! Preto nebude nátlakom na vaše útle svedomie, keď podpíšete tu odvolanie,“ a s tým
         ťahal z vačku písmo.
   </p>
   <p>
    „Nechápem vás,“ drkotal agent provokatér.
   </p>
   <p>
    „Nie?“ pýtal sa Vanovský, a žily mu na vreli na sluchách. Chvíľu čakal.
   </p>
   <p>
    Potom zaznelo ohromné zaucho.
   </p>
   <p>
    „Toto sú pravotné náklady, milostivý pane!“ Karolov hlas bol celkom nenáruživý a
         nesúhlasivší s takým neobyčajným ostupkom. Práve tak ticho a s pozornosťou vytiahol
         revolver. „A ešte jeden krok s vaším čistotným sudcom, i zastrelím vás pri prvom stretnutí.
         Rozumiete? Ja nie som jemný Prušiak! Nádejam sa, že vášho podpisu ani netreba.“
   </p>
   <p>
    A Karol Vanovský mal pokoj. On dobre znal pomery. Samovôľa kvitla vtedy, ohrievaná
         prvými lúčmi slobody. Po prísnych nemeckých poriadkoch nasledoval administratívny i
         pravosúdny chaos. Interregnum
    <sup>
     [
     <a class="footnote" href="#ftn.d56e296" name="d56e296">
      8
     </a>
     ]
    </sup>
    , v ktorom sa chumelili dva systémy. Bol to čas slúžkovských súdov, kde na párne
         dni vyhrával všetky pravoty pravotár X, na nepárne pravotár Y. Časy, kde obľúbený advokát
         dostal v jeden a ten samý deň, v ktorom zadal žalobu, povolanie pred súd, termín i hotový
         rozsudok ex contumacia
    <sup>
     [
     <a class="footnote" href="#ftn.d56e300" name="d56e300">
      9
     </a>
     ]
    </sup>
    . Samo sebou rozumie sa, že stránky nedostali povolanie. No exekúcie išli. Iba
         osobná smelosť chránila majetok i osobu.
   </p>
   <p>
    Chýr o Karolovom postupku rozniesol sa. V hladných panákoch to hrklo ako v starých
         švarcvaldských hodinách, keď idú biť dvanástu. Za touto historkou nasledovala druhá a
         tretia s úradmi. Pred Vanovským dostali strach — a ten bol vtedy viac hoden než všetky
         ustanovizne judex-kuriálnej konferencie
    <sup>
     [
     <a class="footnote" href="#ftn.d56e306" name="d56e306">
      10
     </a>
     ]
    </sup>
    . Zaucho na pravom mieste a v pravý čas má divotvornú moc!
   </p>
   <p>
    Cítiac sa dokonale v sedle, Vanovský vzal si mladuškú Máriu Kráľovú za ženu. Bola dcérou
         grófskeho nadlesného Jeronyma Kráľa, vychovanou v osamelosti horskej. Jej dvojročný pobyt v
         dievčenskom ústave prešporskom sotva stačil zotrieť z jej panenského bytu svieži náter.
         Karol videl ju prvý raz takmer ešte decko, a zrelý muž pocítil k nej zvláštnu náklonnosť.
         Pravda, že v jeho priamej duši nemohli vzniknúť žiadne plány na budúcnosť. On, príduc k
         starému bodrému Kráľovi, bral Marišku za rúčku a hladil jej pobelavé, bohaté vlasy. A
         zamyslel sa, bôľne cítiac svoj osamelý život. Avšak čas rýchlo beží a devy rýchlo zrejú.
         Marienka vrátila sa z Prešporku, a Vanovský, náhodou ocitnúc sa na Rovienkach (kde stál
         Kráľov jeleními parohami okrášlený jágerský dom), uzrel pred sebou Marienku, ktorú už
         nevoľno bolo hladkať. No zamyslieť sa bolo voľno.
   </p>
   <p>
    Prešiel ešte rok; Vanovský častejšie navštevoval starého Kráľa, ktorý za mlady prišiel z
         Čiech, tu sa oženil, ale vzdor tridsaťročnému pobytu na Slovensku ešte vždy miešal nemčinu
         do slovenčiny, ktorá bola zas premiešaná českými pozostatkami, ktoré mu utkveli v pamäti.
         Kráľ, človek strmý hôrsky, takmer neobmedzený vládca obšírnych borov, veľmi ctil si
         Vanovského. Niečo súrodné cítil v ňom. Obaja stáli v odpore so svetlom, ich okružujúcim,
         obom hnusili sa stávajúce pomery, obaja mali mnoho nepriateľov vo vonkovskej vyššej
         spoločnosti. Pravda, boli i veľké rozdiely medzi nimi. Kráľ málo vzdelaný, takmer
         polozdivený, zriedka chodil medzi svet a tým častejšie do svojich borov, kdežto Vanovský
         vzdor svojim antipatiám žil vo svete a so svetom, k čomu ho jeho postavenie nútilo a jeho
         vzdelanie ťahalo. Tieto rozdiely vyrovnávala ale tá obapolná vlastnosť, že boli takmer
         rovno neodvislí. Vanovský svojím majetkom a Kráľ tým, že mu jeho gróf bezpodmienečne
         dôveroval. Ohromné bohatstvo šírošírych borov a bukových hôr ponechal celkom jemu, a mohol
         ponechať. Kráľ po tridsaťročnej manipulácii s nimi zostal nebohatým nadlesným.
   </p>
   <p>
    Raz Vanovský zjavil sa na Rovienkach bez pušky v čiernych šatách. Kráľ pozrel naňho
         udivene. Zdalo sa, že jeho nadol visiace silné fúzy ešte lepšie zvisli. Krátku pípku s
         „vosersokom,“
    <sup>
     [
     <a class="footnote" href="#ftn.d56e316" name="d56e316">
      11
     </a>
     ]
    </sup>
    ako on hovorieval, posunul do ľavého kútika úst, čo vždy robieval, keď bol
         uradostený — lebo nahnevaný.
   </p>
   <p>
    Karol Vanovský vyjavil mu celkom prosto, že veru prišiel, aby si vypýtal jeho dcéru za
         ženu.
   </p>
   <p>
    Kráľovi odvisli fúzy ešte nižšie, fajku odložil na stôl, trebárs i v nej chutne horelo.
         To neurobil, ani keď mu prišiel na ranu najkrajší jeleň.
   </p>
   <p>
    „Nuž čože mi poviete?“ pýtal sa Vanovský, sám hodne dojatý pohľadom na starca.
   </p>
   <p>
    Nadlesný zdvihol narudlú pravicu k ústam, potrel fúzy a potom oči. Boli
         navlhnuté.
   </p>
   <p>
    Vanovský prikročil k nemu celkom blízko — a razom pocítil objatie, nie ináč, ako keby ho
         boli zvierali dlapy medveďove. Od starca páchlo obecným dohánom. Jeho dávnejšie neholené
         líce primklo sa k jeho tvári. Cítil, ako ho škrabkajú šedivé, tuhé kostrnky.
   </p>
   <p>
    „Dobre, dobre! Ale čo Mária?“
   </p>
   <p>
    Kráľ pustil svojho priateľa a zahanbil sa. Do duše hanbil sa za svoj náhly prechvat.
         ,Decko, decko!’ napadlo mu.
   </p>
   <p>
    No vtom Mária vstúpila do chyže. Vysoká, veľmi rozvitá na svoj vek, krásna ako hora v
         máji. Starý nadlesný pozrel na ňu, gániac a škarediac sa, akoby mal na muške raneného
         divého kanca a nie ladnú dievčinu. Nato priskočil k dcére a vzal ju do ramien ako
         dieťa.
   </p>
   <p>
    „Tu máte moju divú prepelicu!“ zavolal svojím surovým hlasom a zadivený, prekvapený
         Vanovský bral devu pokorne do svojich ramien. Mária zasmiala sa hlasno a ramenami trimala
         sa otcovho hrdla. No starík vymanil sa z jej objatia.
   </p>
   <p>
    O niekoľko týždňov slávili v horárni tiché zasnúbenie a skoro potom svadbu o niečo
         hlučnejšiu. Prišiel Ladislav Malovík, pán farár z Borkoviec, kam patrili Rovienky farou, i
         so svojimi dcérami; jemu nevadilo, že ženích priznáva sa k inému vierovyznaniu. Ba vo
         svojom toaste poznamenal, že Kráľ prišiel čo nový Jiskra do našej vlasti, aby keď aj nie
         mečom, teda dcérou podmanil nových vyznavačov. Farárove dcéry, čo družičky, múdrili sa,
         plakali s plačúcou nevestou a pýrili sa pri drsných, no zlatých slovách šťastného
         nevestinho otca.
   </p>
   <p>
    Mária hupkom skočila z útlej mladosti, takmer z detinských, nevyzretých snov a pochopov,
         do manželstva. Mnoho bôľov stál ju tento náhly prevrat v živote. Že v pätnástom roku mala
         už svoje túžby a predstavy o živote — to je isté a prirodzené. No v skutočnosti vypadlo to
         celkom ináč. Bublinové sny rozpraskli sa, žiadne očakávanie nesplnilo sa. Bory, krásne
         bory! Veď ona cítila tú prázdnotu samoty v ich šumnom, dumnom objatí! Túžila po premene. No
         táto premena — aká to púšť, aká dusnota! Často nadišla ju túžba po horách a voľnosti! Tam,
         tam boli hry, tam bola voľnosť! — Možno s inými zachádza osud menej prísne. No Rudopolie
         bolo mestečka dosť pusté, a hoci netúžila po hluku — veď bor bol revírom jej najkrajšej
         mladosti — nenašla náhradu v živšom spoločenskom živote. Karol Vanovský nebol s mužmi
         zadobre, ich ženy by popáčili sa boli Márii — naopak ženy priateľov Karolových alebo sa jej
         neľúbili, alebo boli roztratené po dedinách.
   </p>
   <p>
    Boh požehnal manželom syna. Mária priľnula k nemu celou láskou svojho bohatého srdca —
         nielen materinským mliekom, svojou dušou chovala svojho chlapčeka. Po roku na bystré
         chlapča prišla nemoc — dostavili sa smrtonosné kŕče. Chlapček trápil sa dosť dlho. Kŕčmi
         vydúvali sa jeho slabé prsia, ston sa dral z nich, ston bôľu, akoby povedomého. Akoby
         bolesť a nemoc predčasne zrelým urobila dieťa, tak nežné, povedomo prosili jeho holubie
         očká o pomoc a prosili o pomoc matku!! Ona brala dieťa na svoju obnaženú snehobielu hruď,
         zahrievala a perami vdychovala mu život. A dieťa chladlo a chladlo. Položila ho naspäť do
         košinového vozíčka. Márna nádej. Očká obrátili sa stĺpkom a tielko zosinelo.
   </p>
   <p>
    Pred zrakmi mladej matere zatiahol sa svet smútkovou hmlou. Karol viedol ženu do Viedne,
         do kúpeľov. Ona žialila i tam, i potom doma, keď videla veselo ihrajúce sa deti na jarnom
         slnku. Ešte sotva sneh čo zliezol z kopcov, a ony už boso naháňali sa za loptou. Ako
         chránila ona svoje dieťa a predsa ho neuchránila.
   </p>
   <p>
    Bôľ zmiernil sa, až prišlo dievča na svet. Malo tie samé očká, čo nebohý braček, tie
         samé zlatisté vlásky pokryli do roka holú hlavičku. Mária utíšila sa a plnila verne
         materské povinnosti, často predhadzovala si samej sebe, že ich predsa neplní tou
         vrúcnosťou, tým bezhraničným sebazaprením ako u prvého decka. Dievča prospievalo a rástlo
         ako z vody. Starý otec bol zaľúbený do vnučky a maznal sa s ňou, až to bolo smiešne na
         starého hrmotného nadlesného. On týkal sa jej hlávky, akoby bál sa že svojou drsnou
         pravicou preborí útlu lebku. Bozkať sa ju opovážil iba na biele pliecko, lebo vraj pil ráno
         slivovicu a vyfajčil za päť nových trafiky.
   </p>
   <p>
    Teraz je už Lili osemročným výrastkom a spí na otcovom pleci. — Brička zišla z
         posledného, dosť strmého vrchu, prebrodila sa cez potok a prešla do predmestia. Tam bolo
         celkom ticho. Stretli ju iba koniari, tiahnúci na obnôcku. Sedia na holých koňoch, ohlávky
         trímu v rukách. Putá uviazali si o rukávy halienky, s nimi sputnajú predné nohy koňom, aby
         nemohli ďaleko od ich ohňa.
   </p>
   <p>
    Cez drevený most prešla brička do mesta. Starý dvojposchodný kaštieľ, oddávna neobývaný,
         šerie sa naľavo. Temno v temnom hľadia početné, symetricky rozostavené obloky. Brána v
         peknom čistom oblúku pnie sa: no jej drevená čiastka je dosť porúchaná. Jarké svetlo oproti
         stojaceho židovského krámu osvetľuje jej porúchané dosky a odstávajúce okrasy z kutého
         železa. Krám je naplnený sedliackym ľudom; bol trh, dedinci a kopaničiari pribavili sa pri
         židovej pálenke: stojac častujú sa s ňou z holbovej fľaše s vysokým hrdlom. Hlenovitý,
         pomaly tečúci potok, ponad ktorý prešla brička, odráža sa vpravo a tečie prostriedkom
         ulice. Čiernostreché, rôznofarebné domky obstáli jeho brehy.
   </p>
   <p>
    Brička zahla vľavo — a o niekoľko minút dva vysoké, z pálenej tehly stavané stĺpy s
         ohromnými kamennými guľami na hlavách vítajú povoz. Medzi stĺpmi železné vráta — dokorán
         otvorené. Hoj, starý dvorný, Ján Maras, dobre vie, že sa pán jeho neomešká.
   </p>
   <p>
    Piesok nádvoria zaškripel pod kolesom bričky. Zastala pred dvorovými dvermi. V úzadí
         černelo sa stromovie starého parku, oddelené od širokého dvora nízkym plotom. Naľavo stáli
         strojným radom gazdovské stavy a stajne, všetko masívne stavané pod škridlicou. Pri samej
         bráne, skoro proti vchodu do panského domu, čo prívesok sýpky, bol byt dvorského: neveľká
         izba s jedným oblokom.
   </p>
   <p>
    Sotva zvrtla sa brička z hradskej ku bráne: už otvorili sa dvere dvorského. Maras
         vystúpil z nich, zamumlal a zatvoril bránu z kovaných železných prútov. Z domových dvier
         vybehli slúžky. Stará Beta, napádajúca na ľavú nohu, bola prvá pri voze, za ňou v krátkej
         riasenej suknici, čiperno sťa veverica vybehla Anka. Jej biele rukávce len tak svietili v
         svite lampáša, ktorý držala do výšky.
   </p>
   <p>
    „Ber Lili,“ riekol Karol Bete.
   </p>
   <p>
    „Zaspalo holubiatko, nebožiatko! Ach, jak jej hlavička visí! I slinky jej vyšli — tuho
         spala.“ Beta ešte niečo preštebotala a utrela ústka dievčatka rohom svojho červeného
         ručníka. Medzitým čo Vanovský ženu svoju zosádzal z voza, Maras bol už pri koňovi a
         potľapkal ručného po hrdle.
   </p>
   <p>
    „Hnal si, Ďuro, hnal, kone sú spotené.“ Ak sám Maras nebol s nimi, boli vždy
         spotené.
   </p>
   <p>
    „Krok za krokom lezieme, a ešte spotené,“ nevrlo bránil sa Ďuro.
   </p>
   <p>
    „Hľa, ako sedlový fŕka! Ba či si poriadne kŕmil v Hrušovníku?“
   </p>
   <p>
    „A či má spievať? Mal byť kantorom.“ Ďuro odprisahal.
   </p>
   <p>
    „Mlč, darebák. Voda ťa doniesla z kopaníc. Veď ja ti naodvrávam!“ A s tým šiel pozerať
         stavy. Každý zámok chytil do ruky a potriasol, pootvorené dvercia kurníka zachlopil a
         odstavil rebríčok, po ňom kury nahor skackať zvykli, keď slnko zapadlo. Keď dvierca hrkli,
         ozval sa starý kohút, a za ním zapišťali kuriatka. Idúc okolo pajty, zatlačil koč hlbšie do
         úzadia. Potom oprel sa o plot, deliaci park od domu, a pozrel na temnú húšťavu starých
         stromov, nato naľavo k starému kaštieľu. Jeho ľavé krídlo vidno bolo pomedzi stromy.
         Najzadnejší oblok prvého poschodia bol slabo osvetlený.
   </p>
   <p>
    „Čo to môže byť?“ pomyslel Maras; „ah, ten starý bosorák šťúra po dome! Veru bosorák! Či
         by sa statočný kresťan opovážil večerom blúdiť po tých starých dierach?“
   </p>
   <p>
    Maras myslel pod „bosorákom“ Ondreja Skalu, sluhu a od dávnejších čias vlastne
         kastelána, domovníka a správcu celého obšírneho domu Rudopoľských. Mal on tam pri bráne
         svoj byt a sedával pred bránou na kamennej lavičke, s nikým neobcoval, a preto nebol
         obľúbenou osobou v Rudopolí.
   </p>
   <p>
    Ján Maras oddialil sa od plota, až keď sa ono okno zatemnilo. Zatvoril železnú
         mriežkovanú bránu, kľúč schoval do vačku; z reťaze pustil Dunča, veľmi zlého, ale strážneho
         psa. Ten sa natiahol, vystrúc predné laby, zíval, ševeliac huňatým chvostom. Maras
         potriasol ešte raz bránou a utiahol sa do svojho bytu. Potme vyzliekol sa, zavzdychal a
         ľahol na posteľ. Dvere nikdy nezamykal. Tichá noc stála nad krajom. Na ulici bolo ako
         vymreté, iba dva oneskorené vozy zarachotili cestou. Maras po rachote poznal, že sú to
         kožkári, poberajúci sa na trh na dolniaky. Dunčo možno tiež, lebo zabrechal dvakrát
         flegmaticky, akoby z obyčaje.
   </p>
   <p>
    Oproti pánom prišla do ambitu
    <sup>
     [
     <a class="footnote" href="#ftn.d56e383" name="d56e383">
      12
     </a>
     ]
    </sup>
    mladá deva. Ticho vítala príchodzích, držiac v ruke sviečku v striebornom
         svietniku. Mária bozkala ju na čelo a prešla do priestrannej chyže, z ktorej veľké
         dvojkrídlové dvere viedli na verandu pod biele stĺpy. Vanovský prevzal od Bety spiacu Lili
         a položil ju pozorne na diván. Obaja manželia sadli, akoby chôdzou unavení. Divno, po
         dlhšej vozbe zase len žiada sa sedieť.
   </p>
   <p>
    „Nechala som vám večeru,“ riekla deva.
   </p>
   <p>
    „Ah! Netreba!“ skoro jednými ústami riekli manželia. „Posteľ, posteľ!“ doložil Karol,
         zívnuc.
   </p>
   <p>
    Anna, tak volala sa deva, počala vyzliekať Elzu. Dieťa podávalo sa bez citu, jeho hlávka
         klátila sa semo-tam. Až pri vyzúvaní botiniek pozrelo mdlo a objalo hrdlo devino.
   </p>
   <p>
    „A tys iste čítala celý deň,“ riekla s ľahkou výčitkou Mária Vanovská Anne, „poznať to
         na tvojich očiach! I tak máš slabé!“
   </p>
   <p>
    Anna Belinská prišla za svojím ďalším strýcom Vanovským z horných krajov. Tam osirela a
         nemala kde hlavu skloniť, trebárs zostalo jej po rodičoch dedičstvo. Po smrti matkinej
         predali pozemky a peniaze vzali do sirotskej pokladnice. Vanovský ochotne prijal
         tútorstvo.
   </p>
   <p>
    „Nie mnoho, tetuška! I v záhrade som pracovala. A čo nové v Hrušovníku?“
   </p>
   <p>
    „Veselá vdova žije veselo!“ riekol unavene Karol; „dobre, že mám za chrbtom túto vizitu.
         U Rybáričky našli sme plno hostí, celý dvor bol zastavaný povozmi najrozmanitejších
         útvarov. Dá ťa bozkávať a volá ťa do Hrušovníka na niekoľko týždňov.“
   </p>
   <p>
    Mária sa usmiala: „To by chýbalo! To nie je atmosféra pre mladé dievča, a najmenej pre
         moju dumnú, tichú Annu. Každý čert zastaví sa v jej širokom dome; neviem, ako jej to len
         stačí.“
   </p>
   <p>
    „Mnoho zanechal jej Rybáry. No vyčerpať sa všetko vyčerpá. Ale i ten tulák Vinický tam
         skrsol! Kam sa obrátiš, všade ho nájdeš. A odporný je do nevystátia.“
   </p>
   <p>
    „Hja, ale je gróf! Náš vek pýši sa rovnosťou, slobodou, a boh zná čím! Keď ale počuje
         titul — už sa kloní. Nebyť grófom, Vinického netrpeli by v poriadnom dome!“
   </p>
   <p>
    „Je skazou mladých ľudí! Chcú ho napodobniť a nestačí im. Počúvam, že Sladič je už v
         žumpe, i Merinymu veľa nechýba. Ah, čert ich ber!“ Karol zívol. „Nuž, Anička, ako si
         gazdovala? Nebol tu niekto?“
   </p>
   <p>
    „Iba učiteľ Tichý prišiel; hľadal svoju malú žiačku. Ba i akísi židia tu chodili;
         poslala som ich k Marasovi.“
   </p>
   <p>
    Vanovský nerád odchádzal z domu; on ľpel na gazdovstve svojom, akoby bál sa, že mu
         niekto na chrbte odnesie Padelky, Stráňavy, Machnaté alebo Kalište.
   </p>
   <p>
    Anna vzala Lili do svojich ramien a namáhavo zdvihla ju. Čiperná slúžka Anka už bola
         odostlala pre dieťa posteľ.
   </p>
   <p>
    Keď ju Anna kládla do postele — razom sa prebudila.
   </p>
   <p>
    „Ešte modliť!“ riekla zvučným hláskom, a pokľaknúc počala svoju modlitbu. No prišla len
         do polovice. Ľahla, a obrátiac sa na pravý bok, zaspala zdravým snom; Anna ju bozkala na
         čielko, obrúbené zlatými vláskami. Príduc do svojej chyžky, Anna Belinská zastrela pozorne
         obloky a ľahnúc do postieľky, vyňala spod vankúša i knihu v prostej väzbe. Na chrbte mala
         kniha vysoké číslo. Deva dlho čítala, jej potemné oči pozreli časom prosto do vzduchu, nič
         nevidiac. A vtedy, žiarili túžbou a rojčením.
   </p>
   <p>
    Anna Belinská mala za sebou dosť neveselé detstvo. Belinský patril k onej triede našich
         zemských statkárov, ktorá nijako nevedela sa vžiť v beh nových časov. Staré dobré mravy
         síce ľahko bolo zahodiť a pustiť sa širokým prúdom, no ťažko bolo v nových okolnostiach
         nájsť iné závažie pre život a jeho rovnováhu. Diela jeho počali ísť velmi plano! Hory,
         tvoriace nemalú čiastku jeho imania, odpluli dolu riekou, dlžoby rástli, starosti valili sa
         na jeho hlavu. Liek proti starostiam našiel: chopil sa pohára. Anna dobre zapamätala si
         nepekné výjavy: ona neraz videla otca v unižujúcom stave, keď oči jeho hlúpo hľadeli a
         zsinalá pera obsypávala nadávkami matku, mučenicu… On skoro zomrel, stanúc sa detinským v
         plnej mužnej sile. Skoro za ním pošla i vdova, zanechajúc po sebe jediné dieťa.
   </p>
   <p>
    Anne bolo štrnásť liet, keď ju bral Vanovský k sebe. No vzdor útlemu veku hlboko vryli
         sa do jej duše krásy a prelesti hôrneho kraja. Dlho smútila a clivela po svojej horskej
         domovine, a malé kopce okolo Rudopolia zdali sa jej iba satirou na vysočiny jej domova.
         Koľko bolestných vzdychov počuli lipy parku, koľko sĺz vlažilo jeho bujnú trávu! Bol jej
         odporný zvuk nárečia, odporný kroj, a najodpornejší ten lenivý tok riečky! Veď ona pila z
         vĺn Váhu, jeho brehy boli jej kolískou, a šum jedlín kojil roztúžené srdce. S rodičmi
         utratila i svoju užšiu domovinu. Čas síce vylieči všetky rany — no po ranách zostala
         zádumčivosť a nádych tichého smútku.
   </p>
   <p>
    Ona vyvinula sa na urastenú devu. Na prvý pohľad nenapadla krásou, lebo milotou. Tvár
         nehorela plameňmi, bola priblednutá a akoby pretiahnutá priezračnou hmlou. Len keď
         pozdvihla svoje veľké temné oči, i zaujatá rozhovorom opustila málinko spodnú peru, sálala
         z nej sila mladosti, a vtedy bola pekná. Ju málokto spozoroval v dome. Nielenže uťahovala
         sa, no celá jej bytosť bola nenápadná, tak rieknuc nevýstavná. Postranní ľudia sotva o nej
         vedeli. Možno, že sa nečastý hosť pamätal na zjav tichej devy — no iste nespýtal sa, kto
         ona, a čím je v dome. Osud sirôt, myslel by človek. Avšak Anna nemusela práve pocítiť svoju
         sirobu. Mária považovala ju čo mladšiu sestru, tisla do predku a hnevala sa na jej
         utiahnutosť. Konečne Mária pri všetkej svojej dobrote nemohla jej nahradiť matku. Kto tú
         nahradí?
   </p>
   <p>
    Už hlásnik odtrúbil druhú hodinu z polnoci, no Anna ešte vždy čítala v knihe s vysokým
         číslom na chrbte. Už tŕpla jej ľavá ruka, na ktorej opretá spočívala jej hlava. Svieca
         dohárala — okrútený papier počal sa chytať; ona to nespozorovala. Až keď na strany knihy
         padla nažlklá blkotná žiara, pozrela ustrašeno, ako zo sna. Horko-ťažko zadusila „horiacu
         stodolu“ a hodila hlávku na podušku. Zápach zhoreného papiera rozprestrel sa izbou. Deva
         dlho ešte hľadela do tmy. Pred jej očami mihala sa postava románového hrdinu: akýsi vysoký
         kňaz, odrezaný intrigami od svojho majetku, navrátil sa na svoje panstvo a robil divy
         veľkodušnosti… Jej srdce bilo nepokojne a každým tlkotom odháňalo sen. Už šerelo sa ráno,
         keď zaspala.
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e242" name="ftn.d56e242">
        3
       </a>
       ]
      </sup>
      mŕtvy a živý inventár poľnohospodárskeho majetku
     </p>
    </div>
    <div class="footnote">
     <p>
      <sup>
       [
       <a class="para" href="#d56e253" name="ftn.d56e253">
        4
       </a>
       ]
      </sup>
      časť Pruska (Anhalt-Sachsen), ktorej strediskom bol Stendal, mesto autorových
               študentských čias
     </p>
    </div>
    <div class="footnote">
     <p>
      <sup>
       [
       <a class="para" href="#d56e265" name="ftn.d56e265">
        5
       </a>
       ]
      </sup>
      hnuteľný
     </p>
    </div>
    <div class="footnote">
     <p>
      <sup>
       [
       <a class="para" href="#d56e269" name="ftn.d56e269">
        6
       </a>
       ]
      </sup>
      prepis majetku; odovzdávanie
     </p>
    </div>
    <div class="footnote">
     <p>
      <sup>
       [
       <a class="para" href="#d56e273" name="ftn.d56e273">
        7
       </a>
       ]
      </sup>
      vecného, hnuteľného majetku
     </p>
    </div>
    <div class="footnote">
     <p>
      <sup>
       [
       <a class="para" href="#d56e296" name="ftn.d56e296">
        8
       </a>
       ]
      </sup>
      medzivládie; také obdobie bolo jednak po skončení bachovského absolutizmu roku
               1859, jednak bezprostredne po rakúsko-uhorskom vyrovnaní 1867
     </p>
    </div>
    <div class="footnote">
     <p>
      <sup>
       [
       <a class="para" href="#d56e300" name="ftn.d56e300">
        9
       </a>
       ]
      </sup>
      v neprítomnosti obvineného
     </p>
    </div>
    <div class="footnote">
     <p>
      <sup>
       [
       <a class="para" href="#d56e306" name="ftn.d56e306">
        10
       </a>
       ]
      </sup>
      zasadnutie najvyššieho súdu
     </p>
    </div>
    <div class="footnote">
     <p>
      <sup>
       [
       <a class="para" href="#d56e316" name="ftn.d56e316">
        11
       </a>
       ]
      </sup>
      fajku s vodnou trubicou; tu však možno ide o fajku s kolenovitým článkom na
               zachytávnanie močky
     </p>
    </div>
    <div class="footnote">
     <p>
      <sup>
       [
       <a class="para" href="#d56e383" name="ftn.d56e383">
        12
       </a>
       ]
      </sup>
      do chodby, predizby
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e429">
       </a>
       2/
      </h2>
     </div>
    </div>
    <div>
    </div>
   </div>
   <p>
   </p>
   <p>
    Na druhý deň predpoludním Karol Vanovský stretol Annu na dvore; bola pripravená na
         vychádzku; v ruke držala papierom okrútený balíček. Len čo ukázala sa vo dverách, starý
         kohút zaškrečal na smetisku, a celý kŕdeľ sliepok a perličiek hnal sa útokom na Annu,
         pištiac a trepúc krídlami. Za sliepkami trochu nezručnejšie valili sa kačky. Zo strechy,
         švihotajúc krídlami, zlietli holuby. No Anna neniesla nič pre nich.
   </p>
   <p>
    „Kam, Anička? Čo to nesieš?“ spýtal sa svojej chovanice; príjemný úsmev ožiaril jeho
         tvár.
   </p>
   <p>
    „Idem do mesta, strýčko; nemáte niečo? Vykonala by som vám.“
   </p>
   <p>
    „Nič, duša; no v tom balíčku musí byť dáka tajnosť, keď vyhýbaš odpovedi. Neboj sa, nie
         som zvedavý, a tebe dôverujem, Anica.“
   </p>
   <p>
    Anna hľadela slnečníkom zastrieť tvár, lebo zdalo sa jej, že sa začervenala. Rýchlymi
         krátkymi krôčikmi ponáhľala sa ku bráne. Hydina zaškrečala sklamaným hlasom a vracala sa
         nazad. Holuby vylietli na strechu.
   </p>
   <p>
    Horúce letné slnko osvecovalo pustú ulicu. Mestečko bolo síce dosť industriálne, malo
         veľký cech ševcovský, mnoho krajčírov, blanárov — ba v jednej ulici bývali z dom na dom
         takmer samí tkáči, ich tovar bol široko známy. No každý remeselník vládol popri domku
         niekoľkými úzunkými roľami, kapustniskom, lúkou, a tak keď prišli letné súrnejšie roboty
         poľné, švec zoskočil z trojnohy, blanár pohodil nôž, krajčír zapichol ihlu do koženej
         podušky, tkáč zanechal krosná a všetko bežalo do poľa. Teraz, pri súrnej lúčnej práci
         nebolo takmer človeka na ulici. Iba židák podopieral sa na podvoje svojho krámu, zapustiac
         ruky hlboko do vačkov. Jeho neisto sem-tam behajúce oči škňurili sa v jasnote slnečnej.
         Anna rýchlo prebehla okolo neho, sotva zbadajúc jeho úctivú poklonu.
   </p>
   <p>
    Pred kaštieľom na kamennej lavici sedel Ondrej Skala; hľadel na kŕdeľ husí, plávajúcich
         sem-tam po potoku. Zdalo sa, že zaujíma ho, keď biela hus ponorila svoje hrdlo do žumpy,
         chvost postavila kolmo a trepotala nohami. Sotva zbadal, že pred ním zastala Anna
         Belinská.
   </p>
   <p>
    „Dobrý deň, Ondrejko,“ riekla s prívetivým úsmevom; „čo porábate, starký, čo? Dobre vám
         tu v tieni.“
   </p>
   <p>
    Ondrej mrzuto pozrel na devu svojimi nejasnými prižmúrenými očami. Jeho tvár bola
         poskladaná zo samých vrások, ktoré neprestávali ani na hrdle. Nažltkastý kaput
    <sup>
     [
     <a class="footnote" href="#ftn.d56e451" name="d56e451">
      13
     </a>
     ]
    </sup>
    mal zapätý až po bradu.
   </p>
   <p>
    Vstal, poškrabal sa na zátylok a vnišiel do brány. V nej vialo chladom; masívne
         sklepenie v dvoch oddeleniach tiahlo sa vjazdom, dláždeným okrúhlymi skalkami. Anna ho
         nasledovala.
   </p>
   <p>
    „Často chodíte, často! Ťažko mi prichodí lámať staré nohy hore schodmi. A potom či
         nehreším, keď púšťam cudzieho do domu? Ja tomu nerozumiem, azda tam neporiadok
         narobíte.“
   </p>
   <p>
    „Oj, Ondrejko môj! Veru svoje staré nohy lámať nemusíte! Ktože vám káže so mnou chodiť;
         myslíte, že sa bojím? Dajte mi len kľúče, sama pôjdem, a vám pošlem sklenicu vína, viete,
         toho, o ktorom hovoríte, že i polomŕtveho uzdraví.“
   </p>
   <p>
    Skala zatriasol hornou perou, na ktorej trčali riedke, nakrátko odstrihnuté fúzy,
         vnišiel do svojho bytu vľavo pod bránou a vyniesol tri kľúče.
   </p>
   <p>
    Anna potľapkala starého sluhu po pleci a chvatom bežala ku schodom. Ako pružno skackala
         hore osamelými, nie veľmi čistými schodmi; kto poznal jej tichý chod po dome, sotva by ju
         spoznal.
   </p>
   <p>
    Ondrej sadol zase na lavicu a hľadel ospalo na pustú ulicu. Tu prebehlo cez most dievča
         s krčiažkom, zarachotal voz vysoko naložený. Pisár z okresného súdu prešiel cez most,
         švihajúc trstenicou. Domky, so zatarasenými oblokmi, stáli dvoma radmi z oboch strán lenivo
         tečúceho potoka. Vpravo čnela ponad domy neobyčajne štíhla, takmer tenká veža katolíckeho
         chrámu. Za domkami, na záhumní stál chrám evanjelický, väčší, vybielený, no bez veže. Zvony
         viseli v neokrôchanej, nízkej zvonici.
   </p>
   <p>
    Ku potoku prišla babka s riadom a počala ho drhnúť vechťom. Mladé dievča zastalo si
         nižšie, kde sa potok trochu rozohnal a pralo piestom šaty. Jej chudé, biele nohy beleli sa
         na slnku. Plieskanie piestu rozliehalo sa ulicou. Ondrej pohladil svoje kostrbaté fúzy a
         zívol.
   </p>
   <p>
    Na hradskej zahrkotal voz; bolo poznať, že to nie ťažký povoz. Onedlho ukázala sa
         brička, na nej sedel pán v prašnom kepienku. Kočiš nahol sa k pánovi a ukázal bičom na
         kaštieľ. V Ondrejovi vzbudil sa podivný cit, akási predtucha. „Čo ten mamľas ukazuje na náš
         kaštieľ — vari je to krčma?“ podumal a zvraštil tvár.
   </p>
   <p>
    Anna medzitým prebehla spešno koridor, odomkla dvere veľkej dvorany a vstúpila. Vysoké
         obloky púšťali do teremu hojne svetla, trebárs na nich viseli ťažké vyblednuté a sčiastky i
         rozorvané záclony. Prvá stena pokrytá bola vyblednutým gobelínom, na ktorom vytkaný bol
         šedý rytier. Veľký diván naľavo mal zlomenú nohu a naklonil sa následkom toho. Na ľavej
         stene viseli dva veľké olejové obrazy. Ťažko bolo uhádnuť, čo vlastne predstavujú, ony
         sčerneli a zapadli prachom, miestami rozpukal sa lak.
   </p>
   <p>
    Krôčiky devine ozývali sa veľkým priestranstvom teremu. Ona zabočila naľavo a vnišla
         širokými dverami do bočnej izby, ktorej zariadenie menej pripomínalo starinu. Mahagónový
         stôl pokrytý bol zachovalým pokrývadlom, diván stál pevne na svojich štyroch nohách. Medzi
         oblokmi, na masívnej kasni stáli hodiny, ich kyvadlo, predstavujúce slnce, stálo nepohnute
         v okrúhlom otvore.
   </p>
   <p>
    Z tejto chyže prešla Anna do užšej, no dosť priestrannej svetlice. Nad posteľou vypínal
         sa baldachýn z ťažkej nádhernej látky. Posteľ bola celkom prázdna, madrace ležali v inom
         kúte zmotané do okrúhlych balíkov. Ostatné náradie bolo pohodlné, stálo v poriadku a
         zastreté bolo plátnom. Cez oblok vidno bolo lipovú korunu, haluzy lipy takmer dotýkali sa
         uprášeného skla. Mohlo sa riecť, pri západe slnka lipový tieň padal do izby.
   </p>
   <p>
    Tapetové dvere boli poodchýlené. Nimi vošla Anna do bibliotéky. Na vysokých priehradách
         stáli knihy, bolo ich veru mnoho, vo všetkých rečiach. Vybalila so sebou prinesené dve
         knižky a postavila dľa čísla na ich miesto. Skoro našla akýsi nemecký román, ktorého názov
         sa jej pozdal. Mal tri zväzky. Anna ich vyňala a zbehnúc dolu schodíkmi, zatvorila za sebou
         tapetové dvere. Prejdúc bočné izby, brala sa dvoranou. Tu rozleteli sa dvere, vedúce do
         koridoru, nimi vbehol do dvorany Ondrej. Tvár jeho bola celkom premenená. Indy lenivo
         prižmúrené oči oživli a zväčšili sa, krátko pristrihnuté fúzy ježili sa ako bodáky. Čiapku
         držal v rukách a máchol ňou, nemôžuc slova polapiť.
   </p>
   <p>
    „Von, von,“ riekol zadychčaným, trasľavým hlasom; „von, čertovo pokolenie! Ale som
         vykázal, vykázal!“
   </p>
   <p>
    Anna zastala uprostred dvorany; na jej bielom ramienku ležali zväzky kníh. V
         nedorozumení pozrela svojimi temnými, výraznými očami na starca, ktorý dosiaľ pri všetkej
         svojej nevrlej povahe choval sa voči nej, keď aj nie zdvorilo, no priateľsky. Ona často
         chodievala do starej bibliotéky, často prechádzala sa izbami starého kaštieľa. Ona dobre
         cítila sa v zapustnutých chodbách a dvoranách s pozostatkami niekdajšieho bohatstva a
         prepychu. Zdalo sa jej, akoby prozaické Rudopolie ležalo tisíc míľ od tohto stánku; veď tu
         cele iný svet, tu šepot zašlých časov, a keď mu i nerozumela celkom, predsa vábila ju
         tajnosť, priťahovali neisté, blúdiace chýry o starých dejoch. Jej fantázia maľovala si
         život dávno zosnuvších. Jej akoby z obrazov vystupovali oné postavy nakrochmelených pánov
         Rudopoľských a prechádzali sa menuetným krokom po širokom, gobelínami okrášlenom tereme.
         Hľa v sklenej kasni rad pokálov — ona si živo predstavovala, ako zneli nad bohatým stolom v
         rukách rozveselených hostí. Pravda, Ondrej nebol veľmi ochotný, mrmlával a škaredil sa. No
         ona navykla na jeho pošmúrny ráz, ba obľúbila si tohto človeka, lebo nebol všedným zjavom;
         on sa tak dobre hodil do týchto niekedy drahocenných rároh, ba rytier na gobelíne bol mu
         podobný, len mu obliecť nažltlý kaput. Páčilo sa jej i to aké ťažkosti jej robil najprv. No
         takého drzého, ako dnes, ho ešte nevidela.
   </p>
   <p>
    „Čože máte, Ondrejko?“ spýtala sa zadivene.
   </p>
   <p>
    „Čo je? Zle je! Von, von! Ah, ja nebožiak! Ja osol, ja odroň, ja zlodej!“
   </p>
   <p>
    Anna usmiala sa. No smiech zmizol, keď dôkladnejšie pozrela na sluhovu tvár. Z každej
         vrásky, z každého pohybu hornej pery dral sa cit úzkosti. Jeho lenivé pohyby zmenili sa
         rýchle, náruživo.“
   </p>
   <p>
    „Vari horí?“
   </p>
   <p>
    „Veru horí, veru horí,“ bedoval Ondrej. „Von! Preboha von! Zadnými schodmi! Na pravé
         krídlo! Cez park, rýchlo, rýchlo!“
   </p>
   <p>
    Ondrej schvátil svojou studenou, drsnou rukou ramienko devino. Tá vytrhla sa mu a
         ustúpila krok nazad. Blysklo jej hlavou, či starý azda neprihol si priveľa z fľašky.
   </p>
   <p>
    „Pán prišiel, pán prišiel, milostivá pani! Prosím pre všetkých svätých, von! Bože môj,
         už je neskoro!“ Tvár Ondrejova razom stratila výraz rozjatrenia a zostala akoby zomdletá,
         neciteľná. Len pera s naježenými fúzami sa potriasala.
   </p>
   <p>
    Naozaj bolo neskoro. Dvere dvorany sa roztvorili a na prahu zastal muž v dlhom cestovnom
         plášti. Čierna, plná, dlhá brada šedela sa cestným prachom. Dlhé, temno-gaštanové vlasy
         začesané mal do tyla.
   </p>
   <p>
    Príchodzí nezdal sa pozorovať, že okrem neho niekto jesto ešte v dvorane. Zastal pri
         dverách a dlho hľadel na dvoranu, pozrel na strhané tapety, na diván, na záclony oblokov a
         počerné maľby. Jeho jemná, živá tvár dostala výraz melancholický. Potriasol hlavou.
   </p>
   <p>
    Anna pokročila ku dverám.
   </p>
   <p>
    „Ah, v zakliatom zámku, zakliata princezná,“ riekol Stanislav Rudopoľský, hľadiac
         vlažným okom na devu, „aké šťastné stretnutie! Vďaka vám, vďaka! Spanilý, mladý zjav v
         pustom dome, pri návrate.“ Príchodzí hovoril čistou, vybranou nemčinou, akú nepočuť v
         našich krajoch. Hlas jeho znel melodicky príjemne, slovo za slovom zunelo čisto, zreteľne,
         bolo vidno, že má svoj orgán úplne v moci a nezanedbáva ho. Rozčúlene siahol rukou k dlhým
         vlasom a odhrnul ich.
   </p>
   <p>
    Anna bola v rozpakoch; cítila, ako jej horia líca.
   </p>
   <p>
    „Prichytili ste, pane, votrelca. Nuž teda s pravdou von. Uprosila som vášho domovníka,
         aby mi dovolil brať si knihy z kaštieľskej bibliotéky. Moja vina.“
   </p>
   <p>
    „Ah, slečna,“ veselo riekol Rudopoľský, rozjarene, srdečne; „berte celú bibliotéku,
         kúrte s ňou treba pec! Som poverčivý,“ doložil živým hlasom, na ňom bolo badať rozihranie,
         „berte; vďaka vám za váš zjav! Ondrej, dobre si urobil! Len žiadne výčitky!“
   </p>
   <p>
    „Dovolíte, abych sa vzdialila?“ Anna bola ešte vždy vo veľkých rozpakoch. Len čo jej
         slzy nevyhŕkli. Knihy odovzdala Ondrovi. Pálili ju na ramienkach.
   </p>
   <p>
    „Iba s knihami,“ veselým, úprimným hlasom zavolal Rudopoľský, „bez nich neprestúpite
         tento prah! Ondrej,“ doložil v lámanej slovenčine, miešajúc tu poľské, tu české slovo,
         „knihy zaneste za dámou! Nejdem vás väzniť, princezná!“
   </p>
   <p>
    Ondrej vydýchol. Jemu odľahlo. Príkazy vzhľadom na kaštieľ boli veľmi prísne, nebolo
         divu, že sa bál. Anna vzala knihy od sluhu a vyšla. V chodbe vyhŕkli jej z očí zadržané
         slzy. Nevedela, čo za city v nej skrsli. Či mocnejšie bolo zahanbenie, a či hnev nad
         podivným chovaním sa neznámeho človeka. Jasné bolo len toľko, že ju pristihli v
         zakázanom.
   </p>
   <p>
    Keď pán zostal so sluhom, Ondrej zatriasol fúzami, nakrivil celú tvár, prižmúril oči,
         takže len malinké dve iskierky kmitali sa spod šedivých mihalníc. Zložil ruky nad hlavu a
         spustil ich dolu.
   </p>
   <p>
    „Aký krásny, aký silný! Mladý pán, pán veľkomožný — nech odpustia! — Stanuško môj,
         Stanuško!“ A starý hodil sa k nohám Stanislava Rudopoľského, tisnúc na svoje srdce jeho
         kolená. Hlas starého sluhu ozýval sa mocne v pustej dvorane.
   </p>
   <p>
    Stanislav Rudopoľský, teraz tridsaťročný muž, zanechal Rudopolie čo malý chlapec; no i
         vtedy býval tam iba letom, najviac iba s matkou — otec bol zaujatý úradom. Avšak ani táto
         okolnosť, ani dlhý čas nevyhladil z duše jeho všetky rozpomienky. Pozrúc na dvoranu, na
         oblúky koridorov, napadli mu nejasno síce, zato ale citne dni detstva. Medzi rárohmi
         starého domu poznal pravda najlepšie Ondreja, ktorý chodil dlho s rodičmi jeho zo stanice
         na stanicu a s ktorým sa poslednýkrát videl čo šestnásťročný mladík.
   </p>
   <p>
    Ded jeho, Gabriel Rudopoľský, bol najbohatším zemanom celej stolice, trebárs nenosil
         žiaden magnátsky titul. Rudopoľské panstvo rozprestieralo sa v trinástich chotároch,
         úrodných a veľmi výnosných. Hockde na poli videl si kresaný kameň, na ňom R. Ľudia
         povrávali, že Rudopoľský nikdy nevidel celé svoje panstvo, že ani nevie, koľko má. Možno i
         sám Gabriel tomu veril a počal byť ctibažným. Počal pachtiť za úradom podžupanským. Dnes by
         smiešno bolo pomenovať túto snahu výplyvom zvláštnej ctibažnosti, no vtedy bolo ináč, najmä
         v tak veľkej stolici, najmä ak sa dve mocné rodiny chytili do boja. Právo hlasu mali len
         zemania, no ak kedy, teda v tomto čase vážili viac než počítali hlasy. Boli ony totiž drahé
         — veľmi drahé. Pri prvom volebnom súboji Rudopoľský vydržoval celú svoju stránku za celého
         pol roka na svojom dvore, sytom i bytom. Pol roka huľali páni bratia v rozkoši a hojnosti,
         pol roka hučali hudby a stáli otvorené všetky krčmy pre pánov bratov a ich rodiny. Čím viac
         sa blížil zrok voľby, tým širšie otvárala sa štedrá kandidátova ruka. Nastal pre zemanov
         sviatok, bujný karneval, čas hýrenia a veselostí.
   </p>
   <p>
    V dvorane na prvom poschodí, kde sme videli práve divný výjav, stála dňom i nocou tabuľa
         pre významnejších pánov, hlavných kortešov a stranníkov. Veselo šumeli hostiny za
         hostinami. Rudopoľský v dobrom rozmare kázal postaviť napospas hosťom veľké misy, prikryté
         vyšívanými servietkami. Keď servietky odstránili, ukázalo sa, že misy sú preplnené novými
         dvadsiatnikmi, medzi ktorými sa žltol kde-tu kremnický dukát. V prízemí, v sklepených
         chyžiach dupkali čo obecnejší páni bratia, hádky sa viedli, častejšie prešli i do bitky. Po
         bitke nastalo zmierenie, hodne oblievané vínom.
   </p>
   <p>
    Napriek tomuto Rudopoľský prepadol. Mal on síce väčšinu stoličného zemianstva — no župan
         nebol mu príchylný — a síce preto, že bál sa Rudopoľského pýchy a majetku — v búrnom
         zasadnutí slávnej kongregácie
    <sup>
     [
     <a class="footnote" href="#ftn.d56e533" name="d56e533">
      14
     </a>
     ]
    </sup>
    urobil hádkam koniec, a — potvrdil starý úrad, Rudopoľského korteši nadali mu do
         zbojníkov — a rýchlo bežali z dvorany, aby neboli pokutovaní fiškálskou akciou. Von zo
         stoličného domu totiž nesiahala už fiškálova moc strany prechmatov a urážok, spáchaných
         „stante sessione“.
    <sup>
     [
     <a class="footnote" href="#ftn.d56e537" name="d56e537">
      15
     </a>
     ]
    </sup>
   </p>
   <p>
    Rudopoľský uspokojil sa teda so služobníctvom, ktoré v tie časy nebolo na zahodenie.
         Podporované majetkom a iným vplyvom tvorilo takmer autokratickú
    <sup>
     [
     <a class="footnote" href="#ftn.d56e542" name="d56e542">
      16
     </a>
     ]
    </sup>
    tyraniu. No volebné útrovy predsa ťažko bolo dohnať výnosom úradu; trebárs, ako
         ľudia vraveli, pán Gábor neštítil sa ani od zbojníkov prijímať dary. Boh zná, čo bolo vo
         veci: no nasledujúca historka udala sa: Dedina Oružné, rozložená pod Vodínom, stála v
         nedobrom chýre; nielenže čo gazda to pytliak, ale i poza bučky vedeli si zaskočiť páni
         Oružania. Hlavný ale bol Jano Klapanica, zurval vyše siahy dlhý
    <sup>
     [
     <a class="footnote" href="#ftn.d56e546" name="d56e546">
      17
     </a>
     ]
    </sup>
    a biják strašný. Jeho meno bolo postrachom celého kraja. Žaloby chodili pánu
         slúžnemu, chodili, no ten nerobil poriadok. Smelosť Klapanicova rástla. Konečne udal sa
         eklatantný
    <sup>
     [
     <a class="footnote" href="#ftn.d56e550" name="d56e550">
      18
     </a>
     ]
    </sup>
    pád. Klapanica prepadol o bielom poludní na hradskej hrušovníckych voliarov,
         troch strašne dobil, ostatných rozohnal a voly odviedol a predal. Voliarov to strašne
         škrelo, prepadli ho v krčme, kde prepíjal kúpnu cenu, poviazali opitého a viedli pred
         slúžneho do kaštieľa, kde sa úradovalo dľa tehdajšieho zvyku. Svedkov bolo dosť a dosť.
         Rudopoľský nachmúril brvy a stal sa razom prísnym sudcom.
   </p>
   <p>
    Klapanica tajil.
   </p>
   <p>
    „Stiahnite ho!“ zavolal slúžny, stojac na dvore a kúriac z penovej fajky.
   </p>
   <p>
    Ošnorovaní hajdúsi chytili milého Jana, s veľkou námahou povalili na dubovú lavicu, ako
         hoviadko. Lavica sprašťala pod mohutným jeho telom. Voliari a svedkovia stáli po strane a
         tešili sa, že je vtáčik konečne v klepci. Duše ich preplnené boli vďakou proti pánu
         slúžnemu.
   </p>
   <p>
    Dvaja z hajdúchov zastali si z dvoch strán povaleného a k lavici priviazaného Klapanicu.
         V rukách mali dlhé lieskovice.
   </p>
   <p>
    „Počni!“ vetil Rudopoľský, vypustiac chumáč vonného dymu.
   </p>
   <p>
    Hajdúch pozdvihol lieskovicu vysoko, ľavé rameno posunul napred — i ozval sa hvizd
         trstenice a potom tupý úder. To samé stalo sa z druhého boku. Pravidelne hvižďali palice a
         padali údery.
   </p>
   <p>
    „Pán veľkomožný!“ zareval Klapanica po veľmi tuhom údere pravého hajdúcha, náhodou
         padnutom na holý chrbát delikventov, „nestačím pre nich zbíjať, a oni ma dajú biť?“
   </p>
   <p>
    Slúžny zabafal z fajky, „dosť!“ riekol, a stratil sa pod bránou svojho domu. Klapanicu
         odviedli pod puškami. Voliari a svedkovia zachádzali sa radosťou, že je nebezpečný vták v
         klietke. Na radosť vypili si po rumplíku v predmestskej krčme, zapálili fajky a spokojní
         ťahali smelo k Oružnému, kadiaľ bolo bližšie než hradskou, spomínajúc si nekalé kúsky
         zlopovestného rušiteľa mieru. Idúc cez Oružné, takmer popadali z nôh od úžasu. Jano
         Klapanica sedel na streche svojho slameného domu a podšíval ju sviežimi doskami. Jeho
         mohutné nohy viseli takmer do pol strechy.
   </p>
   <p>
    „Skadiaľ, susedia?“ volal na nich zo strechy, akoby z vraného koňa. Strechou sypal sa
         mach a netresk. Voliari zbledli; počali veriť na bosoráctvo; ticho, trasúc sa strachom
         kradli sa popri chalupe, obzerajúc sa na strechu. Za dedinou pustili sa vnohy, len sa tak
         kundolil prach z poľnej cesty. Až na hradskej zastavili sa. Vodín šmúril sa v predvečernom
         šere.
   </p>
   <p>
    No ešte iné prostriedky používal starý Rudopoľský už veľmi tiesnený peňažitými
         nesnádzami. Židovská obec Rudopoľská kúpila bola ešte od jeho otca kus panskej zeme pod
         cintorín. Na malom briežku, celkom na nič iné nehodiaci sa, povstalo behom času mnoho
         kameňov, hore zaokrúhlených a popísaných hebrejskými nápismi. Kameň stál pri kameni, akoby
         židia i po smrti tesno tisli sa jeden k druhému, ako to robia za živa. Rudopoľský
         potreboval rýchlo groše. Dal si zavolať predstatu židovskej obce. Ten prišiel, skrivil sa
         pred slúžnym, jeho pichlasté očká behali nepokojne.
   </p>
   <p>
    „Šmúlo,“ riekol pán Gábor a nachmúril brvy veľmi povážne, „vaše židovské mrchy mrzia ma
         na panskom pozemku! Beštie pohanské, beriete mi pôdu, akoby bola vaša!“
   </p>
   <p>
    „Ale, pán veľkomožný, vaša osviecenosť…“
   </p>
   <p>
    „Mlč, žide! Počuj: zajtra dám vyhádzať vaše koštiale! Počúvaš? Vari je panská pôda
         rasoviskom
    <sup>
     [
     <a class="footnote" href="#ftn.d56e581" name="d56e581">
      19
     </a>
     ]
    </sup>
    ? He?“
   </p>
   <p>
    „Ale pane…“
   </p>
   <p>
    No Gábor siahol po nešťastnej trstenici.
   </p>
   <p>
    Šmúle vyšiel z kaštieľa polomŕtvy. Onedlho obživla Jordánska ulica, v ktorej bývala
         väčšina židovského obyvateľstva. Tvorili sa skupeniny. Starí židia so šedivými bradami a
         čiapočkami na temenách strkali hlavy dohromady, gestikulovali kŕčovite, klátili sa,
         škňúrnili. Starý zhrbený žid s typickou tvárou sadol na rožný kameň brány, zdvihol ľavú
         ruku k uchu a rozšíriac prsty ako vejár, triasol ňou tak rýchlo, že sa prsty spojili ako
         špice tryskom bežiaceho kolesa. Pritom vydávala hruď jeho stonné tóny. Bolestnejšie nemohli
         kvíliť ich predkovia pri vodách babylonských
    <sup>
     [
     <a class="footnote" href="#ftn.d56e591" name="d56e591">
      20
     </a>
     ]
    </sup>
    . No všetko darmo: voľky-nevoľky museli židkovia siahnuť do vačkov — a to dosť
         hlboko. „Koštiale“ mali pokoj — na istý čas.
   </p>
   <p>
    Avšak to všetko nepomáhalo. Prišla ešte jedna reštaurácia, pohuľanky obnovili sa a Gábor
         Rudopoľský zvíťazil — bolo to víťazstvo naozaj Pyrhovo. Bol zničený. Sám utiekol nesnádzam;
         zomrel totiž sediac pri pyšnej tabuli. Jeho syn Jozef — neľúbený a takmer nepoznavší otca —
         zdedil síce celý majetok, no úžasne zadĺžený. Jozef Rudopoľský zasadol v otcovskom kaštieli
         a počal viesť život dosť barokný
    <sup>
     [
     <a class="footnote" href="#ftn.d56e597" name="d56e597">
      21
     </a>
     ]
    </sup>
    : v kráži bohatstva a prepychu bojoval s biedou. Blesk mena a jeho chýr
         otáčajúci dom, dopomohol mu k žene s venom. No obozretný tesť poskytol mladým iba úroky.
         Táto obozretnosť bola u Jozefa zbytočná. Vychovaný čo decko v čeľadníkoch, potom zanechaný
         na seba, zachoval iba jeden jediný cit z domu: pietu proti predkom, vieru na dôstojnosť
         svojho stavu a jeho lehôt. Možno, keby ho boli maznavo vychovali, v láske a lichotení,
         menej by bol držal na zvuk starého mena Rudopoľských. Keď Rudopoľské latifundiá drobili sa
         v omrvinky, keď hory, pašienky, regály
    <sup>
     [
     <a class="footnote" href="#ftn.d56e601" name="d56e601">
      22
     </a>
     ]
    </sup>
    , mlyny a všeliké iné pramene dôchodkov tratili sa ako jarný srieň v slnku, keď
         už i čiastky parku oddeľovali sa od stavu, keď videl, že nič nepozostáva na udržanie
         starého mena v rodnom hniezde, umienil si aspoň kaštieľ zachovať, čo náhrobný pomník
         slávnej rodiny. A na jeho šťastie záplava dlžôb zostala stáť pred prahom kaštieľovým, iba
         čiastka velikánskeho parku bola odtrhnutá. Neskôr dostala sa Krausovi, ktorý ju privtelil k
         záhrade domu, na ktorom teraz sedí Karol Vanovský.
   </p>
   <p>
    Jozefovi pravda nezostalo takmer nič, iba sladké povedomie, že zanechá synovi svojmu
         dedovizeň, k nej priviazaná je história celej rodiny. A Jozef vysúkal rukávy: napriek menu
         a s ním spojeným predsudkom dobyl sa úradu, šiel, kam ho zvali, a robotil do únavy: len v
         slobodných hodinách, v slávnostnom naladení mysle, nadul sa v hrdom povedomí, nielenže nosí
         skvelé meno Rudopoľských, no že je nadto majetníkom kaštieľa, verne podržanom po
         pradedoch!
   </p>
   <p>
    Divno, synovi svojmu Stanislavovi nevnukol tie samé city: zo samého strachu o svoju
         relikviu dedičnú. „Mohol by spyšnieť, zbujnieť,“ pomyslel a dal mu celkom chlebové, hoci
         dôkladné vychovanie.
   </p>
   <p>
    Rok štyridsiaty ôsmy rozprúdil v starom zemanovi krv. Razom zjavil sa v Rudopolí, celý
         ovešaný červeno-bielo-zelenými kokardami a stuhami, v starom koči najatom niekde, na lone
         trojročného Stanislava. Vtiahol do kaštieľa slávnostne. Ľudia pobúrení chýrmi, o ktoré
         nebolo vtedy biedy, zhlukli sa a hľadeli na príchodzieho, im takmer celkom neznámeho. Jozef
         dal bubnovať a pozval do dvorany veľké zhromaždenie starešín a ľudu. Ľud sa zišiel a
         počúval, počúval pokojne a udivene maďarskú reč ostužkovaného pána. Keď počal slová svoje
         prekladať do lámanej slovenčiny, tváre prítomných sa nadĺžili. — V Rudopolí bola pôda dosť
         dobre pripravená pre slovenskú myšlienku: ba dedinci, najmä Oružanci, už boli vyhrabali zo
         zeme ukryté pušky a obracali zraky k bralám. — Milí poslucháči počali sa tratiť širokými
         dvermi, najprv po jednom; potom celými hlúčkami, a konečne hrnul sa ľud dole schodmi
         nepretrhnutou riekou. Jozef Rudopoľský nebol ani v polovici svojho výkladu. Stalo sa ešte
         horšie: rozšírilo sa, že mladý Rudopoľský prišiel obnoviť poddanstvo, mešťanstvu pobrať
         majetky, kúpené nimi od jeho otca. Povstala surmia, pán Jozef bol rád, že nocou v strašnej
         pohode ušiel z Rudopolia. Malého Stanislava niesol Ondrej Skala, zamotajúc ho do huňatého
         sedliackeho kožucha. Jozef upadol duchom a ostatné udalosti revolučných rokov prešumeli
         popri ňom ako dažďová riava. On nebral podielu, a keď nastali nové poriadky, rezignáciou
         prijal úrad od novej vlády.
   </p>
   <p>
    Stano narástol takto pod cele inými vplyvmi než jeho predkovia; jemu ani zašlá sláva,
         ani blesk mena, ani prítulnosť k starému hniezdu nemohla prirásť ku srdcu. Pravda, otcove
         slová udržovali v ňom iskru zo starého zemianskeho plameňa. No pomery boli celkom neprajné
         starým tradíciám: otca prehadzovali zo stanice na stanicu, z mesta do mesta, ba i z
         krajiny: možno, že z podozrenia — kto nebol v tie časy podozrivým? — možno, že náhodou.
         Znali ho čo neoblomného poctivca a neúnavného pracovníka. Mladý Stanislav nemohol nijako
         vyzrieť čo ovocinka avitického poľa. Že sa za chlapčenstva zdržoval letom v Rudopolí, to
         malo nehlboké vplyvy, a zanechalo iba sladkú rozpomienku.
   </p>
   <p>
    Stanislav navštevujúc gymnáziá v piatich mestách, odobral sa po matúre na viedenskú
         univerzitu, študovať práva. To bolo sladkou túžbou otcovou. Matku bol už stratil, ešte keď
         otec slúžil v Štajerskom Hradci. Juridické kolégiá
    <sup>
     [
     <a class="footnote" href="#ftn.d56e616" name="d56e616">
      23
     </a>
     ]
    </sup>
    neboli po chuti mladému, živému junošovi. Bez toho, žeby ich bol celkom
         zanedbával, raz vnoril sa do pôžitkov veľkomestského života, navštevoval rozpustilé krúžky,
         ktoré opúšťal až pri prvom svite ranného slnka, zavádzal krátke známosti s ženskými, pravda
         nie platonické, raz blúdieval celé dni po galériách belvederskej obrazárne
    <sup>
     [
     <a class="footnote" href="#ftn.d56e620" name="d56e620">
      24
     </a>
     ]
    </sup>
    , navštevoval úsilne prízemie hradného divadla, čítal celé noci „klasikov“,
         najviac nemeckých, obcoval s hercami, umelcami, literátmi, kde a ako ich len popadnúť
         mohol. Pred gotickými vežičkami a do nekonečna túžiacimi končitými oblúkmi
         sväto-štefánskeho chrámu vhĺbil sa v dumu. Ako vnútorne opovrhoval ľuďmi, ktorí chladno
         bežali popri týchto výtvoroch umenia! No a v svätyni chrámu prežil mnohú hodinu, skoro
         omámený touto nádherou oblúkov, portálov, ruží a fiál
    <sup>
     [
     <a class="footnote" href="#ftn.d56e624" name="d56e624">
      25
     </a>
     ]
    </sup>
    . Nie menej vábila ho Karlova Bazilika, jej nádherná kupola a v strojných
         špirálach vinúce sa dva ohromné stĺpy.
   </p>
   <p>
    Raz zdalo sa mu, že ho viac priťahuje maľba, raz architektúra, raz poézia. Chytil sa
         tuša a zvláštne rýchlo stal sa zručným kresličom. No ďalej nemohol, nevládal. ,Veď som len
         kopistom
    <sup>
     [
     <a class="footnote" href="#ftn.d56e633" name="d56e633">
      26
     </a>
     ]
    </sup>
    ,’ pomyslel, ,snáď mi chýba farba! Hej, farba, to život, to duša!’ Chytil sa
         tedy palety a štetca: — ale jeho nervózna príroda ťažko premáhala technické nesnádze. To ho
         dráždilo a primälo k vytrvalosti. Chodil k maliarovi, v ktorom pevne veril, že je géniom,
         ale zlobou osudu zaznaným. Bol to starý Hans Werner, Hannoverčan, človek zdielny a spokojný
         so svojou sudbou. On bol neúnavný v návodoch, a obľúbil si mladého šuhaja zriedkavou
         iskrennosťou. Jeho umným návodom Stanislav stal sa zriedkavo zručným v olejomaľbe. No i tu
         cítil, že posiaľ iba kópie daria sa mu. Možno, že v inom bude tvorivým.
   </p>
   <p>
    Počal písať… veď to je najľahšie, na to netreba technických príprav — veď písať ho
         naučili. — Čo vyšlo? Celý veľký roj samých počiatkov! A to, čo ukončil, hľadelo naňho
         úškľabným úsmevom: veď som ja nedochôdča! Hlboko cítil svoju slabosť; so slzami v zrakoch
         hodil pokusy svoje do pece. No zato túha po umeleckých prelestiach držala ho ešte vždy
         mocne. Iba čarovná deržava tónov zdala sa byť zamknutou pred jeho čulým duchom. Často chcel
         sa prinútiť, mysliac, že mu je haťou zanedbanie v mladosti. No jeho pravdivé, iskrenné
         srdce hovorilo mu pri najkrajšej opere: synku, tomu nerozumieš! On vždy videl na doskách
         dramatickú postavu, ktorá spieva! To nevedel si nijako priviesť do súladu.
   </p>
   <p>
    „To nie je pravda!“ pošeptal, „keby to také ťažké, umelé trillery
    <sup>
     [
     <a class="footnote" href="#ftn.d56e641" name="d56e641">
      27
     </a>
     ]
    </sup>
    pri opravdovom cite, v skutočnej situácii!“
   </p>
   <p>
    Otec súril ku skúškam, „lebo,“ písal, „syn môj, cítim blízkosti smrti.“ Stanislav
         zanechal všetky „alotrie
    <sup>
     [
     <a class="footnote" href="#ftn.d56e647" name="d56e647">
      28
     </a>
     ]
    </sup>
    “ a študoval. Samému bolo radostno okolo srdca, keď posielal otcovi list so
         správou o vyplnení otcovského želania. Ale list nenašiel už otca nažive. Štátne svedectvo
         už iba uspeli položiť na hruď mŕtvoly.
   </p>
   <p>
    Stano letel k otcovmu postlaniu a zažialil nad ním horkým bezslzým žiaľom. Tie suché
         bôle bývajú trápne a zožierajúce.
   </p>
   <p>
    Po pohrabe — žiaľ, ale ináč to už nejde — nastali majetkové otázky. Stano roztvoril oči,
         keď mu predostreli závet otcov! Dobrý Jozef Rudopoľský zanechal mu nielen matkino veno
         nedotknuté, no usporil ešte preňho značnú sumu. Toľko lásky, toľko nezhôd, toľko prác!
         Stano bol bledý a na tvár sadol mu nepekný úsmešok. „Ja mám byť tým smejúcim sa dedičom
         ovocia, padnutého z tŕňového stromu odriekania?“ Nevoľno mu bolo. Syn nového času, nevedel
         akosi pochopiť túto sumu lásky, a či — ako sa mu zdalo — bláznovstva. Za všetko toto prosí
         otec syna a dediča svojho v záverke testamentu: „s pozdvihnutými rukami, vo meno Boha,
         Krista a blahoslavenej Panny a Bohorodičky,“ aby neodpredával „majetočok“ rudopoľský,
         podržal starootcovský dom, na jeho vysokom štíte jasajú sa staré a slávne erby! „Nezabúdaj,
         synu môj, Stanislav, že si Rudopoľský, nezabúdaj na famíliu! To poklad, ktorý je nám iba
         zverený, a beda, keď ho spreneveríme! Viem, že família a jej dôstojnosť neviaže sa na
         hrudu, ani múr; no otcovský múr náš, ktorý som zachránil potomkom, je symbolom starej,
         nádejou novej slávy. Ak vážiš si prach otcov svojich, nezavrhuj ich symbol. Čo ti
         zanechávam, mimo vena tvojej dobrej matky, všetko je mzda za prácu rúk mojich. Vyplň, synu
         môj, túžbu zatíchajúceho srdca. Požehnávam ťa!“
   </p>
   <p>
    Stanislav uznal v duchu želanie otcovo za podivínstvo; no nezachovať ho nemal ani vôle,
         ani príčiny. ,Nuž nech stojí starý hrad,’ pomyslel si. Odpísal na predstatu mestečka, že
         Ondreja Skalu splnomocňuje domovníctvom, stražárstvom a vôbec celým opatrovaním domu,
         zložiac hneď niečo peňazí na dane a opravy. Sám ale pustil sa svetom za neistými túžbami,
         neistou snahou. Prešiel nemecký sever, navštívil ostrovy baltického mora. Duny lahodili
         jeho duchu, i šedivá farba baltických vĺn. Hodiny a hodiny vedel presedieť na piesčitom
         brehu a hľadieť za letom čajok. Ony krákali, letiac ponad osamelú rybársku bárku. Potom
         hodil sa na juh — a nevydržal. Pestrosť farieb, hluk a živosť talianskych miest ho
         odpudila. Na brehu jasného južného mora spomínal si túžobne na vlny Helgolandu a Rany
    <sup>
     [
     <a class="footnote" href="#ftn.d56e658" name="d56e658">
      29
     </a>
     ]
    </sup>
    . „Hľa, to je preto, že nemám zmysel pre formy,“ riekol s hlbokou melanchóliou v
         tvári. Cítil, že hruď jeho nenie prázdnou dutinou; že myseľ jeho lieta bystro, že preniká
         mnoho, to zdalo sa mu, bár si celkom nedôveroval. Cesty sa mu skoro zunovali. Prišlo leto a
         prichytili ho v granitovom ostrom prachu viedenskom. Nuda ho nadišla, osamelosť ho
         tiesnila. Jedinú útechu nachádzal u svojho starého priateľa maliara. On sedával uňho celé
         hodiny, hľadiac na jeho dobrú tvár, chudú žltkastú ruku, držiacu štetec. Často i pomáhal
         mu; veselo bolo Stanovi, keď maľoval svätým odevy, alebo pri krajine obdaroval starý strom
         lístím. No i to zunovalo sa mu.
   </p>
   <p>
    „Eh, leto v zenite,“ pomyslel si, „prečo bych nemohol i ja na vilu, za príkladom
         bohatých a lenivých ľudí?“ a zobral sa do Rudopolia. „Pár dní dostačí a potom ďalej,
         ďalej!“
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e451" name="ftn.d56e451">
        13
       </a>
       ]
      </sup>
      kabát zvláštneho strihu, obyčajne s kapucňou
     </p>
    </div>
    <div class="footnote">
     <p>
      <sup>
       [
       <a class="para" href="#d56e533" name="ftn.d56e533">
        14
       </a>
       ]
      </sup>
      zasadnutie zástupcov stolice; ich členstvo sa zakladalo buď na úradnej funkcii,
               buď na majetkovotriednych privilégiách
     </p>
    </div>
    <div class="footnote">
     <p>
      <sup>
       [
       <a class="para" href="#d56e537" name="ftn.d56e537">
        15
       </a>
       ]
      </sup>
      počas zasadnutia
     </p>
    </div>
    <div class="footnote">
     <p>
      <sup>
       [
       <a class="para" href="#d56e542" name="ftn.d56e542">
        16
       </a>
       ]
      </sup>
      samovládcovskú
     </p>
    </div>
    <div class="footnote">
     <p>
      <sup>
       [
       <a class="para" href="#d56e546" name="ftn.d56e546">
        17
       </a>
       ]
      </sup>
      siaha je 1,89 m
     </p>
    </div>
    <div class="footnote">
     <p>
      <sup>
       [
       <a class="para" href="#d56e550" name="ftn.d56e550">
        18
       </a>
       ]
      </sup>
      zreteľný
     </p>
    </div>
    <div class="footnote">
     <p>
      <sup>
       [
       <a class="para" href="#d56e581" name="ftn.d56e581">
        19
       </a>
       ]
      </sup>
      miesto, kde vykonával svoje zamestnanie šarha, šinter; potupné miesto
     </p>
    </div>
    <div class="footnote">
     <p>
      <sup>
       [
       <a class="para" href="#d56e591" name="ftn.d56e591">
        20
       </a>
       ]
      </sup>
      narážka na sedemdesiatročné vyhnanstvo Židov
     </p>
    </div>
    <div class="footnote">
     <p>
      <sup>
       [
       <a class="para" href="#d56e597" name="ftn.d56e597">
        21
       </a>
       ]
      </sup>
      tu čudný, plný protikladov
     </p>
    </div>
    <div class="footnote">
     <p>
      <sup>
       [
       <a class="para" href="#d56e601" name="ftn.d56e601">
        22
       </a>
       ]
      </sup>
      práva výčapu, spravidla súčasť privilégií zemepánskych a mestských; výčapy sa
               prenajímali obyčajne židovským krčmárom
     </p>
    </div>
    <div class="footnote">
     <p>
      <sup>
       [
       <a class="para" href="#d56e616" name="ftn.d56e616">
        23
       </a>
       ]
      </sup>
      prednášky a semináre na právnickej fakulte
     </p>
    </div>
    <div class="footnote">
     <p>
      <sup>
       [
       <a class="para" href="#d56e620" name="ftn.d56e620">
        24
       </a>
       ]
      </sup>
      vo viedenskej obrazárni svetového umenia umiestnenom v zámočku Belvedere
     </p>
    </div>
    <div class="footnote">
     <p>
      <sup>
       [
       <a class="para" href="#d56e624" name="ftn.d56e624">
        25
       </a>
       ]
      </sup>
      <span class="emphasis">
       <em>
        ruží a fiál
       </em>
      </span>
      - architektonické prvky (ozdoby); tu predovšetkým
               stavieb gotického štýlu
     </p>
    </div>
    <div class="footnote">
     <p>
      <sup>
       [
       <a class="para" href="#d56e633" name="ftn.d56e633">
        26
       </a>
       ]
      </sup>
      maliarom, ktorý len odkresľuje či napodobuje obrazy iných; epigón
     </p>
    </div>
    <div class="footnote">
     <p>
      <sup>
       [
       <a class="para" href="#d56e641" name="ftn.d56e641">
        27
       </a>
       ]
      </sup>
      trilkovanie, koloratúry
     </p>
    </div>
    <div class="footnote">
     <p>
      <sup>
       [
       <a class="para" href="#d56e647" name="ftn.d56e647">
        28
       </a>
       ]
      </sup>
      neprístojnosti, neplechy
     </p>
    </div>
    <div class="footnote">
     <p>
      <sup>
       [
       <a class="para" href="#d56e658" name="ftn.d56e658">
        29
       </a>
       ]
      </sup>
      historicky i turisticky známe miesta na brehu Baltického mora; Rána — Rűgen
               (Rujana), uctievaná ako význmné sídlo starých Slovanov
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e664">
       </a>
       3/
      </h2>
     </div>
    </div>
    <div>
    </div>
   </div>
   <p>
    Príchod Stanislavov bol veľkou udalosťou pre celé Rudopolie. Sotva stačila Anna, príduc
         z kaštieľa, zhodiť klobúk na svoju bielu postieľku a popraviť účes — už priletel k
         Vanovským Ján Žúrik, alebo ako sa on s úľubou podpisoval: Ján Vrahobor Žúrik, mestský notár
         a pokrvný Márie Vanovskej, pravda ďaleký, a nájduc manželov v záhrade pod lipou, kde
         obedúvali v peknom počasí, zavrtel sa na ľavej päte, potriasol ľavým plecom, otvoril široko
         oči a riekol:
   </p>
   <p>
    „Novina! Stanislav Rudopoľský sa vrátil! Syn Jozefov! Práve vtiahol do kaštieľa!“ Žúrik
         bol kordiálny
    <sup>
     [
     <a class="footnote" href="#ftn.d56e671" name="d56e671">
      30
     </a>
     ]
    </sup>
    chlap. Nedoštudoval zo samej kordiality; majúc mnoho rodiny v meste, dal sa
         vyvoliť za notára, strojil sa každý rok päť ráz na skúšky, no zakaždým, keď prišiel srok,
         kto sa nedostavil na skúšku, bol on. Konečne prestal sa i strojiť a zostal pri notárstve.
         Živý, pohyblivý a dosť fantastický, málo staral sa o svoj úrad, zato mal vždy plné ruky
         roboty. Náruživo miloval poľovku, prechodil celé dni po horách, mal päť utešených
         lankasteriek
    <sup>
     [
     <a class="footnote" href="#ftn.d56e675" name="d56e675">
      31
     </a>
     ]
    </sup>
    , no ľudia si povrávali, pravda len šuškom, že nikdy nič nezastrelil. Za to ale
         poľovníci ho radi mali a bez neho neobišiel sa žiaden väčší lov. Nie menej dôležitý bol v
         spoločenskom živote. Najmä v telocvičnom spolku, ktorý bol sám založil, hral vidný zástoj.
         Pravda spolok tento dávno stratil bol svoj vlastný význam. Telo sa necvičilo, ak spolkové
         hostinky a prelievanie hrdla nemenujem telocvikom, no ale bol spolok. Jeho činnosť
         pozostávala v tom, že usporiadal niekoľko výletov a zábav. Úradné meno jeho bolo najprv
         Orol, potom Orol (Sas), neskôr Sas (Orol) a konečne Sas; populárne bol známy pod menom Klub
         silných.
   </p>
   <p>
    Vanovskovci neuspeli spýtať sa Žúrika na bližšie okolnosti — už ho nebolo! Pane Kriste!
         Veď ešte mal aspoň desať domov a päť krčiem pred sebou. Žúrik, ako doskackal, tak odskackal
         po záhradných, pekne vysypaných chodníkoch. Idúc od Vanovských stavil sa vo vyhni a
         odriekol svoje: „Novina! Stanislav Rudopoľský sa vrátil! Práve vtiahol do kaštieľa!“ a
         zmizol. Potom zavolal to isté oblokom do ševcovskej dielne pána Kutláka, stavil sa v
         hostinci Pod zlatým žaluďom v „extra-izbe“, ktorá ale bola prázdna. Dal si naliať pohár
         piva, vychlopil ho dúškom a bežal ďalej. A aký bol jeho krok! Akoby mal strunky v nohách, a
         k tomu ešte krídla na pohyblivých subtílnych plieckach. Nevynechal ani farára horného, ani
         dolného, ani oboch rechtorov; za hodinu obehol celé mesto. Potom si vydýchol. Zjedol svoj
         obed veľmi rýchlo, a počal obchádzať kaštieľ. Novina konečne nebola nezaujímavá. Meno
         Rudopoľských bolo nerozlučne spojené s dobrodružnými chýrmi. Ľudia nezabudli ešte Gáborove
         činy a nečiny, počuli zďaleka, že zostal po Jozefovi syn. Sám Vanovský bol zvedavý, ako asi
         vyzerá vnuk onoho hrozného tyrana a báječného hýrivca. Mária si nevedela predstaviť nového
         hosťa ináč ako v tablabírovskom obleku
    <sup>
     [
     <a class="footnote" href="#ftn.d56e684" name="d56e684">
      32
     </a>
     ]
    </sup>
    , s naježenými fúzami, s červeným nosom.
   </p>
   <p>
    „Teda nový sused,“ riekol Karol, „a to zaujímavý! Anička, nebeží ti sladký mrázik
         chrbtom? Dľa môjho výpočtu mal by byť mladý.“
   </p>
   <p>
    Anne šiel mrázik chrbtom, ale nie sladký. Ona bála sa, že teraz vyjde na svetlo jej
         knihožrútstvo spolu i s nemilou scénou v kaštieli.
   </p>
   <p>
    Mária zasmiala sa. „Boh zná, čo to za človeka. Žúrik je haraburda.“
   </p>
   <p>
    „Prosím, tvoj ujček v pätnástom kolene,“ riekol so smiechom Karol.
   </p>
   <p>
    Samej Anne bolo smiešno, že by Ján Vrahobor Žúrik mal byť ujčekom Márie, tejto vážnej,
         usadlej, hlbokej prírode — taký vietor! Žúrik mal síce na chrbte štyri krížiky, no to nič
         nevadilo, že mal veľmi mladý výzor a robil na človeka dojem mládenca — so šedivou úzkou
         briadkou. Chovanie jeho, výraz vypuklých očí, odev — to bolo mladícke, iba tie šedinky a
         poniektoré vrásky svedčili, že veru opravdivá mladosť odobrala sa od tohto vrtkého,
         svižného tielka,.
   </p>
   <p>
    „Ale vyletel z dvora ako guľa,“ usmiala sa Mária, „na štyroch koňoch by ho nebol
         dohonil.“
   </p>
   <p>
    „Boli sme iste prví, ktorým zvestoval novinu — vidíš, Mária, aká česť; my možno prv
         vieme zvesť než pani apotekárka. Aká výhra!“
   </p>
   <p>
    Anne bolo nevoľno pri týchto rečiach. Hrýzlo ju, že ona vie viac než jej domáci, no
         nechcelo sa jej von so svojím dobrodružstvom v kaštieli.
   </p>
   <p>
    Po obede prišiel Žúrik, pravda len na okamih. Narozprával už celé histórie o novom
         občanovi slávneho mestečka Rudopolia. On síce nemohol prísť k nemu, no dozvedel sa, že
         veľmi sa podobá nebohému otcovi, že nerád vidí spoločnosti, nosí dlhé vlasy, že za ním
         priviezli furmani dva vozy kisní a náradia, že Ondrej Skala je veselý, ba zhovorčivý. Potom
         rozkladal svoje plány: ako ho získa pre spolok, aspoň čo podporujúceho člena. Na desiatku
         mal silné nádeje. Žúrik potriasol ľavým plecom, poskackal po dlážke hostinnej izby, pozrel
         sa pri vykladaní asi dvadsať ráz do zrkadla — a cveng — za ním zatvorili sa dvojité sklené
         dvere. Založiac obe päste do krátkeho kabátka a postaviac malinký okrúhly klobúčik na ľavý
         bok — bežal ulicou tým samým poriadkom ako predpoludním, s tým rozdielom, že sa teraz
         dlhšie pobavil v krčmách, v každej pridajúc niečo do svojho okrúhleho bruška. Do večera bol
         už trochu pod forgom, ako sa hovorí. Posledných tovarišov, ktorí zabávali sa v poslednej
         krčme, navádzal, aby šli s ním pozrieť, čo robí kaštieľ, či sa svieti, či niečo znať.
         Tovariši poslúchli, lebo im na rozlúčku dal naliať po kalíšku borovičky, obchádzali kaštieľ
         — no nezbadali nič zvláštneho. Ba predsa niečo. Brána na dome bola trochu popravená: nové
         brvno priečkom šerelo sa na nej.
   </p>
   <p>
    Tovariši vyprevadili Žúrika domov na jeho výslovnú žiadosť.
   </p>
   <p>
    „Ale sú len divný ten náš pán notár,“ riekol jeden, lúčiac sa s ostatnými.
   </p>
   <p>
    „Nuž vidíš,“ odpovedal druhý, trochu podnapitý, „páni majú svoje vrtochy, ale nič preto,
         pán Žúrik sú dobrý pán!“
   </p>
   <p>
    Stanislav Rudopoľský počal si viť dočasné hniezdo. Za tri dni uspel pristrojiť si dve
         izby celkom umne a pohodlne. Niektoré staré rárohy vyhodil. Dvere ku chodbe otvoril: boli
         medzi verejami napchaté slamou; tú dal odpratať. Tapetové dvere do bibliotéky chcel
         zastaviť kasňou — no napadlo mu, že pristihol čitateľku, a postavil kasňu vedľa. Najaté
         babky drhli dlážky, sklenár vsádzal table, stolár naprával nepriliehajúce dvere, zámočník
         pílil na zámkach. Stano ani neodchodil od remeselníkov, ktorí si ho potom veľmi chválili.
         Navečer v krčme rozpriadol sa medzi nimi rozhovor:
   </p>
   <p>
    „To je pán,“ hovoril stolár Martin Kada, „tak pekne zhovára sa s človekom, ponúkne
         pohárom vína! Len čudne hovorí.“
   </p>
   <p>
    „Čoby čudne,“ napravil ho zámočník Pavel Brožek, človek čítajúci, ktorý sa bol za mlady
         po svete ohliadol, „myslíš, že všade tak hovoria ako u nás?“
   </p>
   <p>
    „Nevídali panstva,“ pretrhol ich krajčír Podnebík, veľký politik a vôbec fajná hlava;
         „Rudopoľskí sú žobráci, ja to znám! Čo majú? Ten kaštieľ? Darmo bych ho nechcel. Hľa, starý
         Gábor, to bol pán! No minulo sa.“
   </p>
   <p>
    Podnebíkovi nepáčil sa Stano Rudopoľský, ktorého neznal a ktorý mu nič neurobil, a
         vychvaľoval Gábora, ktorý dal jeho dedovi vypáliť dvadsať palíc preto, že sa mu dosť nízko
         nepoklonil.
   </p>
   <p>
    No zámočník so stolárom nedali si Podnebíkovi odorať. Vyhodili mu rovno na oči, že preto
         tak hovorí, lebo nemá nádej na zárobok, ako oni.
   </p>
   <p>
    Stano vypratal svoje kisne. Svoju spálňu pripravil si najpohodlnejšie, o malý salónik
         vedľajší sa tak nestaral. Na steny povešal krásne rezby, ba i olejové obrazy. Starý písací
         stôl okrášlil dvoma statuetami
    <sup>
     [
     <a class="footnote" href="#ftn.d56e728" name="d56e728">
      33
     </a>
     ]
    </sup>
    — Goethem a Shakespearom. Už-už chcel strhnúť staré, nad posteľou visiace opony
         baldachýnu. No prihliadnuc bližšie k látke, bolo mu ľúto krásnej tkaniny. Veľký, pohodlný
         diván pristavil k mahagónovému stolu.
   </p>
   <p>
    „Budem teda spávať pod nebom,“ pošeptal s úsmevom, „azda ma nepríde strašiť nejaká
         prababa.“ Prezrúc umným okom podobizne svojich predkov, najviac úľuby našiel v podobizni
         Gáborovej. V plnom starouhorskom skvoste, so šabľou a kalpakom
    <sup>
     [
     <a class="footnote" href="#ftn.d56e734" name="d56e734">
      34
     </a>
     ]
    </sup>
    stál Gábor pri masívnom stole, na ňom bol povalený erb. Stano poznal, že to
         robota dobrého portrétistu, a preto si vzal obraz do svojej spálne.
   </p>
   <p>
    „Ty si bol, dedko môj, veľký zbojník,“ riekol s úsmevom, „ale ťa najlepšie zvečnili.“
         Obraz vzal a pribil nad stolík oproti posteli. Oči obrazu hľadeli prosto na diváka,
         kdekoľvek sa postavil.
   </p>
   <p>
    „A teraz obzrieme sa po svete,“ riekol po dokončenej práci. Vzal knihu, malú mapu a —
         šiel parkom do poľa. Slnko zapadalo na nízke vŕšky z tamtej strany hradskej. Vodín jasal sa
         v jeho lúčoch. Vysoko pnel sa starý hrad nad dolinou. Stano pamätal sa na štíhlu vežu —
         zdalo sa mu, že je dnes trochu nižšia. Chodil potom i lúkami, a do srdca mu vtiahol akýsi
         mier, akási lenivá sladkosť. Aký to krásny, pokojný kraj, podumal, veď tu ovieva človeka
         nádych spokojnosti! Pravda, pravda, spokojnosť je sestrou nevedomosti a obmedzenosti. A
         medzitým, či to vedenie obšťastní človeka?
   </p>
   <p>
    Mladá hrabáčka vracala sa z lúk. Slnko bolo už zašlo, no predsa svietil rumeň jej tváre,
         upachtenej prácou, slnkom obhorenej.
   </p>
   <p>
    „Aký model,“ pomyslel si Stano, „aká svižná postava, silné, pružné pohyby.“
   </p>
   <p>
    On ju pozdravil, podvihnúc klobúk. Dievka zasmiala sa; jej smiech zvonil čistým prsným
         zvukom.
   </p>
   <p>
    „No ešte ma i vysmeje! Hia, som cudzincom. Ani len pohovoriť neviem s hrabáčkou! A či
         cudzincom? Bože, možno, že tá deva hrabala seno na mojich niekedy otcovských lúkach — no ja
         stal som sa cudzím.“
   </p>
   <p>
    Stano naraz skúsil ťažobu pocitu, že vlastne nenie nikde doma. V túto chvíľu padla mu
         táto duma zvláštne silno a citeľne na srdce. Spomenul si na otca, na jeho poslednú vôľu — a
         počal mu byť vďačným. „Ajhľa, môj starý, dobrý otec chcel postarať sa, aby som bol niekde
         doma! Či dosiahol cieľ svoj? Sotva. Tu som najcudzejším.“
   </p>
   <p>
    Už bola tma, keď sa vrátil domov. Vítal ho Ondrej, nútiac záhyby tváre do prívetivého
         úsmevu. No vypadlo mu to akosi kyslo — vidno bolo: nezvyklé dielo. Avšak pomaly vpratal sa
         do služobníckeho položenia. Darmo, jeho panstvo nad kaštieľom bolo na konci.
   </p>
   <p>
    Stano rozložil sa na diván v spálni. Cez otvorený oblok šumela lipa vo večernom vánku.
         Vetrík dral sa častom i do chyže a ľahulinko knísal kvastľu baldachýnu. Na stole stála
         veľká moderná lampa a osvetľovala jarko izbu.
   </p>
   <p>
    Prvé jeho výzvedy uspokojili ho, no zanechali rozbúrené city. Staré spomienky tisli sa
         do popredia — no predsa medzi nimi a ním bola strašná priepasť. V cudzom svete nič
         neočakával, dal sa niesť vlnám životným, prijímal naslaždenie okamihu, znášal nepríjemnosti
         iného. No tu bol predpojatý. Očakával ničo také, čo nenašiel, a naopak pocítil také, čo
         neočakával. Rozpomienky detstva boli mu pribledé, neurčité a ďaleké. Pohľad na dvoranu
         zaujal ho, no iba okamžite. Prejdúc tade dva-trikrát, už mu bola všednou, nudnou, ako celý
         kaštieľ. Zato predstúpili mu iné myšlienky pred dušu. Zväzok plemenný a rodinný počal ho
         zaujímať, človek sveták, bez predsudkov, s voľným, umeleckým pohľadom ha svet, razom cítil
         sa byť vsoteným do úzkeho žľabu, ktorým tiekol život celých pokolení. A táto úzkosť
         nedesila ho, počínala sa mu ľúbiť. Otvoril bol v ten samý deň ráno starú kasňu, ktorá mala
         železný priečinok. V ňom boli uložené rodinné listiny. Dlho hrabal sa v nich, a divný svet
         vystúpil pred jeho dušu. Meno jeho, hľa, ako úzko zviazané s týmto zabudnutým krajom. Veď i
         on je ratolesťou bujného stromu, ktorý rozkladal košatú korunu ponad tieto obce, role,
         lúky, výmole a hory. „Hľa, tu som človekom,“ podumal, „a môžem sa široko rozohnať lakťami,
         na nikoho nenarazím. Ak sa mi zachce, môžem kolky hrať tu v dvorane. Priestranne tu,
         voľno.“ Zo starých listín vialo životom. A dušou Stanislavovou tiahol celý román, plný
         vnady, mieru a krásy. Vyskočil z divána a sadol ku stolíku.
   </p>
   <p>
    „Báseň by som napísal! Bože, kebych vedel city svoje stelesniť v hladké verše! Cítim sa
         mocný, šťastný!“
   </p>
   <p>
    Lipa potriasla svoje ratolesti, na svieže, široké listy padal blesk lampy. Stano počal
         písať. No všetko, čo napísal, prečmáral ihneď hustými čiarkami. Všetko zdalo sa mu
         pristudené, neohrabané, a nezodpovedalo jeho citom. No predsa zaznačil si niektoré
         myšlienky. ,Pri pokojnejšej mysli to vypracujem,’ pomyslel si.
   </p>
   <p>
    Uložil sa, zhasil lampu. Svetlo mesačné nepreniklo cez hustú korunu líp, no predsa
         naplnilo spálňu ľahunkým svitom. V tom svite videl Stano pomaly kníšucu sa kvastľu
         baldachýnu. Dlho hľadel na pohyblivý predmet. Svieži nočný vzduch vial do chyže s vôňou
         lipového kvetu.
   </p>
   <p>
    „Dávno nedýchal som taký vzduch,“ podumal Rudopoľský, „nech mi vonia celú noc.“ I nechal
         obloky otvorené.
   </p>
   <p>
    Na druhý deň hrabal sa v knižnici. Okrem málo vedeckých kníh našiel tam celé haldy
         tuctových románov. ,Úbohá deva,’ pomyslel, ,mala si veru čím kŕmiť dušu! Títo moji páni
         predkovia boli predsa len — divní patróni.’ Napadlo mu, že celá bibliotéka nesie
         internacionálny ráz. Mohla by smelo stáť vo Viedni lebo i Strassburgu. Nemčina síce
         prevládala, no bolo i francúzskych kníh dosť, i anglických. Kde-tu našla sa i maďarská, i
         česko-slovenská. Walter Scott bol menej zaprášený než jeho susedia.
   </p>
   <p>
    „Ah, predsa tuším robila výber! Jediný autor, čo zaslúži spomienky, a ajhľa, pohla ho.
         Divno, divno!“
   </p>
   <p>
    Stano počal obzerať menej zaprášené zväzky — no našiel medzi nimi dosť škár.
   </p>
   <p>
    „Chtivá duša!“ pošeptal, „čo by mohlo z nej vykvitnúť, keby mala rozumný návod, poriadnu
         bibliotéku. A tu sa tlčie od nezmyslu k nezmyslu.“
   </p>
   <p>
    Deň minul sa mu, akoby dlaňou plesol. Neskôr nastal priezor celého domu. Stano s
         neobyčajnou trpezlivosťou a záujmom prešťúral všetky izby, chodby a komory domu. Každý
         rozlámaný stolec bol mu predmetom štúdia. Na pôjde našiel ešte rumy starého klavikordu.
         Struny boli z väčšiny poodskakované. ,Pri tejto kasni spievala, možno, babička moja
         romance,’ pomyslel a prebehol prstami po klávesoch.
   </p>
   <p>
    No skoro bol hotový so svojím štúdiom domu. Nuda počala klepať na dvere jeho izby. I tak
         zbadal už, že svet tisne sa do jeho pustovne. Žúrik nemohol sa zdržať a navštívil ho — ako
         člen úradu — privítal hosťa. Pobehal mu po izbe, roztváral albumy a mapy, pošťáral v jeho
         príručnej bibliotéčke, poproboval, či jeho revolver ľahko ide, kukol i pod opony posteľné.
         Nadto mu narozprával o meste, jeho obyvateľoch, jeho inteligencii dosť a dosť. Pravda, dľa
         Žúrikových rečí bol on centrom a osou celého rudopoľského života, na čele každého ruchu. On
         zachránil pred dvomi rokmi i kaštieľ od záhuby — v tretej ulici horela totiž chalupa, od
         ktorej by sa bol kaštieľ chytil a zhorel na uhol — keby Žúrik nie. Žúrik tiež dal vyčistiť
         koryto potoka, čo nech sa nestane, dnes by bol už iste rudopoľský lenivý potok valil sa
         bránou kaštieľa; on taktiež odohnal raz zlodejov, ktorí sa chceli vlámať do prízemia
         kaštieľa. Vôbec, maľoval sa ako pravý obraz veľkého dobrodinca a rytiera. Stano hľadel
         naňho spod obočia, častoval cigarkami a vínom. V duchu ale pomyslel si: to znamenitý
         exemplár, ba či ich je viac? Ináč ale veril mu všetko, ďakoval ako za obozretné, tak
         hrdinské skutky, tvrdil, že mu je veľmi vďačným dlžníkom. Žúrika už pálila podlaha pod
         elastickými nohami. Slová Stanove sal do seba ako med — no predsa ho pálili, lebo bol
         netrpezlivý ďalej ich dať. „Škoda, že to nečuje Vanovský,“ vzdychol sám pre seba. Vanovský
         mal totiž tú slabosť, doberať časom svojho ďalekého švagra. Žúrik začal sa hniezdiť, mykal
         plecom, škrabkal koncom topánky po dlážke. Stanovi pozdalo sa, že mu čosi chybí. Konečne
         vyskočil milý Žúrik, pobežkal trochu po izbe a odporúčal sa. O chvíľu sedel v mestskom
         hostinci, okrúžený hŕbou ľudí, a široko otvárajúc ústa, viedol veľké slovo o znamenitom,
         duchaplnom a výbornom mužovi, Stanislavovi Rudopoľskom. Rozprával tak hlasno, vyše
         prirodzenej sily, ako to zvyknú chlapci robiť, hrajúc sa na métu.
   </p>
   <p>
    Rudopoľský, navyknutý na mravy veľkého sveta, sponáhľal sa vrátiť Žúrikovi vizitu.
         Niekoľko ráz bol uňho, no nenašiel ho ani doma, ani v úrade. Nechal mu teda svoju vizitnú
         kartočku. Kartočka ešte ten samý deň pobehala celé mesto. Žúrik ju i na ulici ukazoval
         každému, koho stretol, a radostne mykal plecami.
   </p>
   <p>
    U Vanovských Rudopoľský prekvapil všetkých. Mária očiam neverila, že by tento štíhly,
         jemný, skoro mäkký muž mohol byť vnukom Rudopoľského, toho Rudopoľského, ktorý bedára
         domkára zastrelil preto, že kálal triesky zo starého pňa v jeho hore. Anna sa zapýrila až
         po uši, keď ju privítal so slovami: „Aj — my sme starí známi!“ Mária pozrela v nedorozumení
         na Annu, Stano to pozoroval a vyhol sa úskaliu šibkým zvratom:. „Videl som slečnu v parku,“
         riekol, zmútený svojou lžou; „z môjho vikíra možno prezrieť až k vašej lipe!“ Jemu bolo
         príjemným pocitom, že mal takmer spoločnú tajnosť s mladou devou. Karol bol zase prekvapený
         celým Rudopoľským v jeho totalite. Nepočul od neho prázdne reči, ani chvastúnstva, ani
         nebadal vysokonamyslenosť. Jeho vzdelanosť a skúsenosť vo svete nedrala sa násilne na
         povrch: bolo ju iba cítiť; hlbšie nátury rovnajú sa bohatým veľkoobchodníkom. Oni nemajú vo
         výklade celý svoj majetok — ale tam dnu v neúhľadných magazínoch
    <sup>
     [
     <a class="footnote" href="#ftn.d56e784" name="d56e784">
      35
     </a>
     ]
    </sup>
    . Kramár vystaví všetku svoju slávu na oči — razom ju prezrieš.
   </p>
   <p>
    Rudopoľský pochodil radom významnejšie domy v meste i na okolí. Potom si oddýchol a
         zostal deň-dva doma. Tak dobre mu padla samota. Mnohí z okolitých statkárov, zemanov i
         nezemanov, volali ho na jarabice, na srncov, no on ďakoval a vyznal so zahanbením, že nenie
         poľovníkom, a strieľa iba z revolvera a pištole. Páni krútili hlavami. Vôbec, všeobecne
         nepozdával sa pánom, ,kruh’ jeho známych sa skoro počal zužovať, takže za niekoľko dní
         zostal mu takmer len dom Vanovského na pravidelnú návštevu. Akoby aj nie, keď Koloman
         Svatnay, ideál stoličnej džentry, našiel uňho rudopoľského rechtora Alberta Tichého!
   </p>
   <p>
    Albert Tichý, s ktorým sa Stano oboznámil u Vanovských, kde učil Lili, a bol vôbec rád
         videným hosťom, pochádzal zo starej rechtorskej rodiny. Aspoň je isté, že i jeho dedo
         rechtoroval v Rudopolí. Stanica patrila k najlepším z celej stolice, a tak otec jeho mal s
         ním veľké plány, tým viac, že chlapec bol živý, fantastický a veľmi nadaný. Otcova túžba
         bola, aby stal sa teológom. No šuhaj dostal sa medzi mladých nadšencov, tvoriacich tajný
         spolok, medzi ktorými vynikal písomnými prácami tak, že bol literárnou autoritou a skoro
         stal sa redaktorom písaného časopisu Slovenská nádej. Po matúre uprosil otca, aby ho dal na
         filozofickú akadémiu. S ťažkým srdcom povolil otec synovi — no sotva chýlil sa prvý rok ku
         koncu, došla mu správa o smrti otcovej. To by ho nebolo vyhodilo z dráhy, no zostala sestra
         Malvína, nemajúca nikoho okrem neho — ak tomu chorá neliečiteľným prsným neduhom. Albert
         miloval sestru svoju láskou bezhraničnou. Pre ňu zanechal svoje ideály, svoje výhľady a
         vrátil sa do Rudopolia. Vďačná cirkev vyvolila ho jednohlasne na otcovo miesto, hoci nemal
         ani dvadsaťtri rokov. Verne doopatroval sestru, postavil jej na hrob železný kríž a zostal
         rechtorom v Rudopolí. S Rudopoľským teda sedel tento mladý rechtor celkom po kamarátsky na
         diváne, radom s hostiteľom, a upíjal si čaj. No a Stanislav nielenže nehanbil sa za hosťa,
         ale predstavil ho príchodziemu celkom dľa pravidla. Svatnay pozrel v nedorozumení na
         Rudopoľského, akoby chcel riecť: čo to za farca
    <sup>
     [
     <a class="footnote" href="#ftn.d56e792" name="d56e792">
      36
     </a>
     ]
    </sup>
    , predstavovať mne biedneho rechtora, sedieť s ním ako s kamarátom? No neriekol
         nič, sedel za niekoľko minút na kresle a klepkal prstami na koleno. Tichý bol tiež hodne
         zmútený. Necítil sa dobre v blízkosti mohutného Svatnaya; tak sa asi cíti baranček v
         tigrovej klietke. Našťastie Svatnay sa skoro pobral.
   </p>
   <p>
    „Čo ste to urobili, pane,“ celý najašený riekol Tichý, keď sa Rudopoľský vrátil z
         chodby.
   </p>
   <p>
    „Nuž?“
   </p>
   <p>
    „Veď to strašne pyšný pán, má barónku! Tory
    <sup>
     [
     <a class="footnote" href="#ftn.d56e802" name="d56e802">
      37
     </a>
     ]
    </sup>
    , čistý tory.“
   </p>
   <p>
    „A ja dbám,“ so smiechom pohodil Stano, „trebárs nech má dcéru anglickej kráľovnej.“
         Rudopoľský oboznámil sa s Tichým najprv u Vanovských, kde mu napadol ideálny svit v
         belasých očiach mladíkových, potom na prechádzke po horách, kde spozoroval, že v šuhajovi
         horí plápol naivného idealizmu. „Vy zhoríte,“ riekol mu po chvíli, „zhoríte — veď vo vás
         blčí cit, pane! Treba s ním sporiť.“ Tichý visel na ústach umného, vzdelanejšieho muža, a
         priľnul k nemu viac než priateľstvom. Smädná duša mladíkova sala do seba poučenia a
         povzbudenie zo Stanových slov. No on bol skromný, zriedka k nemu zašiel, ale striehol
         viacej, aby sa s ním zišiel na prechádzke, akoby náhodou. Stanislavovi nebolo nepríjemné
         viesť mladého, chtivého človeka: on mu rád predčitoval a vysvetľoval tu Goetheho, tu zas
         Shakespeara, tu zase zavádzal s ním tiché rozhovory o živote, o láske, smrti, o národoch,
         ich význame a zástoji v histórii. Neminulo mnoho času a Stanislav s udivením spozoroval, že
         učedník rastie veľmi rýchlo na — priateľa. Didaktické hovory menili sa čím diaľ tým viac na
         rozmluvu, ktorá tešila i samého učiteľa a majstra.
   </p>
   <p>
    Okrem známosti s mladým nadšencom tešil Stanislava prístup do domu Vanovského. Niečo
         suchopárna, no priama a čestná príroda Vanovského priťahovala ho a nadto mu imponoval;
         Stanislav sám nevedel si vysvetliť prečo. ,To silný muž,’ pomyslel, ,ale na akej to pôde
         rozšíril svoje nohy, že tak pevno stojí?’ Zádumčivá Mária, málo hovoriaca Anna stali sa mu
         príjemnými zjavmi. Ba i Lili prirástla mu na srdce. Neraz celú hodinu bavil sa s ňou,
         rozprával jej poviestky a tešil sa, keď ho malá šelmica naprávala v reči, ba keď ho i
         vysmiala za poklesky. On skoro vpravil sa do slovenčiny, no hovoril ňou iba s Lili: pred
         inými sa akosi hanbil.
   </p>
   <p>
    „Lili sa chvastá,“ riekla raz Vanovská Rudopoľskému, „že vás učí po slovensky.“
   </p>
   <p>
    „Tak veru!“ zadumano riekol Stanislav, „a predsa by slovenčina mala byť mojou
         materinskou rečou. U nás síce išlo to všelijako; maďarčina zamieňala sa s nemčinou. Nadto
         sme bývali skoro v desiatich mestách — človeku sa takmer jazyk splietol. Avšak pamätám, keď
         otec hovoril s matkou o dôležitejších rodinných dielach, vždy hovorili spolu po slovensky.
         To samé zbadal som i pri domácich sporoch. Musím vyznať, ja nemám proti tomuto jazyku
         antipatie, ako takmer všetci vaši susedia. Som takmer cudzincom — mne to divno
         prichádza.“
   </p>
   <p>
    „Keby ste boli vyrastali v Rudopolí alebo v Zásekách, protivila by sa vám slovenčina
         práve tak ako pánu Kolomanovi Svatnayovi.“
   </p>
   <p>
    „Možno; no necítim nutnosť.“
   </p>
   <p>
    Anna pozrela od šitia na tvár Rudopoľského, akoby bola chcela prichytiť ho pri
         pretvárke. ,Majster,’ podumala, ,on vie, že strýc drží so Slovákmi, preto lavíruje.’ No
         tvár jeho bola otvorená, jasná.
   </p>
   <p>
    „U nás panujú hrozné pomery. Tieto stránky stoja si proti sebe na život a na smrť — kde
         sa má potom vyvinúť spoločenský život?“ Mária vzdychla.
   </p>
   <p>
    „Málo som poznal tunajšie pomery. Toľko viem, že sú vlastne len dve strany, dva prúdy. A
         badám, že nevdojak upadám medzi vás, milostivá pani!“
   </p>
   <p>
    „Vám je to inšie. Vám voľno byť i s nami zadobro, i s onými si nepokaziť. Požívate právo
         pohostinské.“
   </p>
   <p>
    Mária vstala, vzala slnečník. Stanislav ju nasledoval; šli do parku.
   </p>
   <p>
    „Vy ste šťastná,“ riekol melancholickým tónom, kráčajúc po jej boku; „z vás len tak
         svieti šťastie! Akoby nie! Máte dom, muža, utešené zlatovlasé dievča, čeľaď, záhrady… A čo
         máte, čo vám možno závidieť, máte tichý, pevný vzhľad na svet a život. To prameň
         spokojnosti, prameň šťastia!“
   </p>
   <p>
    „Možno; nemám sa na čo žalovať.“ Mária kráčala vlnistým krokom, ticho, majestátom
         krásnej ženy.
   </p>
   <p>
    „No Anna Belinská nenie tak šťastno založená. Vidím to na jej krásnych očiach. Prečo to
         mlčanie, tá, ako zdá sa, nezaujatosť? Ona prepúšťa tok žitia vedľa seba, akoby jej nebolo
         nič do jeho prúdov. A ona je taká mladá!“
   </p>
   <p>
    „Ona je už taká! Chcete poznať veselú ženu?“ obrátila sa Mária s úsmevom ku svojmu
         sprievodníkovi; „i takou vám poslúži náš kopaničiarsky kraj. V Hrušovníku žije príbuzná
         môjho muža, vdova Adela Rybárička. Tá je celkom z iného kovu, u nej všetko ináč. A to
         mladá, pekná vdovica. Tá stará sa o prúd žitia a plaví sa ním na svojom vlastnom člnku. O
         štrnásť dní usporiada výlet tamo na tie rumy. Zvoláva celý kraj. Ak vám ľúbo — ste
         pozvaný.“
   </p>
   <p>
    „Vy ste ma nerozumeli, milostivá pani,“ živo riekol Stanislav. „Nejedná sa mi o letoru —
         ja obávam sa, že to nie jej vlastná príroda — že to nezdravistý úkaz. Stálo by to za
         štúdium. No mne ťažko sa k nej priblížiť. Akási nedôvera svieti jej z očí. Konečne, kde
         nabrať dôvery? Ja tulák, sveták, a nadto nadovšetko so zlým zdedeným chýrom!“
   </p>
   <p>
    „Ona mnoho počítala, mnoho číta,“ riekla starostne Mária; „to nezdravo pre mladé devy.
         No vy sám ste jej ešte priniesli knihy.“
   </p>
   <p>
    „To knihy dobré, milosťpani, to pravý liek. Zbadal som, že Anna čítala radom bez výberu
         tie najpestrejšie veci. Chcel som ju upozorniť, upraviť do primeraného prúdu.“
   </p>
   <p>
    „Fantázia to i to! Čím umeleckejšia, hľadanejšia, tým horšie. Zahľadieť sa do týchto
         stromov, zaspievať si piesenku, takú sedliacku, prostú, to je zdravo, i veselo i
         dobre!“
   </p>
   <p>
    „No, u vás tých prostých, veselých piesní tiež nemnoho!“ Stanislav riekol slová tieto
         akoby v polosne. Zamrzelo ho, lebo tvárou Márie preletel tieň, a počala sporiť so
         slovami.
   </p>
   <p>
    Na dvore ozval sa sonórny hlas Karolov: „Vitajte, vitajte!“ Z vozíka pred bránou
         zostúpil starec v jágerskej kabaňke.
   </p>
   <p>
    „Môj otec!“ zavolala Mária; „poďme.“
   </p>
   <p>
    Starý nadlesný hrešil na cestu, na celú vrchnosť, na starobu. Mária bozkala mu ruku, on
         sklonil sa k nej a súčasne pobozkal ju na hlavu. Potom pozrel svojimi ostrými očami na
         Rudopoľského, a viac si ho nevšímal.
   </p>
   <p>
    „A kde Lili?“
   </p>
   <p>
    Lili vyletela z ambitu ako strela a objala kolená starcove.
   </p>
   <p>
    „Deduško, deduško! Čo ste mi doniesli?“
   </p>
   <p>
    „Jahody, Liluška; tam sú vo voze.“
   </p>
   <p>
    Lili odbehla a ako veverica vyškriabala sa na voz.
   </p>
   <p>
    „Koho to tu máš?“ pýtal sa polohlasne nadlesný svojho zaťa, keď vchodil ambitom.
   </p>
   <p>
    „Sused Rudopoľský,“ riekol Karol; „veľmi milý, príjemný človek.“
   </p>
   <p>
    „A treba vám to?“ Hlas starcov znel neobyčajne surovo.
   </p>
   <p>
    Karol znal starcovu nenávisť proti mladému zemanskému pokoleniu, preto bez poznámky
         viedol tesťa do domu. Starý nadlesný nemal posedenia, tašiel do mesta za svojimi
         záležitosťami; sotvaže sa vrátil, kázal priahať. Tak vždy robieval; znali ho už, a
         nezdržovali. On tak zrástol so svojím mohutným borom, že mimo neho stával sa mrzutým, ba
         hrubým. Na Rovienkach za horárňou, pod ozrutnou starou boricou, pred rokmi obohnal plotom
         malý kus zeme (so zvláštnym dovolením panstva), dal ho vysvätiť skrze svojho priateľa,
         bozkovického farára Ladislava Malovíka, a riekol po obrade: „Tu ma pochováte, Herr Pfarrer
    <sup>
     [
     <a class="footnote" href="#ftn.d56e873" name="d56e873">
      38
     </a>
     ]
    </sup>
    !“
   </p>
   <p>
    „Alebo môj nástupca,“ poznamenal farár.
   </p>
   <p>
    Starí priatelia sadli za stôl a hostili sa veselo.
   </p>
   <p>
    „Pite, velebný pane, ako na mojom kare!“
   </p>
   <p>
    Rudopoľský bol nemilo dotknutý touto náhlou návštevou. Prvý raz, čo zavítal do
         Rudopolia, cítil sa byť odsotený. „Na vášho otca urobil som veľmi zlý dojem,“ riekol Márii;
         „aký to silný, krásny starec!“
   </p>
   <p>
    „Vidíte, v starobe neradi robíme nové známosti; a nadto je môj otec samotár, nechodí
         nikde, s nikým takmer neobcuje, mimo s rubačmi, podlesnými a ich mládencami. No jeho srdce
         je dobré; i s nami nenie zhovorčivý.“
   </p>
   <p>
    Stanislav uspokojil sa, vytiahol z vačku Tegnerovu „Povesť o Fritjofovi“
    <sup>
     [
     <a class="footnote" href="#ftn.d56e890" name="d56e890">
      39
     </a>
     ]
    </sup>
    a počal čítať. Anna prisadla k tetke a nespustila takmer oka z tváre čítajúceho.
         Tichý tiež prišiel pod lipu a nemo ukloniac sa, zastal si pri mohutnom pni. Jeho oči len
         tak žiarili oduševnením. Stano čítal veľmi krásne, jeho recitovanie prechádzalo na
         zvláštnych miestach do deklamácie. A vtedy hlas jeho zvučal príjemne a silno. Maras
         niekoľko ráz vykukol zo svojich dvier; ,eh, ale káže, ani dajaký kňaz,’ pomyslel, a čmáral
         tučné háky-báky do veľkej knihy. Mária sprvu ťažko vpravovala sa do zmyslu básne. Možnože
         Stano zbadal to, časom pretrhol deklamáciu a počal vysvetľovať nielen význam nordických
         mien a bohov, ale i samu báseň.
   </p>
   <p>
    Slnko klonilo sa k západu; Stano prestal čítať. Spoločnosť zatíchla. Milo vanul chlad z
         húšťavy, zďaleka zo záhumnia ozývali sa kriky robotníkov, tiahnúcich z poľa.
   </p>
   <p>
    Rudopoľský schoval knižku a vstal. Anna bola by ho tak rada požiadala o ňu, no slovo
         nijak nešlo z úst. Mária vyprevadila hosťa pred dvere, sama vnišla do domu.
   </p>
   <p>
    „Krásne číta,“ riekol po chvíli Tichý, ešte vždy stojac pri pni. Anna sa trhla; v
         zamyslení celkom zabudla na Alberta Tichého.
   </p>
   <p>
    „Ale skadiaľ len berie také veci,“ poznamenala, „i nedávno nám čítal krátke básničky,
         jedna krajšia od druhej.“
   </p>
   <p>
    „Ach, slečna, on mnoho čítal, premnoho myslel. Je to krásny, vysoký duch.“
   </p>
   <p>
    „No mne pri ňom nevoľno. Takou stiesnenou, hlúpou zdám sa samej sebe. Už-už otváram
         ústa, abych niečo poznamenala, no — nejde to. Čo si on vlastne myslí o mne? Už ma to aj
         trápi.“
   </p>
   <p>
    Tichý naklonil sa cez operadlo lávky. Akousi temnou radosťou zaplesalo v ňom srdce. Bolo
         mu lichotivo počuť od Anny dôvernejšie slovo. Málo v živote zhováral sa so ženskými, ktoré
         v duchu vysoko si ctil a vážil. Krásna, duchovne povznesená žena prichádzala mu čo vyššia
         bytosť poslaná z čistých svetov, aby krášlila túto zem, siala bielou rúčkou dobro a krásu.
         V Anne videl vždy ešte prevýšený ideál svojich najsmelších fantázií. On chodil do domu
         Vanovského nie ako súrodný, slobodný človek, trebárs Karol i Mária chceli dať ten náter
         jeho návštevám, no on chodil ako učiteľ Lili! Všetko ostatné bola milosť v jeho očiach.
         Vanovský mu bol bohatým pánom a štedrým dobrodincom, ona jeho patrónkou. Anna, možno vedená
         citom svojej siroby, cítila celú ťažobu jeho postavenia, a tým viac usilovala sa obľahčovať
         mu ju. K žiadnemu hosťovi nebola tak prívetivá ako práve k nemu — a vo väčšej spoločnosti
         ho vyznamenávala. Pravda, on si pomyslel: tiež rybka z tej vody, a bol skromný a bojazlivý.
         Ona mu bola privysoko, nie pre vznešené okolnosti ale preto, že ju nepochopoval, že mu bola
         hádankou. Taká čistota rozprestierala sa okolo nej, že on bál sa i s najčistejším citom k
         nej pristúpiť, aby nezostala po ňom nejaká škvrna. ,Bože moj,’ dumal často, ,či jesto v
         kraji našom muž jej dôstojný,’ a mysľou predvádzal si kvet mužskej spoločnosti celého
         okresu. No žiaden nezdal sa mu byť hodným menovať svojím tento čistý, biely kvet.
   </p>
   <p>
    „Mne len jedno zavadzia pri ňom,“ riekol po malej prestávke. „I on neváži si naše vysoké
         idey, i on patrí srdcom a zmýšľaním do protivného tábora. A to je, čo nepochopujem. Verte
         mi, už som neraz smútil hlbokým zžierajúcim smútkom nad týmto úkazom. Veď známe svojich
         odrodilcov! Sú to zväčša prázdne hlavy, zlé srdcia, zavedení ľudia, nesamostatní lebo
         leniví myslieť. Ľutujem ich — ale nedivím sa im. No u Rudopoľského je všetko, i jasná
         hlava, rozvitá osobnosť, i samostatnosť — a predsa i on cudzím!“
   </p>
   <p>
    „A či má i srdce?“ spýtala sa Anna razom, zdvihnúc hlávku svoju, takže sa jej hlboké oči
         stretli s Albertovými. Tichý žasol; veru o tomto ešte nepremýšľal. Veru, veru, milovať
         opovrhnutý ľud, k tomu treba srdce, možno najviac srdce. Mladému mužovi udrela krv do
         tváre. Hlas Annin znel takou nekonečnou milotou, takým iskrenným citom, že Tichému plesalo
         srdce. Svoju sestru Malvínu, ktorá zomrela v šestnástom roku, miloval nadovšetko. Teraz
         zazdalo sa mu, akoby Malvína sedela na lavičke. Šero napomáhalo fantáziu.
   </p>
   <p>
    „Či má srdce, pýtate sa? Ťažko je vyskúmať srdce ľudské. Avšak nespozorovali ste, akým
         horúcim citom prednášal Tegnerove slohy? Kto tak precítil slová poetove, akoby ten mal byť
         tvrdým srdcom?“
   </p>
   <p>
    „A samoľúbosť? Nezdá sa vám, že Rudopoľský má niečo teatrálne na sebe? Mne zdá sa, že
         rád stavia sa do pekného svetla. Pravda, on je umnejší než jeho okolie; dobre, načo teda
         robiť divadelné pozície? Možno, že sa mýlim. Mária je silno na jeho strane. Skoro ma
         vyhrešila za niektoré poznámky. No ja za seba nemôžem. Nerozmýšľam ja, pane, o tom. To tak
         prichádza samo.“
   </p>
   <p>
    „Priznám sa, ja som doňho zaľúbený. Vidíte, jeho nič nemätie, že som iba rechtorom,
         obcuje so mnou priateľsky, dôverne. Predo mnou sotva potreboval by teatrálnosť. Predo mnou
         nepotreboval by šviháčiť umom, veď ja nijako nie som vstave uspokojiť jeho samoľúbosť, ani
         známosť s Rudopoľským nepovznesie ho pred svetom! A predsa môžem riecť, sotva s kým prežil
         toľko večerov ako so mnou.“
   </p>
   <p>
    „To vám lichotí! Podkupný!“
   </p>
   <p>
    „Nie, slečna, nie! Znáte moju márnu túžbu po vzdelaní, po duchovnom nasladení. Kde ju
         uspokojiť v Rudopolí? Pod kníhkupeckými účtami trpia moje neveľké príjmy, no to všetko
         málo. Kniha ako i slovo zabíja. Treba živý, umný, poučný duch. Z univerzity povolal ma osud
         do úradu, sotva som dokončil druhý semester. Všade cítim nedostatok. Tu príde človek, ktorý
         ma oslepí bleskom krásneho ducha, hojne sype poučenie, pozdvihnutie, rozberá predo mnou
         diela veľkých poetov, ach, on zná mnoho naspamäť, oslňuje temnoty, pomáha cez ťažké miesta
         tak zručne, s takou ľahkosťou. On sám poet, sám veľký umelec! Ach, keby ste videli jeho
         kresby, jeho náčrtky, jeho štúdie. Niekoľko čŕtov — a krajina stojí pred vami, vy cítite,
         že to krajina dažďom kropená, chmúrna. Zase niekoľko čŕtov — a vidíte tvár, krásnu, grécku!
         Tu zas na inom liste pnie sa ľahunký oblúk portála — stavisko nenie dokončené, no už z
         týchto počiatkov vanie na vás umenie a krása! Hovorím vám, veľkolepý človek! Kde len sem
         zablúdil! Mne sa hlava krúti pri tej myšlienke.“ Oduševnený hlas Tichého šumel citom
         pravdy. Áno, čo Albert hovoril, to bola pravda, to on cítil, to skúsil…
   </p>
   <p>
    „A ukázal vám všetky svoje práce?“ spýtala sa Anna.
   </p>
   <p>
    „Nie všetky; no ja si ho neviem ináč predstaviť než čo opravdivého umelca. A okrem toho,
         koľko vzletných ideí počul som od neho, koľko temných strán odkryl mi, koľko nejasností
         vysvetlil. Tak pozorlivo sprevádzal som jeho reči, abych prichytil ho pri lži, poklesku,
         chvastúnstve, no zahanbene musím vyznať, nepodarilo sa mi to.“
   </p>
   <p>
    „Teda ste šťastný, pán Tichý?“
   </p>
   <p>
    „Nuž?“
   </p>
   <p>
    „Lebo som čítala, že zaľúbení ľudia sú šťastní. Vy ste zaľúbený a nie
         beznádejne!“
   </p>
   <p>
    Nikdy Tichý nepočul také slová od Anny. Veď ony zneli úsmeškom! Jeho bolelo, že Anna si
         robí žarty. Vzpriamil sa a zadumal.
   </p>
   <p>
    „Vari hnevy. Vidíte, s vami tak mnoho štebocem a vy mi za zlé máte moje slová.“
   </p>
   <p>
    „Nie, nie. Vaše slová, čo i posmešné, sú mi milé. Vy nie ste pyšná, slečna, a ja sa
         teším, keď ma neodpudzujete.“
   </p>
   <p>
    „Pán učiteľ, prosím vás, otvorte oči. Či nebadáte, že Vás rada, že vás tak rada ako
         Malvínka, o ktorej s takým vrelým citom hovorievate? Vidíte, ona je mŕtva, tam leží v
         hrobe! Ja som vyhľadala jej krížik z kutého železa. To jej mŕtve srdce iste zaševelilo sa
         pri mojej modlitbe. Vidíte, ja nemám brata — vy ste stratili sestru! Veď sám boh chce, aby
         sme boli blízki. No vy to nevidíte, vy naschvál zažmurujete oči. Máte pravdu! Kdeže mne
         porovnať sa s Malvínkou? Vy nemáte citu pre mňa, lebo nízko stojím pred nenavrátiteľným
         ideálom vaším. A ja bych tak rada bola sestrou!“
   </p>
   <p>
    Tichý zbledol. Počal sa triasť na celom tele. Nevdojak oprel sa o lipu. Anna hovorila
         tie slová poloodvrátená. Jej hlas zvučal celkom náruživo ako obyčajne, a predsa bol v ňom
         akýsi nebývalý, nepochopiteľný tón. Tak zdalo sa Tichému, že naspamäť pozná každý cveng
         rudopoľských zvonov. Veď zvonica stála hneď za jeho záhradou, on velil rozkývať tri zvony,
         keď tomu bol čas. Poznal dobre každý zvuk Mediana, Pavla a Ignisa (tak volali sa zvony), a
         predsa, keď tie zvony oznamovali smrť jeho sestry Malvíny, počul v známych zvukoch celkom
         nový, nikdy nepočutý tón horkosti, smútku, smrti. Tu v hlase devinom zaznel tón veselosti,
         radosti a života, nový, nikdy nepočutý.
   </p>
   <p>
    „Vidíte, oni (ukázala ľavou rukou k domu) mňa považujú za potemnú, možno nerozvitú
         bytosť; hrešia ma pre moju utiahnutosť. No neverte, ja som dosť samostatná a mám o všetkom
         svoje pochopy, lenže inakšie. Nebojte sa, nehovorí s vami nerozmyslené decko, ani pochabá
         dievčina. Chcete Malvínku? Svoju Malvínku?“
   </p>
   <p>
    Tichý nepoznal razom, kto pred ním sedí. Anna Belinská jedným okamihom zmizla a pred ním
         zjavila sa cele nová žena, nová bytnosť, nová duša, o ktorej nechyroval. Anna vstala a
         pristúpila k nemu, celkom blízko.
   </p>
   <p>
    „Ani vetroplacha nemáte pred sebou,“ riekla a hlas jej sa už triasol vlnisto, „máte pred
         sebou dievča, ktoré skoro dozrelo sirobou, máte dušu úprimnú, ktorej cudzia je lož.“ Anna
         položila ruku na srdce. „Každý tlkot tohto srdca je úprimný, opravdivý. Nikdy ináč
         nezatlčie toto srdce, nikdy nepremení sa. Viete, čo znamená ženské ,nikdy’? Oj, to nie
         márne slovko, ktoré vietor odnesie do úst. Nikdy! To je toľko, že keby ste ma hneď tu
         odvrhli, trebárs vyzradili, pohanili, predsa zostane v platnosti to ,nikdy’. Strašné to
         slovo pre nás.“
   </p>
   <p>
    Albert počul celkom jasne tlkot devinho srdca. Božemôj, aká to anjelská, očarovateľná
         hudba! Aká nekonečná, nevýslovná slasť leje sa prúdom z každého kŕčovitého pohybu tohto
         prepodivného orgánu. Blažený človek, ktorý počul hudbu túto. Ach, ona oblaží muky
         zomierania.
   </p>
   <p>
    Slnko bolo už zapadlo. Nad Vodínom ukázala sa veľká, červenkastá plná luna. Cez koruny
         stromov kmitalo sa jej svetlo. Pod lipou bolo už dosť šero.
   </p>
   <p>
    Albert schvátil Anninu ruku, položenú na srdci. Jeho trasúce sa prsty dotkli sa deviných
         sviežich ňadier. Rúčku priložil k tvári, tlačil k očiam. Potom ju odhodil silno,
         nervno.
   </p>
   <p>
    „Prosím vás, nechajte ma!“ riekol hlasom prosebným. „Neunesiem to, neunesiem!“
   </p>
   <p>
    Zašumeli bystré kroky. Vrátka vrzgli a k stolíku blížil sa Žúrik, veselý,
         rozihraný.
   </p>
   <p>
    „Vás hľadám, pán učiteľ,“ riekol škrekľavo a poskočil, „náš klub robí dnes nočný výlet!
         Bude to za marš, raz dva, raz dva, raz dva!“ a Žúrik urobil niekoľko strmých pochodových
         krokov, „Pod zlatým žaluďom sa zídeme.“
   </p>
   <p>
    Albert Tichý hľadel na Žúrika, nevidiac ho, nepočujúc jeho slová. No o to sa Janko
         Vrahobor nestaral. Pomykal ľavým plecom a tužibuď, už ho nebolo.
   </p>
   <p>
    Anna sklonila hlavu a šla do parku. Tichý chcel za ňou, no ona mu kynula rukou, aby
         zostal. Ticho kráčal záhradou; na dvore sa obzrel, no videl iba tiene starých
         stromov.
   </p>
   <p>
    „Dobrú noc!“ privolal mu Maras a zdvihol svoj klobúk. Jemu zdalo sa, že ho Maras vyháňa
         zo dvora…
   </p>
   <p>
    Anna vhĺbila sa do tieňov parku. Jej bolo tak voľno, tak slobodne. Áno, po prvý raz
         cítila sladkosť slobody. Rýchlymi krokmi chodila po pieskových cestičkách, vypínala hlávku,
         smiala sa polohlasne. Dunčo prišiel za ňou, stal si na chodník a prívetivo zamňaukal. Ona
         ho pohladkala po silnej hlave, pes ševelil huňatým chvostom. A potom chodil verne za ňou,
         hoci si ho už viac nevšímala. Dunčo nebol zvyknutý na láskanie, jeho sa viacej báli, on
         zase bál sa Marasa. Anna nebola by sa bála dnes pohladkať leva po kučeravej hrive!
   </p>
   <p>
    Večerný chlad osviežil jej rozhorúčenú hlávku. Nadto kládla si lipové lístie na čelo.
         Volali ju k večeri. „Aj pán Svatnay sú u nás,“ švitorila jej Hanka, „priviezli milosťpanej
         utešenú buketu.“ Anna vkĺzla do svojej izby.
   </p>
   <p>
    „Hlava ma pobolieva,“ riekla starej Bete, zatvárajúc za sebou dvere, „povedz tetuške, že
         nejdem večerať.“
   </p>
   <p>
    Ako zatvorila za sebou dvere, razom vyšumela smelosť a voľnosť z jej srdca. Úzko jej
         bolo. Srdce jej počalo biť, ale nie tak ako pred hodinou. Ono bilo bôľom. „Ľutuješ?“ pýtala
         sa svojho obrazu v zrkadle. Jasné oči v čistom skle zdali sa hovoriť ,neľutujeme’.
   </p>
   <p>
    „Hore hlavu,“ posmeľovala sa, „pováž, čos vykonala. Tys vyriekla to, čo cítiš, na čo
         veríš! Hovorila si pravdu, úbohá Anna! Áno, pravdu. Ale ty si deva. Tys prvá počala! Aká to
         neobyčajná, divná vec. Nikto na svete by nebol počul také slová, a čo by bolo srdce puknúť
         muselo. Ale on! Veď som nehovorila v horúčke náruživej, nie! Jasná bola moja myseľ… že
         potom zabúchalo srdce… ono nenie vinné! S rozvahou som hovorila.“ Anna sa utíšila. „A čo
         on?“ Na túto otázku nebolo odpovede. Ako na ťažký sen rozpamätúvala sa na dotknutie sa jeho
         tváre; pritisla pravú ruku k perám. Potom jej blysla mysľou subtílna postava Žúrikova.
         Ostatné zastrelo sa rúškou. Až pod stromami parku našla niť rozpomienok.
   </p>
   <p>
    Pričesala malým hrebienkom temné vlásky a vyšla do hostinnej izby. Ticho, ako obyčajne,
         pristúpila k stolu. Koloman Svatnay vstal a poklonil sa jej vyhľadanou eleganciou. Uňho
         bolo všetko vyhľadané, vypočítané. Hovoril úctivým, pritom povedomým tónom svetského
         človeka, nikdy sa nerozhorlil. Jeho hlas zvučal vždy v jednom a tom samom tóne. Odetý bol
         švihácky, no miernosť zachoval vo všetkom. Kto ho dva razy videl, bol presvedčený o tom, že
         tento človek je pánom svojich citov, myslí i chúťok. Grófsky fiškalát a vlastný nemalý
         majetok urobil ho samostatným, vplyvným človekom. Pred ním triaslo sa celé úradníctvo, až
         na Kráľa. Tento starý „bemák“, ako ho nazýval, mal naozaj českú lebku a vyčítal raz
         všemohúcemu fiškálovi kapitolu. „Wissen wos,
    <sup>
     [
     <a class="footnote" href="#ftn.d56e981" name="d56e981">
      40
     </a>
     ]
    </sup>
    “ zareval nadlesný, keď sa mu fiškál počal miešať do siahovíc a do odpredaja
         mladej bučiny, „nech si oni strčí jich nos do papíru a mne pokoj, veďá!“ Starík očervenel v
         tvári ako varený rak, pípku posunul do ľavého kútika; fúzy sa mu naježili tak tuho, že
         fiškál odstúpil krok nazad, azda v strachu, aby ho nenabodol na ne. Svatnay sa prívetivo
         usmial, zostal celkom tichý, jemnými slovami počal vysvetľovať to a ono… Starík skrotol a
         skoro sa hanbil za svoj náhly postupok. No nedal to znať a fiškál bol od tej chvíle
         obozretný. Počal dopisovať grófovi o penzionovaní „znamenitého Kráľa“. No gróf odpisoval
         „na jeho žiadosť dať mu plnú penziu“. No žiadosť nechodila.
   </p>
   <p>
    Karol zadivil sa, keď razom zjavil sa uňho zriedkavý hosť. Vyznal si, že mu mrazík
         preskočil chrbtom. On často stál proti nemu čelom v rozmanitých zrážkach, pri voľbách, v
         zhromaždeniach i pravotách. Tam sa ho nebál. No iné je, keď mocný protivník príde pod
         štítom zdvorilosti, pohostinstva.
   </p>
   <p>
    „A nový sused predstavil sa?“ pýtal sa Svatnay domovej panej, keď prisadla Anna k stolu,
         „veľmi mnoho počúvam o jeho príjemnosti.“
   </p>
   <p>
    „Chodieva k nám,“ odpovedala Mária, „no bližšie ho nepoznáme.“
   </p>
   <p>
    „Zdá sa mať časom interesantné nápady.“ Svatnay vyjadroval sa vždy mierne, s
         rezervou.
   </p>
   <p>
    „Viac učil sa než naši mladí páni,“ prehovoril Karol, „a nezdá sa mať prílišné
         nároky.“
   </p>
   <p>
    „Škoda, to škoda. Človek s jeho menom mohol by už mať isté nároky; večne len nemôže
         cestovať. Ja som bol ochotný podať mu pomocnú pravicu, no on — nepochopoval.“
   </p>
   <p>
    Vanovský preniesol reč na iný predmet. Svatnay zbadal schválnosť, poslušne prešiel na
         verejné záležitosti, no ľahkým prechodom vrátil sa zase na Stanislava Rudopoľského. Zábava
         viazla. Karol pozrel ostro na hosťa a pomyslel si: „Darmo sa krútiš, zlodej; neboj, nebudem
         ho chváliť.“
   </p>
   <p>
    Svatnay vstal, bozkal Márii ruku, nahnúc sa šibko. Na preddomí obrátil sa ku Karolovi s
         jemným úsmevom.
   </p>
   <p>
    „Teda dostali ste novú silu?“
   </p>
   <p>
    Karol sa uhryzol do pery. Potriasol hlavou; „Hoj nie, pán fiškál — my sme tak dosť
         silní! Naskrze nie. Ráčite byť na veľkom omyle.“
   </p>
   <p>
    „Veď to nič, veď to nič! U nás tak hovoria.“
   </p>
   <p>
    „Tomu sami neveria, ak i hovoria. Medzi nami a vaším bratom je priepasť hlboká a
         široká.“
   </p>
   <p>
    „Sú bystré nohy, ktoré ju preskočia!“
   </p>
   <p>
    „U nás! To pravda, u nás dosť bystrých nôh! No tie vaše nemajú tej pružnosti.“
   </p>
   <p>
    „Teda neveríte na vyrovnanie? Večne má trvať medzi nami táto občianska vojna? My ľudia
         civilizácie zídeme sa raz na obojetnom poli pravej humanity. A práve takýto nepredpojatý
         človek, ako je Rudopoľský, mohol by byť tým fermentom
    <sup>
     [
     <a class="footnote" href="#ftn.d56e1017" name="d56e1017">
      41
     </a>
     ]
    </sup>
    — fermentom, hovorím (na to slovo kládol prízvuk a usmial sa samoľúbo), ktorý by
         spojoval rozsypané kvádre nášho spoločenského stanoviska. Veď konečne, pán sused — povedzme
         si pravdu — čo nás tam po luze! Ani vy nestotožňujete sa s ňou, pre vás je ona médiom —
         hovorím médiom vášho nacionalizmu! Nie — pán Vanovský — tento nacionalizmus je planá
         škrupina! Oň sa bijeme a jadro nám berie cudzinec. Mali by sme byť kozmopolitami, mali by
         ste i vy vstúpiť do spolku ľudí nepredpojatých --“
   </p>
   <p>
    „Prosím, ráčte počať — vy ste mocnejší, na vás je rad! Odvrhnite nacionalizmus — veď je
         to i tak u vás cudzí kepienok! Prosím započať!“
   </p>
   <p>
    Svatnay zamĺkol. „Ostatne,“ doložil veselo, „my sa nepovadíme.“ Vrelo stisol Vanovskému
         obe ruky a skočil pružne zo schodku.
   </p>
   <p>
    „Lišiak,“ zamumlal Karol pod fúz, „bol na zvedoch a sám sa prezradil. Táto prekliata
         šajka
    <sup>
     [
     <a class="footnote" href="#ftn.d56e1027" name="d56e1027">
      42
     </a>
     ]
    </sup>
    teda nevie, čo si má myslieť o Rudopoľskom. Že vraj náš!“ Karol zasmial sa
         hlasito; „na každý pád nesmieme ho odpudzovať. Mal bych vôbec zosilniť jeho diskredit. No
         veď uvidíme!“
   </p>
   <p>
    Karol vrátil sa do izby, Anna sa bola už vzdialila. Mária ho čakala. Hodila sa mužovi
         okolo hrdla a dlho hľadela mu do očú. Potom ho bozkala dlhým, vrúcnym bozkom. „Ech, duša,
         čo to za nepohodlné nežnosti!“ Vanovský bozkal Máriu na jasné, žiarne čelo.
   </p>
   <p>
    V izbičke Anninej nehorí svieca; cez oblok svieti do nej plný mesiac. Ona sedí pri
         obloku, zložené ruky na lone. Márne namáha sa sústrediť myšlienky na istý predmet; ony
         lietajú šírinou bez zástavy, bez ladu a skladu. Pozrie na hviezdne nebo. Aká to neskonalá
         výšina, aká to priepasť! Veď hviezdy sú blízko, rukou ich dosiahneš! Ale za hviezdami, aký
         dážď drobunkých iskier — a za tými zase len priepasť, modrá, potemná a predsa viditeľná!
         Hĺbka, hĺbka. Oči sa vpíjajú do nej, rovno akoby sa prepadal ich pozor, noril do
         bezkonečna! Bezkonečno, to jediný pravý výraz, ach, a predsa aký biedny, chudobný,
         negatívny. Ako poňať túto nesmiernosť oblohy. Hádam to prázdnota, to nič? Hoj nie — veď to
         sila, to príťažlivosť, to predtucha večnosti. Zraky devine zvlhli slzami. Srdce jej
         prekypovalo vďakou, že boh jej poprial žiť, že jej dal srdce, spôsobnosť precítiť toľko
         dojmov, zraky, vhĺbiť sa v bezkonečné priestranstvo neba, letieť od hviezdy ku hviezde až
         tam v meteľ drobunkých, kmitavých iskier mliečnej cesty. Zastrela oblok, zapálila sviecu.
         Rozvlnená obrazotvornosť chladla, ona počala rozmýšľať o blízkom, skutočnom. Pozrela na
         svoju ruku, zakryla ňou tvár. „Strašno pomyslieť, možno ja zhubím mladý, utešený
         život!“
   </p>
   <p>
    Zahasila sviecu. Tíško sa zobliekla a ľahla do postele. Chladná poduška tak lahodila
         lícu — no skoro zmizol chlad, poduška zohriala sa v okamihu. Akoby nie, tvár devina sálala
         ohňom…
   </p>
   <p>
    Na ulici ozval sa ďaleký hluk. Blížil sa. Už bolo počuť jednotlivé výkriky. Zaznel spev
         v takte krokov:
   </p>
   <p>
    <div class="literallayout">
     <p>
      <span style="white-space: pre;">
       „Marš, kamaráti, rovný krok —
Boj naša zábava drahá;
Vpred, kamaráti, smelý skok —
Oplan, kto nesmelo váha.
Marš, hurra! Marš, hurra!“
      </span>
     </p>
    </div>
   </p>
   <p>
    Potom nasledoval výskot a smiech. Dupot krokov postupne stíchol. Zďaleka ešte ozval sa
         chripľavý hlas:
   </p>
   <p>
    <div class="literallayout">
     <p>
      <span style="white-space: pre;">
       „Oplan, kto nesmelo váha!“
      </span>
     </p>
    </div>
   </p>
   <p>
    Anna poznala hlas Žúrikov. Úsmev sadol jej na ústa. Blahoslavený úsmev! On zahnal bôle a
         úzkosti. Zopäla ruky ako k modlitbe a zaspala.
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e671" name="ftn.d56e671">
        30
       </a>
       ]
      </sup>
      srdečný
     </p>
    </div>
    <div class="footnote">
     <p>
      <sup>
       [
       <a class="para" href="#d56e675" name="ftn.d56e675">
        31
       </a>
       ]
      </sup>
      <span class="emphasis">
       <em>
        lankasterka
       </em>
      </span>
      - kvalitná broková poľovnícka puška, pomenovaná podľa
               anglického zbrojára Ch. W. Lancastera (1820—1878)
     </p>
    </div>
    <div class="footnote">
     <p>
      <sup>
       [
       <a class="para" href="#d56e684" name="ftn.d56e684">
        32
       </a>
       ]
      </sup>
      v sudcovskom obleku (tablabíró = tabulárny sudca, sudca hlavného súdu); išlo o
               oblek redingotového strihu
     </p>
    </div>
    <div class="footnote">
     <p>
      <sup>
       [
       <a class="para" href="#d56e728" name="ftn.d56e728">
        33
       </a>
       ]
      </sup>
      soškami, tu bustami
     </p>
    </div>
    <div class="footnote">
     <p>
      <sup>
       [
       <a class="para" href="#d56e734" name="ftn.d56e734">
        34
       </a>
       ]
      </sup>
      s vojenským klobúkom
     </p>
    </div>
    <div class="footnote">
     <p>
      <sup>
       [
       <a class="para" href="#d56e784" name="ftn.d56e784">
        35
       </a>
       ]
      </sup>
      v skladoch
     </p>
    </div>
    <div class="footnote">
     <p>
      <sup>
       [
       <a class="para" href="#d56e792" name="ftn.d56e792">
        36
       </a>
       ]
      </sup>
      fraška, žart
     </p>
    </div>
    <div class="footnote">
     <p>
      <sup>
       [
       <a class="para" href="#d56e802" name="ftn.d56e802">
        37
       </a>
       ]
      </sup>
      zovšeobecnené pomenovanie anglickej politickej strany konzervatívcov,
               orientovaných na šľachtu
     </p>
    </div>
    <div class="footnote">
     <p>
      <sup>
       [
       <a class="para" href="#d56e873" name="ftn.d56e873">
        38
       </a>
       ]
      </sup>
      pán farár
     </p>
    </div>
    <div class="footnote">
     <p>
      <sup>
       [
       <a class="para" href="#d56e890" name="ftn.d56e890">
        39
       </a>
       ]
      </sup>
      Esaias Tegner (1782—1846), švédsky romantický básnik epických básní s národnou
               historickou tematikou; z nich najznámejšia je Sága o Fritjofovi
     </p>
    </div>
    <div class="footnote">
     <p>
      <sup>
       [
       <a class="para" href="#d56e981" name="ftn.d56e981">
        40
       </a>
       ]
      </sup>
      viete čo (hovorovo)
     </p>
    </div>
    <div class="footnote">
     <p>
      <sup>
       [
       <a class="para" href="#d56e1017" name="ftn.d56e1017">
        41
       </a>
       ]
      </sup>
      tu vo všeobecnom význame (prevzatom z chémie), prvkom, ktorý umožňuje a urýchľuje
               proces
     </p>
    </div>
    <div class="footnote">
     <p>
      <sup>
       [
       <a class="para" href="#d56e1027" name="ftn.d56e1027">
        42
       </a>
       ]
      </sup>
      organizovaná háveď, húf (pejoratívne)
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1054">
       </a>
       4/
      </h2>
     </div>
    </div>
    <div>
    </div>
   </div>
   <p>
    Stanislav proti svojej obyčají, idúc od Vanovských, stavil sa v hostinci Pod zlatým
         žaluďom. Avšak neišiel do prvého poschodia, kde boli dosť pekné a pohodlné miestnosti
         „okresného kasína“, pozostávajúceho z priestrannej biliardovej izby, z čitárne a dvoch
         menších kabinetov kartárskych. Smotana okresnej society schádzala sa tu, najmä v dni trhové
         a jarmočné. Stanislav vstúpil do prízemnej krčmy, v ktorej schádzali sa mešťania a
         zachádzali ta i ich priatelia iných stavov. Tam bolo už dost živo, „klub silných“ zbieral
         sa na nočný pochod. Prvá, dosť priestranná chyža hemžila sa hosťami v „uniformách“; i v
         druhej, menšej, bolo dosť hostí; v oboch ale dymu, „že by mohol naň pántoky vešať,“ ako sa
         hovorilo v tomto kraji. Pántokom totiž volali ťažkú sekeru.
   </p>
   <p>
    Prejdúc cez prvú chyžu, zastal na prahu druhej a hľadal očami miesto, kde by sa mohol
         usadiť. Úslužný človek s živými, hodne vypúlenými očami, chudý a žltkasto-bledý, vstal a
         ponúkol ho stolicou. Bol to Anastas Guľka, človek nepatrný, úradník pri slúžnovskom úrade,
         no veľký straník a náruživý prívrženec protislovenskej stránky. On strkal sa všade, chodil
         i k tým i k oným a preto upadol do podozrenia, že je špión. Tento Guľka prisadol si hneď k
         Stanovi a niekoľko ráz nahol sa vpred, chcejúc sa mu prihovoriť. Stano to nepozoroval, lebo
         nechcel pozorovať. Guľka sa utiahol a čakal na vhodnú príležitosť. Hovor zatíchol na okamih
         a mnoho očí uprelo sa razom na nevídanú Pod zlatým žaluďom postavu. No skoro pokračovali
         Rudopoľci vo svojom rozhovore, najprv tichšie, no o chvíľu vnišli do svojho hlasitého,
         krčmového tónu. Tučný hostinský priniesol novému hosťovi pohár piva a sadol si neďaleko
         neho, zhlboka odfukujúc. Rád by sa i on bol pustil s Rudopoľským do rozhovoru, no tento
         nezdal sa mať vôle, lebo hľadel roztržito na dobrých, bodrých mešťanov. On študoval tváre,
         pohyby, načúval a pozoroval.
   </p>
   <p>
    Podnebík sedel za okrúhlym stolom a živo rozprával. On hral sa na vlastenca a húdol nôtu
         svojich zákazčíkov. Proti nemu sedel silný muž s otvorenou bledastou tvárou. Bol to kováč
         Ján Matuľa. Jeho veľké umné oči posmešne hľadeli na Podnebíka, a časom pretrhol výrečného
         krajčíra krátkou, no vždy pádnou poznámkou; protivník jeho srdil sa, a čím viac sa
         rozohňoval, tým viac tratil pôdu. „Tento horlivec nehovorí zo seba,“ poznamenal Stano,
         „pletie sa.“ Martin Kada, stolár, bol na strane Matuľovej. Zámočník Brožek tuho oboril sa
         na Podnebíka: „Kebys nekazil povetrie,“ zavolal energicky, „naši otcovia držali sa svojho,
         i my sa chceme držať. Nech čert vezme vaše novoty. Iba biedu sejete.“ „Keby len biedu,“
         doložil Matuľa, a významné jeho oči blysli hnevno, „mesto špatia, jazyk nám chcú brať!“
         Podnebík vidiac svoju neroveň, chcel zakončiť žartom. Tkáč Michal Vŕba zavrátil ho
         podarenejším vtipom, takže milý Podnebík očervenel, sadol si bokom a vytrčil posmešne
         spodnú gambu. Stanislava zaujímala i Guľkova tvár. Guľka nemiešal sa síce do rozhovoru
         bodrých mešťanov, avšak muskuly jeho tváre prezradzovali, s kým drží. Keď Podnebík hovoril,
         rozšírili sa oči Guľkove, ústa sa pomykali. Keď hovoril statný kováč Matuľa, zagánil naňho
         Guľka, zmraštil obočie, takže sa jeho vypúlené oči temer schovali v jamkách. Pritom
         bojazlivo mihal na cudzinca, nerád, že také slová počuť musí. Konečne osmelil sa, nahol sa
         nad stôl a riekol po maďarsky siplým hlasom k Rudopoľskému, akoby tajne: „Nehodno sem
         prísť, vznešený pane, nehodno!“ Rudopoľský pozrel na Guľku a usmial sa. „Ja som podslužný,
         Anastazius Guľka de Felsö- és Alsó-Husták,“ predstavoval sa, príjemne vypuľujúc oči.
         Rudopoľský medzitým zase uprel zraky na skupeninu mešťanov a vypil svoje pivo. Hádka išla
         veľmi živo. Kada a Matuľa oplietli Podnebíka sieťami pravých i nepravých sád a sentencií,
         takže jemný krajčír konečne mal už len jeden dôvod: „Íljen a maďar
    <sup>
     [
     <a class="footnote" href="#ftn.d56e1063" name="d56e1063">
      43
     </a>
     ]
    </sup>
    !“ zavolal hlasom siplým od jedu a stratil sa.
   </p>
   <p>
    „Podivno,“ rozmýšľal Rudopoľský na ceste z hostinca, plnými pľúcami sajúc do seba svieži
         večerný vzduch, „títo ľudia sú rozkvasení! Boj o národnosť! Ako ich to len môže
         zaujímať?“
   </p>
   <p>
    Neďaleko kaštieľa stretol Tichého. „Ah, rád som, že vás nachádzam,“ živo ho oslovil;
         „poďte ku mne.“
   </p>
   <p>
    Tichý bez slova šiel so Stanislavom. Duša mladého muža kypela citmi, líca jeho
         horeli.
   </p>
   <p>
    „Zhoríte, hovorím vám,“ usmieval sa Rudopoľský; „sporte s citmi.“
   </p>
   <p>
    S citmi sporiť! Teraz, v takýto deň. Ako rád by bol klesol na hruď Stanovu a vyrozprával
         mu všetko, vyspovedal sa až na dno duše. No rozpomenul sa na slová Annine, na jej ostrý súd
         o Rudopoľskom, a mlčal.
   </p>
   <p>
    „Čo je vám? Veď ste celý rozčúlený. Azda zas nejaké národné nešťastie. Zas vám zavreli
         nejaké gymnázium
    <sup>
     [
     <a class="footnote" href="#ftn.d56e1079" name="d56e1079">
      44
     </a>
     ]
    </sup>
    , lebo posadili do karceru
    <sup>
     [
     <a class="footnote" href="#ftn.d56e1083" name="d56e1083">
      45
     </a>
     ]
    </sup>
    zopár študentov?“
   </p>
   <p>
    Na Alberta zle pôsobili tieto slová. Akoby bol razom pocítil medzi sebou a Stanislavom
         predtým netušenú medzeru. V spálni Ondrej Skala rozsvietil lampu, chcel stiahnuť obločné
         záclony, pán mu nedovolil a kázal otvoriť obloky dokorán. Večerom strhol sa vietor, akoby
         vlahou nasiakly. V krátkych obdobách hádzal sa na podobločnú lipu a potriasol každou
         ratoliestkou. Kvastľa baldachýnu sa hodne kývala.
   </p>
   <p>
    „Bol tu posol z Hrušovníka,“ oznamoval Ondrej, „priniesol list; tam je na písacom
         stolíku.“
   </p>
   <p>
    Stano vzal list, pozrel na písmo adresy, a starý znalec hneď ho podniesol k nosu.
         „Rezeda,“ poznamenal, „ľaľa, módny parfum, a vraj kopanice.“ Bola to biletka Adely
         Rybáričky, na nej stálo jednoducho: „Na Vodíne dostaveníčko okolitej society“, dátum a
         punkt. Stano pokrútil hlavou a hodil biletku medzi listy.
   </p>
   <p>
    „Najprv mi bolo všetko také prosté, ploché v tomto kraji. Za deň za dva, myslel som,
         prezriem ľudí, domy, ba i tú ornú zem. No čím ďalej predlžujem svoje tunajšie darebáčenie,
         tým viac nového nachádzam.“ Stano roztiahol údy svoje na diváni a zívol. „Tu dramatický,
         pohnutý život, mnoho plastiky na tejto pôde. Mne zdá sa, že som sem priletel v balóne,
         hodne vysoko zastanúc, nič nevidiac, okrem planiny, najviac s bodom svojho zdedeného domu.
         No balón sa spúšťa a ako blíži sa k zemi, vystupujú pred oči útvary, nížiny sa nížia, vŕšky
         čnejú. Už počínam i ľudí rozoznávať. Konečne sadnem na mater-zem; všetci ľudia zdajú sa mi
         byť jednakými; z jedného cesta, v jednej forme vyváľaní. No i to klam. Už rozoznávam
         rozdiely, už mi napadajú typy.“ I počal opisovať svoj krátky pobyt v hostinci Pod zlatým
         žaluďom. Tichý vnímavo počúval; po opise poznal každého mešťana, tak názorne, živo a
         plasticky vedel opísať Stano dobrých mešťanov; Albert počal zase obdivovať svojho priateľa.
         No duša jeho bola rozochvená do základov, túžil po samote a vstal.
   </p>
   <p>
    „Ej, vypite so mnou pohár vína! Nenechávajte ma samého, som v divnej nálade; mohlo by sa
         stať, že cez noc zoberiem nohy na plecia. Nenechávajte ma dnes s týmto veľacteným predkom
         mojím,“ Rudopoľský ukázal na obraz deda svojho, „lebo ma hnevá ten jeho nadutý pozor, tie
         vypučené ošnorované prsia. Hnevá ma všetko, všetko. Načo sme vlastne na svete? Ten zbojník
         robil hlúposti a darebáctva en gros — a my ich robíme en détail! To celý rozdiel!“
   </p>
   <p>
    Tichý ešte nikdy nevidel Stana v takom rozdráždenom stave, a naozaj bál sa, aby sa
         neschytil preč. Stanica leží poltretej hodiny. Ľahko by mohol ufrknúť tento pestrý,
         exotický vták.
   </p>
   <p>
    „Nenie tak zle,“ odpovedal Tichý a pozrel prívetivo na Rudopoľského, ležiaceho na
         chrbte; oči mal prosto upreté do stropu, „my usilujeme sa byť dobrými, učíme sa, aby sme
         iných učili. Ja rád žijem, blahorodý pane, tak rád, a dúfam, že nie bez úžitku, bez
         cieľa.“
   </p>
   <p>
    Stanislav nemihol ani okom, hľadel ďalej na strop a mlčal. Zdalo sa mu, že nikdy tak bez
         cieľa nemárnil čas, ako tu. Okrem toho zatúžil po starom Hansovi Wernerovi, po zápachu jeho
         ateliéru, po jeho dobrej, nemeckej tvári.
   </p>
   <p>
    Tichý si sadol. Ondrej priniesol fľašu červeného vína a nalial do stopkastých pohárov.
         Víno iskrilo sa ohnivými potemnými iskrami v brúsenom skle.
   </p>
   <p>
    „Ale, pán učiteľ, vy et tutti quanti
    <sup>
     [
     <a class="footnote" href="#ftn.d56e1108" name="d56e1108">
      46
     </a>
     ]
    </sup>
    nie ste taký nevinný, ako sa staviate. Badám, že vŕtate, vŕtate, moji milí,
         nevinní nacionalisti. Škoda prachu.“ Stano hovoril slová tieto, nepremeniac svoje
         položenie.
   </p>
   <p>
    Albert upil z pohára a pozrel spýtavo na spoločníka.
   </p>
   <p>
    „Veď v tomto ľude vrie. Hľa, ten mohutný, plecitý kováč nevykoval tie svoje náhľady na
         svojej nákove, ani mu tie myšlienky nevdúchol jeho kováčsky mech.“
   </p>
   <p>
    „Myslím, že on logicky hovoril, dľa svojho prirodzeného rozumu.“
   </p>
   <p>
    „Pah! logika v ľude. Tu ruka, tu krajec chleba. Ruka vezme krajec a podnesie k ústam. To
         celá logika. Ale o jazyku, o národnosti! Smiešne.“
   </p>
   <p>
    „Možno, že treba, aby bol ľud upozornený na element, v ktorom žije. No to upozornenie je
         ideálnou úlohou výchovy — a nie vŕtanie. Na slovo „vŕtanie“ položil prízvuk.
   </p>
   <p>
    „Národnosť, národnosť,“ zadumene riekol Stano, zdvihol sa a vypil pohár do dna, „to
         rezultát kultúry, histórie, vývinu. Áno, znám národnosť francúzsku, anglickú, nemeckú; ona
         sa mi javí v Molieroch, Shakespearoch, Goethoch. S kováčmi a ševcami ďaleko neprídete. Ševc
         v londýnskom predmestí práve tak málo je „národnosťou ako váš Motuľa či Matuľa. Škoda
         prachu, mladý priateľ."
   </p>
   <p>
    Tichý umienil si oboznámiť Rudopoľského so slovenskou spisbou. Pýtal dovolenie, aby mu
         smel priniesť spisovné plody novšieho veku.
   </p>
   <p>
    „Ešteže literatúra! Brat môj, popredku vám poviem svoj úsudok.“
   </p>
   <p>
    Beseda predĺžila sa dlho do noci. Tichý celou svojou rozihranou dušou bránil svoje
         zásady, jeho umné oko jagalo sa, tvár blčala. On predstavoval si, že bráni Annu, jej rod,
         jej ľubozvučný liptovský dialekt, ktorý ho tak očaroval pri jej prvých slovách. Hlas jeho
         vznášal sa až k oduševneniu, ruka lietala v smelých posunkoch. Stano počúval ho,
         prižmurujúc oči. Keď vysoko vyšľahli plamene oduševnenia, skrotil ich s tichým „zhoríte,
         zhoríte!“ Albert stíšil tón a počal opisovať utrpenie slovenského ľudu, tvrdé zaobchádzanie
         s vernými prívržencami národa, vypočítal všetky násilenstvá, ktoré mu len na um
         prišli.
   </p>
   <p>
    „Ah, s tým je pokoj! To sú blbí beťári! S tým je pokoj!“ V mladom učiteľovi zaplesala
         duša, zase sa rozohnil — tu ho pretrhol Stano s výrazom opovrhnutia na tvári: „Hovorím
         blbci — že vás berú — seriózne.“
   </p>
   <p>
    Oduševnenie Albertovo kleslo na nulu. Na tvári Stanovej zjavil sa horký, pohrdilý úsmev.
         No skoro zmizol a oči jeho zase zasvietili dobrosrdečne. Vyskočil z divána, chytil učiteľa
         za plecia a riekol svojím melodickým hlasom: „Vy ste pekná duša, vy sa mi veľmi ľúbite! V
         slovách vašich toľko blahorodného ohňa, že mi srdce nad vami plesá. Odpusťte, keď vás časom
         oblejem chladnou vodou — verte mi, priateľ môj, nechcem tým uraziť váš cit. No i váš Matuľa
         strieka studenú vodu na uhlie — a iste nie s tým cieľom, aby ho zahasil.“ Rudopoľský bozkal
         Alberta srdečne na obe líca. Učiteľova hlava počala sa krúžiť. Premeny v citoch boli také
         rezké a rýchle, že konečne zmiatol sa celkom. Srdečnosť hostiteľova ho pozdvihla. On si
         pomyslel: ,Nevedomosť hriechov nečiní; on nevie o nás a našom byte, iba povrchne pozná ľud,
         bez lásky k nemu. Však keď nahliadne do našej duchovnej dielne, čo človek umný a
         spravodlivý, odvolá svoje terajšie súdy.’ Už popredku sa tešil svojmu víťazstvu. V hlave
         zopätoval si celý katalóg kníh, ktoré mu oddá hneď zajtra.
   </p>
   <p>
    „A teraz na naše priateľstvo!“ Rudopoľský nalial poháre. Učiteľ stŕpol, zazdalo sa mu,
         že chce s ním piť na „ty“. No nestalo sa tak. Stano položil rameno na jeho plece a vypil
         pohár. Za ním učiteľ.
   </p>
   <p>
    Vtom ozvali sa oddialené kriky na ulici a drali sa cez otvorené okno.
   </p>
   <p>
    „Čo to? Revolúcia v Rudopolí?“ Ondrej vbehol do spálne. „Veľkomožný pane, neráčte sa
         zľaknúť. V hostinci sa strhla bitka. No, korheli.“
   </p>
   <p>
    Vec sa mala nasledovne. Okolo jedenástej vmašíroval Žúrik do mesta so spevom, no iba s
         čiastkou veľacteného klubu. Celý klub pod jeho veliteľstvom vyšiel z mesta a po hodinovom
         pochode dorazil do Zásiek. No tam strhla sa zvada. Podnebík i Anastas Guľka už dávno rýpali
         v spolku; ich agitáciou tratil spolok národný ráz. Žúrik sa protivil dľa možností, čestne a
         neobyčajne vytrvale. No jeho klzká povaha nebola vstave dlho odporovať dôslednému rýpaniu.
         Žiaľ, práve tie tvrdšie, rezkejšie živly skúpili sa okolo čulého Podnebíka. V Zasekách
         vypukla dávno pripravovaná revolta. Sotva sa vhrnuli členovia klubu do krčmy, tartas sa
         počal. Jedna strana kričala „íljen Podnebík,“ druhá, nieč slabšia, „nech žije Žúrik“. Každá
         chcela prekričať druhú, takže konečne nebolo iné počuť iba „ík“, „ík“, „ík“.
   </p>
   <p>
    Múdrejší ustúpi. Žúrik zobral svojich verných, zakričal „pozor!“ Z krčmy ozvalo sa mu
         dvadsať hlasov „viďáz
    <sup>
     [
     <a class="footnote" href="#ftn.d56e1146" name="d56e1146">
      47
     </a>
     ]
    </sup>
    !“
   </p>
   <p>
    Široko rozhadzujúc svoje krátke, pružné nôžky, šiel Žúrik na čele svojho stenčeného
         stádka do Rudopolia. Samo sebou sa rozumie, nešli azda domov, ale do hostinca Pod zlatý
         žaluď. Pred domom svojho švagra znanôtil svoju: „Marš, kamaráti, rovný krok“ (text bol z
         jeho pera). Pyšno obzeral sa po zatemnených oblokoch, či sa predsa niekto nedíva na jeho
         utešené predáctvo. No obloky zostali temné. V hostinci všetko obživlo. Sklepník kotúľal
         súdok. Viedla sa živá debata o dnešnom odpadlíctve. Žúrik vyskočil na stôl a zničujúca
         filipika
    <sup>
     [
     <a class="footnote" href="#ftn.d56e1152" name="d56e1152">
      48
     </a>
     ]
    </sup>
    na odpadlíctvo hrmela z jeho úst, búrny potlesk ju sprevádzal. „Silní“ kasali
         rukávy, hrozili Podnebíkovi a jeho mizernej bande a pivo tieklo jednostajne točkou
         mosadznou. Zase iní prevzali slovo, no Žúrik zostal stáť na stole a držal štvrtú reč. Možno
         povedať, robil dosť hrdinskú figúru, stojac na vyvýšenom stanovisku. Oduševnenie verných
         stupňovalo jeho zápal. „Beda im!“ zavolal konečne, „nech sa nik neukáže z nich pod touto
         päsťou,“ subtílna päsť pozdvihla sa dohora, „lebo ho rozdrvím na márne caparty.“ No hrdina
         mieni a smäd mení! Banda odpadlíkov nemala čo robiť v Zásekách (pivo bolo zlé) a skoro za
         prvým zlomkom pobrala sa na spiatočnú cestu. Pred domom Vanovského zakričal víťazný
         Podnebík „íljen“, za ním revala celá rota Koreh. No vzdor všetkým protivám v oboch
         táboroch, schádzali sa v jednom bode: v smäde totiž po hodinovom pochode. Bez povelu teda
         zabočila nová stotina do hostinca. Každý z nás videl už pohár vody, do ktorého vsypali
         šumivé prášky. Sóda s vínnym kameňom sotvaže styknú sa, už povstanie vrenie a sipenie a
         šum.
   </p>
   <p>
    Tak zašumela milá krčma Pod zlatým žaluďom. Najprv pravda, keď vrútili sa Podnebíkove
         legióny, zatíchlo všetko v krčme. Na to ale bolo počuť jednotlivé výkriky, ľudia počali sa
         sácať, niektorí upadli. Pranica vypukla náležitá.
   </p>
   <p>
    Nikdy tak rýchle nezletel žiaden od boha odpadnutý anjel z neba, pudený plamenným mečom
         archanjela, žiadna svetská veľkosť z výšavy svojej, žiaden meteor z éteru, ako zletel Žúrik
         zo svojej stolovej tribúny. On zmizol zo stola, pokrytého červeným prikrývadlom, s takou
         báječnou rapiditou, akú pripisovať možno okrem Žúrika iba elektricite a blesku hromovému.
         Hrozivo vyzdvihnutá subtílna päsť klesala, a už ho nebolo. No odpadlý anjel zletel do
         pekla. Napoleon zletel z trónu na Svätú Helenu, meteor vreže sa do zeme — to, vieme, ale
         ale kam podel sa Žúrik, to nevedel nik. Medzitým pračka rástla; najprv sa iba päsťami
         dusili; no neskôr sprašťali stolce. Tučný hostinský kričal: „Von! von! von! Tam sa bite na
         ulici!“ No pivový pohár šibol mu vedľa tučného líca a roztrepal sa na stene — uznal za
         dobré utiahnuť sa — bol on priširokým centrom. Avšak tlupa bijúcich sa nevdojak poslúchla.
         Žúrikova stránka ustupovala k dverám. Divné, i Podnebíka nebolo. I ten stratil sa kamsi, no
         iba s výkrikom: „Nedajte sa, íljen!“ Za ustupujúcimi pršali poháre, misky podkladačné,
         stolové nohy a operadlá. Svetlá povyhasínali. Za chvíľu prenieslo sa bojište na ulicu, iba
         dvaja tovariši zostali ležať v chyži a drhli druh druha, váľajúc sa po špinavej dlážke.
         Hostinský, rád takémuto obratu, vykotúľal dvoch sverepých borcov von dvermi a zavrel dvere.
         Z ulice ozýval sa strašný hurhaj.
   </p>
   <p>
    „Eh,“ riekol hostinský, podvihnúc si bruško, zapálil sirku a obzrel bojište a spustu,
         „ale mi to Žúrik dobre zaplatí!“
   </p>
   <p>
    „Zaplatím!“ ozval sa razom Žúrikov hlas, až tak trhlo hostinským. Spod stola vykukla
         jeho utrápená hlava. Sirka zhasla.
   </p>
   <p>
    „Vy ste to, pán notár? Prepánaboha!“
   </p>
   <p>
    „Ešte je tu ktosi,“ riekol Žúrik, štvornožky lezúc od stola. Hostinský zapálil druhú
         sirku. Za Žúrikom ťahal sa štvornožky spod stola Podnebík. Dobre, že sirka zase zhasla,
         Žúrik by bol protivníka gániacim pohľadom preklal. Von vyjsť z hostinca báli sa obidvaja
         jednakým strachom, lebo pred hostincom neprestával bojový hurhaj. Dvaja nepriatelia pod
         tlakom toho istého strachu a nebezpečia zostali svorne pri dverách stemnelej krčmy.
   </p>
   <p>
    Rudopoľský s učiteľom stáli z druhej strany potoka a hľadeli na nejasné klbká
         zápasiacich. O chvíľu rýchlym chodom prišli dvaja stoliční pandúri, na pleciach pušky. Ich
         bajonety slabo leskli sa v šere hviezdneho svitu.
   </p>
   <p>
    „Nun kommt die Polizei
    <sup>
     [
     <a class="footnote" href="#ftn.d56e1173" name="d56e1173">
      49
     </a>
     ]
    </sup>
    !“ zasmial sa Stanislav. Namiesto utíšenia hluk sa strojnásobil.
   </p>
   <p>
    „Tuším, tuším nasleduje neočakávaná katastrofa.“
   </p>
   <p>
    A vskutku. Niečo čľaplo do potoka a nato ozvalo sa teremtetovanie
    <sup>
     [
     <a class="footnote" href="#ftn.d56e1181" name="d56e1181">
      50
     </a>
     ]
    </sup>
    . Úbohý pandúr liezol horko-ťažko z bahna. „Čľap!“ druhý raz. Jeho kamarát ho
         nasledoval. No cieľ bol predsa dosiahnutý; ulica sa utíšila. Už nebolo vidieť vtáčika
         letáčika. Stalo sa to tak, že akonáhle prišli pandúri, razom zápasiace stránky spojenou
         silou oborili sa na spoločného nepriateľa, po jeho premožení ale zmizlo všetko.
   </p>
   <p>
    „My by sme mohli teraz hrať zástoj hyen vojnových,“ riekol Rudopoľský a zívol, „no
         lepšie bude, keď pôjdeme spať.“
   </p>
   <p>
    Vtom cvengli dvere hostinca. Jedna postava vykĺzla a šibla naľavo, za ňou druhá a šibla
         napravo. V tej naľavo poznal Tichý Žúrika.
   </p>
   <p>
    Žúrik neraz preletel ulicu túto rýchlym tempom, no tak hladko mu to ešte nikdy
         nešlo.
   </p>
   <p>
    „Hľa, hľa, ten sa tuším o Jáne korčuľuje!“ smial sa Rudopoľský hlasito, čo veľmi riedko
         robil. Sotvaže to vyriekol, už zmizla letiaca postava v šere nočnom, unikajúca naozaj
         rýchlosťou zručného kĺzača na korčuliach.
   </p>
   <p>
    Albert Tichý odobral sa od Rudopoľského. Dosť obšírny jeho byt stál prázdny, iba jednu
         izbu obýval, takzvanú „preceptoriu
    <sup>
     [
     <a class="footnote" href="#ftn.d56e1195" name="d56e1195">
      51
     </a>
     ]
    </sup>
    “. Izbička hľadela svojimi dvoma oknami k záhrade, dosť zapustenej. Za záhradou
         bola zvonica, a hneď niečo naľavo stál obšírny kostol. Ohromné stavisko bez vkusu a umu.
         Štyri steny, v nich šedeli sa v prízemí a v prvom poschodí neveľké obloky, celkom prosté,
         takmer štvorhranné. Keď roku 1849 cez Rudopolie tiahli ruské vojská, veliteľ vojsk nechcel
         veriť richtárovi a farárovi, že to chrám; až keď ho dnu voviedli pred oltár, prekrižoval sa
         a odvolal rozkaz položiť stavisko na magazín.
   </p>
   <p>
    Tichý vnišiel do preceptorie a zapálil svoju nízku lampu. Zo stolového priečinku
         vytiahol — rukopisy. On už od troch rokov pracoval pilne. I básne tam boli, i poviestky, i
         všelijaké články, kritiky, úvahy, politické poznámky. Albert odpisoval drobunkým písmom
         tieto svoje práce a skrýval ich ako nejaký poklad, ktorý by stratil cenu, keby ho uzreli
         cudzie oči. On im nepriznával žiadnej ceny pre iných, no preňho boli duševnou potrebou,
         preňho boli potešením a radostnou tajnosťou. On počal čítať malú novielku, ktorú už dávno
         nemal v rukách. Čítal ju temer ako cudziu, niekedy dávno čítanú, polozabudnutú prácu. Tón a
         farba tak zodpovedali dnešnému nastrojeniu ducha. No novela končila sa žiaľno: krásna duša
         zlyhala pod ťarchou nezavinených okolností. ,To nepravda,’ podumal, ,boh tak neriadi svet!
         Veď dobro víťazí konečne! Načo brať vieru na toto dobro.’ No ozval sa v ňom i taký hlas,
         ktorý potvrdzoval pravdivosť jeho poetickej rozprávky. ,Súdy božie sú nevystihnuteľné. My
         myslíme, že osud bezprávie vystrája. Odkiaľže my vieme, čo je bezprávie osudu, božej
         prozreteľnosti? Čo previnilo mrúce dieťa? A ako žiaľno je vidieť bojovať so smrťou takého
         malého červíčka. A Malvína? Tá čistá duša, to srdce dobré a mäkké! Ona každú minútku
         obetovala by sa bola, ona nikoho neobrazila, nikomu nezavadzala. A ja videl jej agóniu,
         videl ju mŕtvu, studenú. „Aký je ten život krásny,“ hovorila ešte dňom pred smrťou. A ten
         krásny život prchal od nej nezastaviteľne…’ Potom schoval písma a oprel sa lakťami na stôl
         a zakryl tvár dlaňami. Zdalo sa mu, že veľmi mnoho prežil cez tento deň, a to veľmi mnoho
         proti sebe postaveného, jedno druhému odporujúceho. Predčitovanie Stanovo — ešte mu zneli v
         duši hlboké tóny jeho príjemného hlasu — potom tá divná, nepochopená scéna s Annou!
         Nepochopená! On nepovažoval jej slová čo vyznanie lásky. Kdeby také šťastie! Kdežeby tak
         blízko vyplnenie najsmelších fantázií! No spoveď to bola, spoveď ubolenej, samotou a
         sirobou ubitej krásnej duše. A on je tým spovedníkom. Tichý pocítil čistú, nadzemskú
         radosť, bez pomyslenia na seba a svoje šťastie. Takéto okamihy sú riedke v živote. ,Zomrieť
         za ňu, zomrieť,’ to pozdalo sa mu blaženstvom najvyšším. On nepýtal sa, prečo sa tak stalo,
         čo má nasledovať; on cítil iba plnú ťarchu vďačnosti voči nej. Razom stal sa boháčom,
         ktorému zverili ohromné majetky, a on nesklame, oj, nesklame nikoho. Prešiel mysľou na
         Rudopoľského. Srdce ho zabolelo. Veď v slovách Anniných mnoho pravdy. Aké to protivy, akým
         sarkazmom vyslovuje sa o našich veciach, svätých a veľkých! Tichému boli diela a snahy
         národné ozaj svätými. On nevidel slabosti, nevidel hriechu, keď ho zaokrývala rúška
         národného presvedčenia. Slovenská kniha, odhliadnuc od obsahu a ceny, bola mu niečím iným
         než kniha inorečová. On vítal každý nový spisok s detskou radosťou. Pozorne prerezoval
         penálikom
    <sup>
     [
     <a class="footnote" href="#ftn.d56e1201" name="d56e1201">
      52
     </a>
     ]
    </sup>
    stránky, hľadal a — nachádzal na každej stránke pravdy a múdrosti, obložené
         perlami a skvostami krásy. Jemu ani na um neprišlo posudzovať, kritizovať: on vďačne bral
         podávané, a pripisoval svojej slabosti, ak mu všetko nezodpovedalo. A tu razom oblial ho
         Stano, ktorému nebolo možno nadať do blbých lebo skazených srdcom, studenou vodou. Bolelo
         ho to. Hneď nato blysla mu dušou karikatúrna scéna pred hostincom. Slzy mu vystúpili do
         očí.
   </p>
   <p>
    „Pravda, Rudopoľský posudzuje nás dľa Žúrikovcov!“ Albert zaťal zuby. Hnev vzbúril sa v
         ňom, bolesť ho týrala. Vysoké myšlienky, sväté diela — v karikatúre. Veď je Žúrik náš, ba
         práve často vedie hlučné slovo! A potom takáto história odohráva sa pred očami
         cudzincovými! Tichému bolo strašnou myšlienkou, že i medzi posvätencami sú karikatúrne
         zjavy, že sú i slabúsi, i ľudia nie celkom bezúhonní, ba i necitní a podlí. Oči zažmúril,
         zaťal zuby a nechcel takých vidieť. On by si želal vidieť vysoké postavy, biele ako srieň,
         mužné, obrovské!
   </p>
   <p>
    Ťažké pocity odchádzali, keď mu mysľou blysla Anna. Tón jej hlasu zvučal mu dušou.
         Vzchopil sa, sadol kuklavíru. Tichá, pridusená melódia vinula sa z nástroja. Bola to
         fantázia, bez počiatku a konca. Albertovo srdce zaplesalo: ,Ajhľa,’ pomyslel, nakloniac sa
         nad klávesy, ,v tomto tóne hovorila Anna, moja Anna!’ Posledných dvoch slov sa zľakol a
         hrmotne udrel na klávesy.
   </p>
   <p>
    Na druhý deň poslal kostolníka i dvoch mendíkov, obremenených knihami, do kaštieľa. Títo
         traja ľudkovia niesli temer celú novšiu literatúru slovenskú bez veľkého namáhania.
         Stanislav nebol ignorant v slavianskych veľkých spisbách, a tak vedel sa i tu dosť skoro
         orientovať. Celé predpoludnie strávil vyberaním — po obede prezeral, čítal s veľkým
         chvatom. Neraz mu klipkali oči, no on premohol sa. Za tri dni veľmi mnoho prečítal a skoro
         všetko prezrel. Zdalo sa mu, že predsa svedčí sa vedieť niečo o duchovných pohyboch rodného
         kraja, bez ohľadu na ich cennosť, a za druhé, Tichý ho zaujal, a tak i ten svet, v ktorom
         sa pohybuje tento rojko. „Ponechajte mi ešte tie knihy,“ riekol Tichému, uradostenému nad
         takouto žiadosťou.
   </p>
   <p>
    Tichý nevedel ako k Vanovským. Celé dni strojil sa, obliekol najnovšie šaty, stúpal hore
         mestom — no ako uzrel dve veľké kamenné gule na bránových stĺpoch — ochabol, zapýril sa — a
         nešiel. Až na šiesty deň prekvapil ho Stano na ulici a vzal pod rameno. „Čo vy pustovník,“
         riekol mu s akousi otcovskou starostlivosťou, „dámy sa na vás pýtajú. Tegnera som im už
         prečítal do konca; urobil dobrý dojem. Tá mladá deva jastrí ako jašterica, tvár jej mení
         sa, ožíva a tíchne dľa obsahu lektúry — celá Ingeborg
    <sup>
     [
     <a class="footnote" href="#ftn.d56e1214" name="d56e1214">
      53
     </a>
     ]
    </sup>
    . Radosť som mal z nich. Vanovská trochu ťažšie chápe, no čo raz schytí, to iste
         pocíti cele a hlboko. Poďte so mnou, pozhovárame sa o tom. Mám zase niečo pre tie vaše
         ,národovkyne’,“ smiešnym prízvukom doložil Stano, „lenže sú ony v skutočnosti omnoho
         interesantnejšie než vo vašich poviestkach tie večné Miliny a Maríny! Poďte.“ Tichý dal sa
         nevoľne viesť. S iným ľahšie mu bolo, než samému. No predsa srdce bilo mu veľmi tuho, keď
         blížili sa k bráne. Albert triasol sa pred tým okamihom, v ktorom predstúpi pred Annu. No
         strach jeho bol márny, Anny nebolo — poslal pre ňu Kráľ a odviezol na Rovienky, „aby mu
         zriadila to hniezdo“. A tak Anna i Lili bavili sa už niekoľko dní na Rovienkach. Tichému
         odľahlo — a predsa aj smútil, že jej nieto tu. Pustý zdal sa mu celý dom. Vonku počalo
         pršať. Padajúce kvapky dažďa zbúrili prach na hradskej — pravda, o chvíľu ho zase zmyli a
         vzduch osviežel a páchol vlahou. Vodín zahalil sa v mokrý, hmlový závoj. Mária zaviedla
         hosťov na verandu. Biele stĺpy jasno odrážali sa od šedého úzadia. Nezadlho pribehol
         Vanovský mokrý a zablatený. Preobliekol sa do chalátu, obul črievice a vyšiel tiež na
         verandu. Skoro za ním prišiel Anastas Guľka, sadol k poslednému stĺpu a uprel vypúlené oči
         na Rudopoľského.
   </p>
   <p>
    „Vaše dve slečny nevybrali si najlepšiu pohodu na výlet do boru,“ riekol Rudopoľský k
         Márii, ktorá sedela na divánku pri mramorovom stole. On ukázal v tú stranu, kde ležali
         Rovienky. Z vyvýšenej verandy bolo vidno v peknom čase čierne pásmo na obzore: bor
         roviensky. Teraz pravda pokrytý dažďovým mrakom, práve tak ako i Šedé Hory.
   </p>
   <p>
    „To nie je stály dážď,“ ochotne zamiešal sa Guľka, rád, že môže niečo príjemné preriecť;
         „nad Vodínom sa už čistí,“ — vskutku veža starého zámku vynorila sa z hmly — „a vietor duje
         od Salatína; budeme mať príjemný večer.“
   </p>
   <p>
    Karol Vanovský zívol; on nudil sa veľmi v daždivú pohodu. V lete nenávidel krov nad
         svojou hlavou — iba noc ho prinútila do príbytku, ináč bol vonku, i keď menej práce bolo.
         Keď orali, chodil za pluhmi a poznal každú brázdu, každý bujnejší fľak oziminy práve tak
         dobre ako menej vydarené miesta. Hospodáril celou dušou i rozumom; jemu bola roľa viac než
         živiteľkou, on ju i srdcom rád videl. Guľka, vidiac nudu Karolovu, navrhol preferanc.
         Pritiahli Tichého a odišli do Vanovského chyže. Na písacom stolíku stál vyschnutý kalamár —
         vidno, pán dávno nič nepísal. Karol po dlhšom šťúraní v priečinku stolovom našiel hru
         karát. Tichý sadol nechutne ku stolu, jemu protivili sa dnes karty ako nikdy; Karolova izba
         zdala sa mu väzením. Vanovský hral so záľubou, Guľka s túžbou po výhre. Častejšie sa
         prehadzoval, šibal okom po Albertových kartách, použijúc jeho bezstarostné držanie
         karát.
   </p>
   <p>
    Medzitým dážď neprestával. Vietor od Salatína prihnal celé pluky čiernošedých oblakov.
         Ony váľali sa nebom a polievali zem svojou vlahou.
   </p>
   <p>
    Rudopoľský sedel pri kamennom stole proti Márii a kreslil čosi ceruzkou; len zriedka
         prehovoril slovo-dve, len zriedka pozrel na ňu zadumaným, a predsa skúmavým pohľadom. Ona
         zvedavo kukla na bielu kartu, počiaranú črtami; z nich ešte nič nevychádzalo. Dážď šumel
         jednakým, monotónnym šumom na kypré hriadky, čľapotal na škridlicu a z rohu strechy lial sa
         celým vodopádom. Reč išla o mestských historkách, o výlete na Vodín, o malých záujmoch
         veľkého sveta. Stano črtal, črtal, no odpovedal na každú otázku a sám otázky zadával. Mária
         plietla, hľadela na mokrú trávu a hmlovitú diaľku. Otázky redli, on vhĺbil sa do práce, ona
         do svojich myšlienok.
   </p>
   <p>
    Mária bola zadumaná, smutná. Jej bolo nevoľno ako človeku, ktorý sa zobúdza z tichého
         sna a čuje už drsné tóny nepríjemnej skutočnosti. Pravda, že i ten sen bol bezfarebný a
         nudný, no bol pokojný. Srdce bilo jednakým taktom; dávno už prestalo nárokovať sladkosť
         nevšedného strasenia. Sto ráz opätovala si slová: tys šťastná, tebe nič, nič na svete
         nechybí. Ona i verila tým slovám; no boli okamihy, v ktorých táto viera slabla, slabla, až
         ustúpila tuhej rezignácii. Karol celé dni trávil po horách lebo na poli, a príduc domov,
         sotva stačil najesť sa, už pýtal posteľ; sotva vtiahol pod paplón nohu, už zaspával tuhým,
         mŕtvym snom; ráno, keď otvorila oči, už ho dávno nebolo; cez poludnie (ak totiž prišiel na
         obed) išla reč zase len o gazdovstve, on vypočúval pri polievke i raporty sluhov. V také
         dni zobrala sa na Rovienky, pobudla dva dni, a už ju pálila pôda pod nohami: už to nebola
         jej vlasť. Priviezla sa domov a zase zopätovala si: tys šťastná! — a zase verila tým
         slovám. Ona hrdo pozerala na mohutnú postavu mužovu, pri nej tí ostatní tak mizli, tešila
         sa, ako darí sa mu práca, ako rodia jeho nivy, plnia stodolu i mešťok, medzitým čo okolití
         statkári rútia sa do dlhov, predávajú hory kus za kusom. ,On trápi sa pre svoje dieťa,’
         podumala Mária a vďačne pozrela na uznojenú Karolovu tvár. Už videla v duchu Lili čo krásnu
         devu s bohatým venom, prvú nevestu celého šíreho kraja.
   </p>
   <p>
    No dnes bola smutná, sama neznala prečo. Mohutná postava mužova, zavinutá v chalát, jeho
         nudná tvár — to ju akosi rozladilo. ,Keď nemá pred sebou pluh a sennú kopu — už sa nudí,’
         podumala a nevdojak pozrela na jemné ťahy Stanislavove, rozjatrené prácou. On skúmavo
         pozrel na Máriu a zamyslel sa. Potom urobil ešte niekoľko malinkých čŕt — a „už som hotový“
         riekol, predostrúc Márii kartičku. Úsmevom zjasnila sa jej podumná tvár. Na kartičke
         poznala sa, a hoci to boli len ľahko hodené línie, mýlka predsa nebola možná. V úzadí
         dvíhali sa mohutné stromy parku, naľavo vidno bolo kus kaštieľového krídla. Nad stromami
         čnela veža Vodína. Vpredku, opretú ľahko o stolec, vidno bolo Máriu.
   </p>
   <p>
    „Nový talent,“ prehovorila svojím zvučným hlasom; „hľa, aký umelec; ba či ma Karol
         pozná.“
   </p>
   <p>
    „Nehodno za reč, milostivá pani. Môj náčrtok je bledý, nepravý; vidíte, kdeby mohla
         ceruzka znázorniť ten tichý tieň, ktorý leží vám na obočí a zduševňuje celú tvár? Ten vy
         sama nevidíte — lebo do zrkadla hľadia krásne ženy len v dobrom humore.“ Mária nehľadela na
         tvár, lež viac na postavu, ktorá sa veľmi udala na obrázku: jej vysoké, junónske poprsie
         vystupovalo plasticky, bohaté vlasy padali hrdou šijou. Stano hľadel na obrázok, i trhol
         sa, ako keď človeku niečo napadne razom a nečakane.
   </p>
   <p>
    „Dovoľte, zle je,“ a s tým vyňal jej z ruky lístok, zabudnúc na etiketu. Niekoľko
         nepatrných bodiek a čŕt nakreslil okolo úst, jemné, temer neviditeľné tiene vdýchol okolo
         mihalníc. Mária so záujmom hľadela na jeho jemné, biele prsty, ako zručne pohybovali sa a
         kládli bodku za bodkou, linajku ku linajke. Naozaj pery počali vystupovať jasnejšie, ba
         akýsi úsmev oblietol ich. Úsmev na perách a tieň melanchólie na obočí — to spájalo sa v
         divný súzvuk. Svieže, kypré pery zdali sa volať: hľa, ja šťastná, mne nič nechybí — tieň
         okolo čela a očí hovoril: no vo mne mnoho citu, mnoho utlmeného ohňa, ja ešte nerozvitá,
         niečo ma hatí…
   </p>
   <p>
    Stanislav sám s potešením hľadel na svoju prácu, ba razom zaradoval sa silnou radosťou.
         Spodná čeľusť jeho ľahko potriasla sa. „Toto už nenie číra kópia, v tomto nákrese život,
         umenie.“ Srdce zatriaslo sa v ňom. Zrazu skrsla v ňom nádej, že predsa býva v ňom tvorivý
         duch, že jeho zúfanie nad samým sebou bolo predčasné… on klamal sa, duch jeho blúdil a
         nenašiel pravý predmet na umelecké spracovanie. A tu razom zjavila sa mu téma, model dávno
         hľadaný a želaný dušou — i studnica tvorenia valí klokočom živé vody umenia. Tvár
         Rudopoľského obliala sa jasotom veľkej, hlboko pocítenej radosti. On už nevidel pred sebou
         Máriu Vanovskú, krásnu ženu, milú hostiteľku, on videl model, ktorý v ňom zobudil stratenú
         samodôveru, on videl neočakávane nájdený ideál umelecký; on našiel sám seba, svoje
         najvyššie túžby, našiel v nevinnej hre cestu, ktorá ho povedie k čistým, jasným výšinám
         umenia a ktorú dosiaľ márne hľadal v plači a kvílení rozháranej duše.
   </p>
   <p>
    Mária veľkými očami hľadela na neobyčajne obživenú tvár Stanislavovu; jeho temné oko
         horelo, raz uprené na kresbu, raz na jej tvár. Pravou rukou odhrnul vlasy: jeho biela malá
         ruka odrážala sa od potemných dlhých vlasov. „To nie podobizňa,“ zašeptali jeho mierne
         vypuklé pery, „to viac, to nová myšlienka, ktorá opiera sa iba ľahko o skutočnosť.“
         ,Kdežeby —’ pomyslel ticho, pozrúc na tvár Márie, ,nabrala táto žena taký výraz, takú
         hĺbku.’ Azda nikdy tak ľahostajne nepozrel na ženskú tvár ako teraz, no nikdy tak pálčivo,
         s takým mohutne sálajúcim ohňom. Máriu bodlo niečo do srdca; ona oprela sa na operadlo
         divána. Ľahký rumenec sfarbil jej líce i čelo — ba i biele hrdlo potemnelo. Stano hľadel na
         svoju kresbu a temer zabudol na spoločnicu. On chcel zachytiť ten požehnaný okamih, v
         ktorom kreslil tie bodky, tieto nežné, významné línie, chcel akoby upevniť, určiť tie
         podmienky. No nenašiel pevný, uspokojujúci vývod. Bol zmätený, jeho ruka triasla sa.
   </p>
   <p>
    Mária vstala. On s úľubou hľadel na jej postavu, na jej nerýchle, vlnisté, tak rieknuc
         okrúhle pohyby, na pyšnú šiju a pyšné poprsie — on hľadel okom umeleckým, oduševnelým pre
         krásu a tajnosť foriem. On by bol tak vrúcne, nezištne, takým čistým, nesebeckým citom
         bozkal jej ruku, ba čo i len lem jej šiat, a obložil jej celý život okrasou, vnadou a
         šťastím pôžitku, ktorý kynie ľuďom z opravdivého umenia. On by ju rád posadiť na stolec
         medzi dva iónske stĺpy, rád by ju drapíroval
    <sup>
     [
     <a class="footnote" href="#ftn.d56e1245" name="d56e1245">
      54
     </a>
     ]
    </sup>
    brokátom v pyšnej zeleni exotických rastlín, pri jej nohách rád by bol videl
         nádherné, perzské koberce! ,Hans Werner,’ pomyslel, ,kde si, môj duchovný radca! To, čo som
         nepochopil vo vedení tvojho štetca — razom jasným stalo sa v túto nadzemskú
         minútku!’
   </p>
   <p>
    Ďaleká mu bola každá iná myšlienka, ďaleká čo len možnosť nedorozumenia. Veď je to také
         jasné, také zrejmé — každý môže čítať všetko na jeho tvári… Mária obzrela sa na
         Rudopoľského a duša v nej zatriasla sa mocne. On stál pri bielej kolumne
    <sup>
     [
     <a class="footnote" href="#ftn.d56e1251" name="d56e1251">
      55
     </a>
     ]
    </sup>
    a sotva dýchal. Jemu ani do hlavy neprišlo, že by Mária mohla zle pochopovať
         jeho podivné chovanie sa. Preto spamätal sa a s naivnou prostotou pristúpil k nej a chytil
         ju jemne za ruku. „Ach, milostivá pani, vidíte hriešnika. Ja som bez vášho zvolenia pustil
         sa do kresby a nútil vás sedieť. Odpusťte, to neoceniteľná chvíla pre mňa.“ Mária vytiahla
         svoju podlhovastú, dosť veľkú ruku z jeho ruky a zmútila sa. Karol vyšiel na verandu vo
         svojom chaláte, rozjarený hrou, a podíval sa na oduševnenú tvár Rudopoľského, potom s
         dobrým úsmevom na ženu. Mária pozrela mu do očí s takou milotou, s takou nekonečnou dôverou
         a nevinou, že mu veselo bolo okolo srdca. „Ah, pán Rudopoľský zase niečo deklamoval — veľmi
         poeticky vyzerá!“ zasmial sa Karol.
   </p>
   <p>
    „Nie — ale kreslil,“ pretrhla ho Mária a vzala kresbu z mramorového stolíka. „Pozri, čo
         načrtal.“
   </p>
   <p>
    Karol hľadel na lístok. „Ach — Vodín,“ riekol, ukážuc svojím mocným, do barnava ohoreným
         prstom na kartočku. „No, toto vyzerá ako náš park. Veru, veľká lipa, pod ktorou obedúvame —
         i krídlo kaštieľa poznávam.“
   </p>
   <p>
    „Karol, Karol, nevidíš hlavnú vec!“
   </p>
   <p>
    „Túto dámu?“ Karol pozrel dokonalejšie; tuším si to ty, Mariška —“ On uprel oko na ňu.
         „Nie — nie! Podobáš sa jej, podobáš.“
   </p>
   <p>
    Rudopoľský odpustil Karolovi neprajnú kritiku. Mária tvrdila, že je veľmi dobre
         skreslená, Karol tajil. Pozvali Tichého. Tento sotva hodil oko na karotku, už pozrel na
         Máriu: „Celkom verne, milosťpani, celkom verne.“ Guľka súdil, že nos nenie dobre, aj čelo
         že je privysoké. Vodín poznali všetci. Žúrik pribehol tiež a chválil obraz do neba —
         nemohol sa dosť nadívať naň, vykrikoval pochvalné slová, škňúril sa, mykal plecom a
         upozorňoval na dokonalosti a krásy. Stanislav upokojil sa, reči sudcov a kritikov uviedli
         krv jeho zase do obyčajného prúdu. Tichý úsmev hral mu okolo úst, hovoril málo,
         epigramaticky a v duchu porovnával Guľku so Žúrikom. Obaja boli náruživí, každý v protivnom
         smere — lenže Žúrik bol tu na príhodnejšej pôde, Guľka musel lavírovať
    <sup>
     [
     <a class="footnote" href="#ftn.d56e1265" name="d56e1265">
      56
     </a>
     ]
    </sup>
    , čo mu ľahko padlo, lebo vyhral od Tichého päťdesiat krajciarov v preferanci.
         Žúrik, cítiac sa v pevnom sedle, schválne privádzal reč na politiku, a pretože počali
         pokrývať stôl, zostal u Vanovských na naliehanie domácej panej. Práve v ten čas padali
         posledné ústavy slovenské, alebo boli smrteľne ohrozené. V Rudopolí prijali správy tieto na
         jednej strane so škodoradosťou, na druhej s úprimným smútkom. Pravda, vyznať nutno, tá
         veľká masa zostala chladnokrvná: ako aj žialiť za niečím, čo alebo veľmi málo, alebo celkom
         nič neznala.
   </p>
   <p>
    Žúrik hrozil svojou subtílnou päsťou, „to už opravdivé zbojstvo, verejné, pouličné. Mali
         sa zobrať a vyhodiť komisárov von oblokom, ako Martinca a Slavatu! Hanba!“
   </p>
   <p>
    „Prosím ponížene,“ ozval sa Guľka, berúc z misy raka, čo väčšieho, „čo štát robí na
         záchranu seba, to nenie zbojstvo.“ Guľka rozlomil klepeto a kládol do úst biele mäsko.
         Dôverne pozrel na Stanislava, v ktorom šípil silného spojenca. No Stanislav nemyslel ver
         ani na štát, ani na zbojstvo, ale hľadel do taniera, dumajúc o Márii a jej junónskej
         postave — on už mal pohromade celý obraz, ktorý chcel stvoriť: Grizelda
    <sup>
     [
     <a class="footnote" href="#ftn.d56e1274" name="d56e1274">
      57
     </a>
     ]
    </sup>
    váha, čo urobiť: či dieťa stratiť a či milovaného muža. Stanislav predstavil si
         heroinu, tieň bôľu leží na jej čele, no sila, veľkosť ženská zrkadlí sa v horkom úsmeve
         plných úst. Obrazotvornosť jeho bola v plnej práci. Projekt Grizeldy už dávno zrodil sa v
         ňom, no k umeleckému zaokrúhleniu myšlienky prišiel až dnes.
   </p>
   <p>
    „Zachránenie seba,“ mohutným, opovržlivým hlasom riekol Karol Vanovský, „či hádam sto
         žiačikov ide rúcať ten váš štát? Alebo ho podkopáva ten nejaký Letopis
    <sup>
     [
     <a class="footnote" href="#ftn.d56e1280" name="d56e1280">
      58
     </a>
     ]
    </sup>
    , nikým nečítaný! Azda kalendárom zrútiť chcú uhorský trón?“
   </p>
   <p>
    Guľka zlomil druhé klepeto. „To semeno, to semeno! Tenš úr
    <sup>
     [
     <a class="footnote" href="#ftn.d56e1286" name="d56e1286">
      59
     </a>
     ]
    </sup>
    , ktoré sa tam rozsieva, môže cez noc narásť. A potom to koketovanie za
         hranicu…“
   </p>
   <p>
    Tichý počal byť netrpezlivý. Jeho modré oči vďačne pozreli na mocnú postavu
         Karolovu.
   </p>
   <p>
    „Ba i o rubľoch sa hovorí,“ doložil Guľka.
   </p>
   <p>
    „To podlé osočovanie!“ zavolal Žúrik tuhým hlasom, široko otvárajúc ústa, ako keď
         chlapec rozpráva kamarátom o nejakom svojom silnom kúsku. Pritom tuho pomykal ľavým plecom
         a roztvoriac široko svoje šedé oči, nahol sa cez stôl proti Guľkovi. „Kto je v peci, myslí,
         že sú všetci! Pretože istí ľudia živia sa nečestným grošom špiónskym,“ Žúrik mykol plecom a
         okom šibol na Guľku a potom na Vanovského, akoby chcel riecť, ej, ale som mu zaťal, „teda
         myslia, že i my žijeme samými rubľami. Hej, rubľami! Vzali by ste, vzali!“ Žúrik pozrel do
         zrkadla, visiaceho na stene za Guľkom, a sám sebe sa zapáčil; hrdinský hnev mu
         pristal.
   </p>
   <p>
    Guľka oprel sa tuho na stolicu, pustil vyjedené klepeto na tanier. Jeho vypúlené oči
         hľadeli zlostne, uzunká chudá tvár zbledla. Zo samého jedu zatajila sa mu reč. Stanislav
         pozrel naňho a hneď si spomenul, že ho už videl v hostinci. ,To sú tie samé náruživé oči,’
         pomyslel. Mlčanie Guľkovo posmelilo Žúrika; čím ďalej hovoril, tým viac pribúdalo kriku,
         tým nezrozumiteľnejšie boli jeho súdy. Mlčanie Guľkovo bolo olejom na Žúrikov hnev. Pravda,
         nutno poznamenať, že Žúrik prišiel trochu rozveselený do Vanovských a tam preklopil už
         štvrtý pohár ťažkého vína. Stanislav sedel pri ňom a pozoroval, ako pije: spodnú peru
         natiahol, vrchnú urobil na koryto, prihol a mľaskol. To páčilo sa Stanovi, preto mu pilne
         nalieval.
   </p>
   <p>
    „Áno, takí ľudia prídu, čert zná, skadiaľ ich vietor dohnal, možno s batôžkom prišli. V
         Rudopolí teplo, ľudia sa zmilovali, pritúlili bedárov. A teraz? Už im rohy narástli, už
         rozťahujú svoje štetiny ako onen jež v krtovej diere. My sme tu Slováci,“ hlas Žúrikov
         počínal byť škrekľavý, „komu sa nepáči, nech ide ta treba na Hortobáď
    <sup>
     [
     <a class="footnote" href="#ftn.d56e1300" name="d56e1300">
      60
     </a>
     ]
    </sup>
    ! To si ja nedám rieknuť, že vraj koketovanie za hranicu,“ Žúrik udrel sa do
         pŕs, „to si ja nedám rieknuť od nikoho na svete. Ja viem, čo som, a ja ukážem každému, zač
         je toho lokeť,“ Ján Vrahobor hodil sa na operadlo chrbtom, až sprašťalo, „ja dvadsať rokov
         pracujem, nemám pokojnej chvíle, deriem sa — a tu sa niekto opováži! Ja to nedovolím,“ tu
         skríkol Žúrik a buchol rukou na stôl, „ja si to vyprosím od kadejakých špiónov.“ Žúrik
         hrozil päsťou, Karol ho počal krotiť, no to iba rozohnilo milého Žúrika, vždy smelšie
         výrazy používal, konečne obrátil sa direktne ku Guľkoví a riekol mu, že ho vyťahá za
         uši.
   </p>
   <p>
    Guľka sa konečne spamätal. Náruživo pozrel na svojho protivníka a zasyčal zlostným
         hlasom:
   </p>
   <p>
    „Pod stôl, pod stôl, pán hrdinský notár; pod stôl s Podnebíkom.“
   </p>
   <p>
    Spoločnosť bola už nemilo dojatá Žúrikovým výbuchom. Mária cítila sa byť obrazená, Stano
         v nedorozumení pozeral na domáceho pána, ktorému sa tuším páčil výstup. No slová Guľkove
         mali elektrický účinok: všetci vedeli o Žúrikovom dobrodružstve pod stolom. Žúrikov prúd
         reči zastavil sa, akoby ho bol odsekol, a zdržaná salva smiechu vybúšila okolo stola. I sám
         Tichý nezdržal sa smiechu. Vanovský ale nestiesňal sa celkom nič, smial sa až sklené dvere
         rinčali. Žúrik urobil razom žiaľnu tvár, tak smutnú a pritom komickú, že ho i sám Karol
         ľutoval — no aká pomoc? Guľka, ktorého nenávidel, choval sa zdržanlivo a mierne — proti
         nemu stránku chytiť za Jána Vrahobora bolo hostiteľovi ťažkou vecou.
   </p>
   <p>
    Rudopoľský to všetko nahliadal, a predsa mrzel sa, že zlostný Guľka víťazí. Už mal
         napohotove horké slovo… no pozrel na Tichého a zarazil sa. Výraz Albertovej tváre bol veľmi
         bôľny; ozajstný duševný bôľ svietil z jeho príjemných modrých očí. Tichý by sa bol radšej
         videl pod zemou než za chutným bielym stolom. On hanbil sa z duše za nápad i obranu jeho
         svätej veci. On, ktorý celý deň nejedol, počujúc prvú správu o zrušení prvého slovenského
         gymnázia, ktorý tajne vo svojej „preceptorii“ plakal ako decko, on musel počúvať takéto
         profánne reči, takúto obranu, ktorá bola horšia než nápad. Žlč v ňom skypela, keď pozrel na
         žltkavú tvár Guľkovu a videl jeho zlostný úsmev, jeho iskrivé, vypúlené oči. „Zhoríte,“
         šepol mu Stanislav a chytil ho za ruku, „zhoríte, brat môj!“ No výraz jeho tváre zachoval
         si živo a verne. Žúrik zmizol zo spoločnosti; nik ho nespozoroval. Najprv totiž vstal,
         sadol na stolec bližší k skleným dverám, vedúcim do salónu. Potom sa oprel o veraje, s tým
         samým komicko-žiaľnym výrazom na svojej subtílnej, mladistvo-starej tvári, a keď sa
         spoločnosť zahovorila — zvrtol sa a už ho nebolo na verande. Navzdor svojmu žiaľu nemohol
         zdržať sa nepošklbať Hanku, ktorú stretol v koridore. Chytil ju za tuhé, strunisté rameno,
         no Hanka len pohla rukou a prsty Žúrikove klepli naprázdno. „Ej, pekná Hanka, čo sa tak
         durdíš?“ Hanka ukázala mu figu. „Nech sa páči k červenej Dore na Závodie,“ odvrkla a
         zasmiala sa, len tak zajačal koridor. Ján zmizol ako gáfor. Zase stavil sa u ševca Kutálka,
         nie viac s novinou, ale s valným prúdom nadávok na Anastázia Guľku. Všetko mu vyvolal pred
         majstrom i tovarišmi, odpočívajúcimi pred dverami po dennej práci. Matuľova vyhňa bola
         zatvorená, vbehol teda do jeho príbytku a bez okolkov a najmenšej predmluvy počal sypať
         nadávky na Anastáza Guľku. Pod zlatým žaluďom v extraizbe našiel vďačné pole. Sedelo tam
         viac verných „Orlov“. Žúrik zase bez predmluvy a okolkov zrovna udrel na Anastáza Guľku a
         nachádzal mu lieky, akých ešte nebolo. Na Guľkovi neostalo nitky dobrej; pretože bolo už
         neskoro k farárom a učiteľom, horným i dolným, pobehal ešte niekoľko krčiem so svojou
         litániou na Guľku. Anastázovi sa veru mohlo čkať! Konečne zobral z poslednej krčmy
         posledných tovarišov, zaplatil každému po borovičke a vyšiel s nimi na ulicu. Dlho
         obchádzal Guľkov byt, rozohňujúc svoj sprievod proti svojmu sokovi. No Guľka sa neukázal.
         Tovariši doprevadili Jána Vrahobora do jeho príbytku. „Zbohom, kamaráti,“ riekol im
         blahosklonne.
   </p>
   <p>
    Dážď prestal, nebo sa vyjagalo. Mesiac vyplul na oblohu a stál jasno na belasom nebi,
         ktoré bolo čistunké, akoby vyumývané tuhým dažďom. Zo záhrady Vanovského páchlo mokrou
         hlinou. Prinesené dve lampy osvecovali živý plot, v ktorom sa iskrila rosa. Dobre bolo
         dýchať vlažný vzduch. Karol dymil z veľkého čibuka a vysvetľoval Stanovi celú históriu
         slovenských ústavov. Rudopoľský počúval, počúval… no myseľ jeho bola zaujatá inými
         myšlienkami. On premýšľal o tvári a posunkoch Žúrikových, o výraznom, pohnutom obličaji
         Tichého a najviac o svojej Grizelde…
   </p>
   <p>
    „To je preňho cudzím svetom,“ vzdychol si Tichý, vidiac roztržitosť priateľovu;
         „nepriateľom nebude — no kdeže mu vziať oduševnenie a cit pre našu vec?“
   </p>
   <p>
    Guľka sa stratil hneď pri prvých slovách Karolových. Seriózneho protivníka si neželal a
         bol úplne spokojný so svojím dnešným víťazstvom. Rudopoľskému uklonil sa zvláštne
         prívetivo, ba kolegiálne mu potriasol ruku. Stano urobil hlúpu tvár: ako prichádzam k
         takémuto neočakávanému priateľstvu, hovorili jeho oči.
   </p>
   <p>
    Vanovský konečne zamĺkol. „Nuž, čo myslíte, pane, kde je pravda?“
   </p>
   <p>
    ,Pravda je v očiach tvojej ženy,’ pomyslel Stano; ,tam som ju našiel, a už ju nepustím,
         nepustím!’ Tichý vzpriamil sa a očakával dychtivo, čo povie Stanislav.
   </p>
   <p>
    „Nuž,“ po chvíli odhodlal sa tento k slovu, „v zemi, v ktorej milióny nevedia čítať,
         divno vyníma sa rúcanie škôl. Myslím, že tým neurobili vám žiadnej škody. Načo sú vam
         vlastne gymnáziá?“
   </p>
   <p>
    Na takúto baroknú otázku Karol nebol pripravený. „Zakladajte abc — školy. Tie vám
         nezoberú, lebo sám ľud pobije kolami exekútorov. No stratu gymnázia necíti. Jemu do toho
         nič, ako vôbec do vás všetkých a vašich sporov s vládou a jej otrokmi. Vy ruvete sa za jeho
         jazyk — to on nepochopí, a hovorí ďalej svojím jazykom zdedeným po otcoch! Čo ho do toho,
         či vyberajú dane dľa maďarských, kitajských alebo slovenských protokolov? Či deklinujú
         mensa, mensae dľa toho lebo onoho tirocínia
    <sup>
     [
     <a class="footnote" href="#ftn.d56e1327" name="d56e1327">
      61
     </a>
     ]
    </sup>
    ? Začnite od abc!“
   </p>
   <p>
    Tichý rozsmútil sa. Jemu strašnou bola myšlienka, že Slováci, učivší svet — mali by
         počínať od abc, a jedine od abc.
   </p>
   <p>
    Vanovský vstal a postavil čibuk o stĺp. „Veď dobre, jedni sa majú učiť abc, iní ale
         vyššie siahať. Bez vyššieho vzdelania nebude ani abc! Národ je zložené, nie jednoduché
         teleso. On potrebuje i tehlu i diamant, i zemiak, i ružu, i hnojovú jamu i múzeum
    <sup>
     [
     <a class="footnote" href="#ftn.d56e1335" name="d56e1335">
      62
     </a>
     ]
    </sup>
    ! Národ ako taký nepočíta s abc!“
   </p>
   <p>
    „Národ?“ so sarkazmom na jemno krojených perách spýtal sa Rudopoľský, a odhrnul vlasy za
         ucho.
   </p>
   <p>
    Vanovský nerozumel otázke a pokračoval svojím priamym, pádnym spôsobom. Rudopoľský
         videl, akou milou, oddanou pozornosťou Mária sprevádza reči manželove, ako visí na jeho
         perách túžobným, veriacim pohľadom. Jej ruka, nemalá, no krásne sformovaná a rozvitá,
         podlhovastá, ležala na obruse; pootvorená pera, červená ohňom a životom, potriasla sa pri
         niektorých iskrenných výrazoch ako ružový lístok. „Ach, táto krásna žena pochopila by i
         hlbšie pravdy.“ premietal Rudopoľský, „muselo by to byť krásnou úlohou učiteľskou! No tento
         barbar sýti mäkú, široko založenú dušu svojimi politikasterstvami. Aká škoda.“ Tichý ožil,
         celý večer zle sa cítil, časom mu bolo na zutekanie. Rozumné reči Karolove ho tešili.
         Vidíš, hladký sveták, máme aj iných mužov, nie samých Žúrikovcov. Pravda, potešenie jeho
         bolo by valne kleslo, keby bol videl, že Vanovského dôvody tak málo podejstvujú na Stana
         ako Žúrikove kotrmelce.
   </p>
   <p>
    Rudopoľský odobral sa i s Albertom. Dlho chodili po uliciach, slabo osvetlených
         zapadajúcim mesiacom. Malé barinky lisli sa v jeho svetle na ceste.
   </p>
   <p>
    „Skoro šesť dní hrabal som sa vo vašich knihách. Ďakujem vám, bez vašej láskavosti nebol
         bych na to prišiel.“
   </p>
   <p>
    „Nuž a čo myslíte?“
   </p>
   <p>
    „Žiaľ, svoju mienku zmeniť som nemohol. Verte mi, pane, o vašej čestnosti, čistote a
         žertvohojnej snahe som nepochyboval. To som videl v priamej, tvrdej tvári Vanovského, to
         som tušil v byte jeho dám, vo vašich očiach, slovách a posunkoch. Ba i ten Ján Vrahobor,
         vzdor svojmu podstolovému hrdinstvu a úteku, je mi toho zrejmým dokladom. No vec vaša je
         beznádejná, aspoň posiaľ.“ Sňal klobúk; mesiac osvietil jeho klenuté, významné čelo.
   </p>
   <p>
    Tichý bol rozľútostený. Hneď by bol zaplakal. Zastavujúc dych, počúval ďalej.
   </p>
   <p>
    „Česť je pekná vec; nie je človekom, kto ju nemá. No v obyčajnom, každodennom živote
         žertva iná byť iba výnimkou, iba vonnou oázou na púšti skutočného života. Táto púšť — to je
         podstatná čiastka ľudského bytu, táto utilitárna, prozaická, praktická púšť. Vidíte, u vás
         je každá tá knižtička žertvou, dvojnou žertvou, čítajúcich i píšuceho. Ona sotva je
         potrebou — a preto nenesie, nemôže niesť ovocie. Všetko na svete má svoje určenie: v tomto
         zariadení obdivujeme veľum božský, večný a neskonalý. Človek, keď tvorí, je atómom božstva,
         a vtedy riadiť sa má dľa toho samého pravidla: nič neprodukovať bez určenia. Mnohé z vašich
         kníh nemajú žiadne určenie — sú žertvou spisovateľovou — i žertvou kupcov a
         čitateľov.“
   </p>
   <p>
    Tichý chcel ho pretrhnúť, no on sa nedal.
   </p>
   <p>
    „S veľmi malými výnimkami doniesli ste mi celú spústu diletantských pokusov. Ah, to
         čisté zavádzanie. Vaši starí, trikrát kalení panslavisti ináč chytali sa diela. Viete, pán
         môj, to boli talenty. Myslíte, že by boli urobili dojem a postrašili Európu bez talentu?
         Nie. Veď tie slavianske masy jestvovali i pred Mickiewiczom, Kollárom a Šafárikom, a nik si
         ich nevšímal. Tu prišiel veľký poet Adam, veľký rétor Ján a veľký učenec, váš slovenský
         Pavel — a nový svet počal sa tvoriť z mŕtvych predtým atómov. Z tejto trojice dvaja patria
         k vášmu kmeňu — veľká česť — no spolu i veľké zahanbenie. Im bolo tu priúzko. Dni zostali
         iba rodom Slovákmi, riekol bych iba telom. No duša ich hľadala širšie svety. Tí vaši
         špecialisti, ach, ako žiaľno klesli! Diletanti brnkajú na epickú i lyrickú strunu,
         diletanti omáľajú detinskú, naivnú prózu, diletanti siahajú do filozofie a nakopia
         mystických nezmyslov, až človeku hlava brní. Mali ste si nepúšťať Šafárikov a Kollárov na
         to široké more.“
   </p>
   <p>
    Tichý žasol nad Stanom. Nemyslel, že by tento sveták tak mnoho znal o týchto veciach.
         Srdce mladého nadšenca zohrievalo sa. I riekol:
   </p>
   <p>
    „Súhlasím v mnohom! No tak prázdno predsa nezostalo u nás! Máme Marínu. Ráčili ste si ju
         povšimnúť?“
   </p>
   <p>
    „Tento Sládkovič patrí medzi tie výnimky, ktoré som dopustil. No vidíte, ani on nezaloží
         slovenskú poéziu; myslím takú, ktorá má pre národy oslobodzujúci význam, ktorá robí z más
         národy, z hoviad ľudí. Táto poézia zaujíma i prísno mysliacich ľudí, diplomatov, filozofov,
         historikov, psychológov. Ona je dušou národa, jeho svätým talizmanom. Tejto poézie niet u
         vás. No i pre všednú potrebu zle je postarané. Modlite sa každý deň: „Bože, daj nám
         talenty!“ A čo je hlavné, priložte k tejto modlitbe namiesto amen: „Nech zostanú doma.“ Ak
         má ľud váš v sebe silu organickú vzrastu, ak má dušu — talenty to vycítia, vynesú na
         povrch, a verte mi, tisíc škôl kasírovaných lebo okradnutých múzeí nepomôže vašim slabým
         kompatriotom. Vy rozrastiete sa ako — (tu zastal, akoby váhal prisilným výrazom obraziť
         súbesedníka) ohnica — nie, ako mohutná bučina veselo na širinu i výšinu.“
   </p>
   <p>
    Tichý počul iba tie dobré slová, dávajúce nádej, obodrujúce. Celý obliaty a premožený
         citom, kŕčovite schvátil rameno svojho druha a z hrudi ozvali sa mu radostné akési zvuky,
         ako keď voda bystriny žblnká o kameň. Oči zamokli slzami.
   </p>
   <p>
    „Zhoríte,“ sucho doložil Stanislav a zastal pred plným sklepom židovým, vlastne krčmou.
         Z ulice vidno bolo mnoho halien a spod nich trčiace obhorené ruky.
   </p>
   <p>
    „Táto čeliadka,“ ukázal do sklepu, „sotva má tú dušu a organickú silu vzrastu! Miseria
         contribuens plebs! In aeternum. Amen!
    <sup>
     [
     <a class="footnote" href="#ftn.d56e1373" name="d56e1373">
      63
     </a>
     ]
    </sup>
    “
   </p>
   <p>
    Ruka Albertova klesla z ramena Rudopoľského. Zahľadel sa do židovského sklepu a sklonil
         hlavu.
   </p>
   <p>
    „Pi, švagre,“ bolo počuť chripľavý hlas a nato hrešenie surové a spolu hlúpo-cynické.
         Pri dverách stála ženička v bielom, na štvorec viazanom ručníku na hlave, rohy ručníka
         trčali na šiji vpravo, vľavo. Na chrbte v žltej, nevybielenej plachte niesla niečo. Bola
         mladá, no vychudnutá, so zapadnutou hruďou. Spod ručníka bolo vidno uzunké čipky čepca.
         Svetlými bodkami pretkané ony vrhali tiene na bledé, pekné čelo. „Michal,“ bolo počuť jej
         hlas, slabý, prosebný, „poď, už je neskoro! Máme ďaleko!“
   </p>
   <p>
    Oslovený držal v ruke fľašku s vysokým hrdlom. Bezfarebný, ako voda nápoj špliechal o
         sklené steny; šuminy povstávali i hasli v širokom hrdle fľaškovom. „Ej, Dorka, Dorka,“
         lenivým jazykom bľabotal Michal, odhodiac žltú halenu na lavicu. Čierne cifry, „slížky“
         zvané, viseli na hazuche. Tvár Michalova sa razom pošpatila. Nakrivil vyblednutú peru a
         pozrel tupo na ženu.
   </p>
   <p>
    „Deti som zamkla, dobre vieš! Iste plačú. Poď, Miško.“
   </p>
   <p>
    Žena kládla mu halenu okolo pliec. Slížky sa triasli na hazuche. Tvár Michalova sa razom
         pošpatila. Nakrivil vyblednutú peru a pozrel tupo na ženu.
   </p>
   <p>
    „Mlčíš, čudáku!“ Slovo „deti“ ho zamrzelo.
   </p>
   <p>
    „Poď, Michal, poď,“ volala žena, chytiac oboma rukami rukáv haleny, pri spodku zaviazaný
         šnórkou, aby tak slúžil čo kapsa na proviant, tabak a kresivo.
   </p>
   <p>
    „Chej, chej,“ zasmial sa rišavý žid, „pozrite, dobrí ľudia, žena muža bije.“ Niektorí
         zasmiali sa židovi.
   </p>
   <p>
    Tvár Michalova pošpatila sa ešte viac. Vytrhol rukáv zo ženiných rúk a udrel ju päsťou
         do slabých, vpadnutých pŕs; zavrávorala a padla na zem; ručník zošmykol sa jej z hlavy.
         Čierny vrkoč, obviazaný šnórkou, padol na zablatenú dlážku.
   </p>
   <p>
    „Poďme!“ riekol rýchlo Albert, ťahajúc za rameno svojho priateľa.
   </p>
   <p>
    „Poučné pre oblakových snílkov!“ doložil Stano a pokročil, „pozrite na nebo — aké je
         čisté, jasavé — a nedávno kryli ho hrozivé chmáry. Myslel bys, že niet sily odválať tie
         ohromné balvany. Zúfaš, vhĺbiš sa teda do tých chmár, oko blúdi od jednej ku druhej. No čo
         nájde, sú iba nepokojné potvory, čierne masy so šedastými čipkami. A nad nimi je čisté,
         jasné nebo i vtedy, keď ony najväčšie masy vodné lejú na naše biedne hlavy. Načo sa trmácať
         po neforemných chmárach! Tam na výšinách vždy jasno, tam planie hviezda krásy, formy,
         prelesti. Krása a forma, to hodno ľudskej túžby, ľudskej námahy. Ľud — to bezforemná
         chmára; boh s ním! Môj život krátky, chcem žiť, a nie hrdlačiť sa s balastom!“
   </p>
   <p>
    Tichý nahliadol, že Anna mala pravdu, keď hovorila o samoľúbosti. Veď v týchto slovách
         leží mnoho subtílneho, jemného egoizmu.
   </p>
   <p>
    „A či len pre seba žijeme?“ podotkol nesmelo Tichý.
   </p>
   <p>
    „Pre koho dýchajú vaše pľúca? Hádam pre tú babku, ktorú ten ožratý odroň sotil do
         suchotinárskych pŕs? Pre koho varí váš žalúdok? Ah, vy idealisti! Len ten, kto vie pre seba
         žiť, žije životom rozumným, i pre druhých užitočným, len ten zaslúži ten veľký dar, ktorý
         voláme životom!“
   </p>
   <p>
    „A myslitelia, básnici, učenci — ktorí obetúvajú život svoj veciam všeobecným,
         všeužitočným, ideálnym! Či i títo žili pre seba?“
   </p>
   <p>
    „Priateľ môj drahý — i tí! Ak básnika v prvom rade samého netešila, nepozdvihovala jeho
         báseň, jeho dráma, jeho román, ak on nepísal z vnútorného, poviem rovno, sebeckého impulzu
         — márna jeho práca. On ,žertvuje’ a — strašné slovo — nudí! Umelec sám v tvorivej duši
         precíti všetky tie slasti, ktoré dielo jeho potom vnukne divákom a v prvom rade pre toto
         svoje naslaždenie pracuje. I on žije sebe najprv, brat môj!“
   </p>
   <p>
    Tichého tieto reči celkom pomiatli. On nebol ešte taký pevný, zo všetkých strán obrnený
         proti dialektike umného priateľa. V hlbine duše svojej cítil, že on má pravdu — no ani
         Stanovi nemohol prísť na lživé a nelogické slovo. Tu mu razom blysla myšlienka:
   </p>
   <p>
    „A Kristus?“ razom obrátil sa k Stanovi.
   </p>
   <p>
    Stanislavova tvár prijala melancholický výraz. Hodil rukou a zastal. „Ďaleko, priateľ
         môj, ďaleko by nás to viedlo! Jedno vás prosím: verte na iskrennosť slov mojich i vtedy,
         keď vás možno obrážajú, keď vám bôle zapríčiňujú. Vidíte, ja sa viem i pretvarovať;
         blúdením po svete skazí sa človek; a viem byť i zlý, posmešný! No proti vám sa nikdy
         nepretvárim, nikdy nechcem byť zlostný. Vo vás vidím jeden zjemnelý typ tohto ľudu (no na
         odroňa v krčme nemyslite, doložil s úsmevom), a síce typ šľachetný, dobrý, a preto nie
         celkom verný. Zostaňme priateľmi!“ Stano tiskol svojou malou, pružnou rukou učiteľovu
         ruku.
   </p>
   <p>
    „Čo mu to razom napadlo,“ dlho dumal učiteľ, idúc domov. ,Veriť, neveriť? A čo na tom.
         Škodiť mi neškodí jeho priateľstvo — a ak neosoží — boh s ním!’ No i on dlho ešte premýšľal
         o slovách jeho, a najviac o tej podmienke, ktorá ho tak zarmútila, zastrašila, o podmienke:
         „ak má ľud náš v sebe silu organického vzrastu a vývinu — ak má dušu!“ Albert skoro zúfal
         nad organickým vzrastom. Ak nerastie ten môj úbohý ľud iba do širiny, do plochej širiny,
         ako mach — lebo ornica? A i takto rastnúc, ak nehynie v príboji cudzích vôd, pretože nemá v
         sebe organickej, lebo i len kristalizačnej sily? Veď sa ani len nemnožíme, vzdor plodnosti
         — príboj odstrapká náš prírast. My plodíme sa pre druhé, organicky vyššie postavené telesá.
         My sme len temná masa žabacích vajíčok… len čo dostane žubrienka z vajca vyvinutá chvostík,
         už ním zatrepoce a odpláva preč! Už nepozná svoje hniezdo… Veď i tieto pýchy naše, títo
         duchovní obrovia urobili tak. Nám zostalo povedomie, že to naša krv! Ale ani to povedomie
         nenie silné a všeobecné. Albert rozsmútil sa a hlasno zastenal. Tu mu razom napadla svetlá
         a na prvý pohľad potešiteľná myšlienka. Hej, má ľud náš organickú silu, nie on zmotaná
         reťaz žabokriek — nie. Či naše zemianstvo nevypučalo z nášho koreňa? Nenie ono ratolesťou
         nášho stromu? Ľud náš je peň, zdravý, mohutný. Ako hustú korunu ratolestí vyhnal on zo
         seba! Veď z ľudu konečne narobili králi zemanov donáciami a pergamenmi
    <sup>
     [
     <a class="footnote" href="#ftn.d56e1419" name="d56e1419">
      64
     </a>
     ]
    </sup>
    . Duchom, menami, vnútornosťami nosí aristokracia naša, drobná či veľká, večný
         odtisk slovenskej prírody! Veď ste vy naši, naši! Albert sa usmial radostne. Akoby teraz
         vedel odpovedať na otázky Stanove, akoby ho porazil tým: oj — veď si i ty, bratku, prútik
         veľkej slovenskej ratolesti! Že mu to nenapadlo, hneval sa sám na seba, a je to také
         blízke, také prirodzené. Pravda, i ten opilec, katujúci ženu svoju, patrí k národu, a ja ho
         neodbíjam, ja ho prijímam, v duchu objímam a viniem k srdcu slovami: nebi si dobrú ženu,
         nepi, nemárni, ži poriadne a statočne. No i ty, vysoko rozvinutý synku, patríš k nám, i tys
         členom národa, ratolesťou nášho stromu. Hľa, organická, húževnatá sila! Ako ženie, ako
         vyháňa do kvetov! Nie ohnicou, nie kukučinou
    <sup>
     [
     <a class="footnote" href="#ftn.d56e1423" name="d56e1423">
      65
     </a>
     ]
    </sup>
    je môj národ!
   </p>
   <p>
    Tichý sa uspokojil. Anna Belinská predstúpila pred dušu jeho vo svojej prostote,
         nežnosti, vo svojom hlbokom cite a duchovnej kráse. Či to nie kvet nášho ľudu, kvet vonný,
         nežný, nebeský? Tu sila, tu krása, o ktorej tak mnoho hovoríš, umný, svetský človeče! To
         výšina, vždy jasná, na nej planie hviezda krásy a prelesti! Nevidíš? Nuž nie mne, ale tebe
         halia chmáry výzor! Nevidíš pre sebecké chmáry tú jasavú, slovenskú krásu. Albert ľahol
         spokojný, zaspal a spal tuho, no krátko. Ráno prebudil sa s lastovicami hniezdiacimi nad
         oblokom „preceptorie“. Ráno bolo jasné, východ bronel. Tichý vyšiel na vŕšok nad kostolom,
         zavýskal, zaspieval si sám a sám, plesajúc nikdy nepocítenou radosťou v ústrety božiemu
         slnku. Ono vymanilo sa po krátkom boji s tmami, vyhuplo nad Šedé hory, ktoré ťahali sa v
         polkruhu od východu na poludnie a veselými bleskami osvietilo, rovný, len miernymi
         priehlbinami a návršiami zvlnený kraj. Napravo, kde Šedé hory končili sa, vlastne zabiehali
         ďalej k poludniu, ukázalo sa čierne pásmo ohromného rovienkovského boru. Albert zavýskol si
         do tretice, zamáchal klobúkom v sviežom vzduchu. Ej, tam v tom bore býva môj život, moja
         slasť, moja najsmelšia túžba. Rozvoniavaj, roviensky bor, rozvoniavaj široko-ďaleko, a
         chráň vo vonnom lone bielu holubicu!
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e1063" name="ftn.d56e1063">
        43
       </a>
       ]
      </sup>
      (foneticky) Nech žije Maďar, maďarské dobové heslo
     </p>
    </div>
    <div class="footnote">
     <p>
      <sup>
       [
       <a class="para" href="#d56e1079" name="ftn.d56e1079">
        44
       </a>
       ]
      </sup>
      časovo sa tým umiestňuje dej k polovici sedemdesiatych rokov 19. storočia, keď
               boli zatvárané slovenské gymnáziá (Revúca, Kláštor pod Znievom a naposledy roku 1875
               Martin)
     </p>
    </div>
    <div class="footnote">
     <p>
      <sup>
       [
       <a class="para" href="#d56e1083" name="ftn.d56e1083">
        45
       </a>
       ]
      </sup>
      do školského väzenia časovo obmedzeného
     </p>
    </div>
    <div class="footnote">
     <p>
      <sup>
       [
       <a class="para" href="#d56e1108" name="ftn.d56e1108">
        46
       </a>
       ]
      </sup>
      a všetci podobní
     </p>
    </div>
    <div class="footnote">
     <p>
      <sup>
       [
       <a class="para" href="#d56e1146" name="ftn.d56e1146">
        47
       </a>
       ]
      </sup>
      pozor! (foneticky)
     </p>
    </div>
    <div class="footnote">
     <p>
      <sup>
       [
       <a class="para" href="#d56e1152" name="ftn.d56e1152">
        48
       </a>
       ]
      </sup>
      ostrá polemická reč; podľa rečí gréckeho Demostena proti macedónskemu kráľovi
               Filipovi II., podmaniteľovi gréckej samostatnosti
     </p>
    </div>
    <div class="footnote">
     <p>
      <sup>
       [
       <a class="para" href="#d56e1173" name="ftn.d56e1173">
        49
       </a>
       ]
      </sup>
      Teraz prichádza polícia; ironicky o mestských pandúroch
     </p>
    </div>
    <div class="footnote">
     <p>
      <sup>
       [
       <a class="para" href="#d56e1181" name="ftn.d56e1181">
        50
       </a>
       ]
      </sup>
      hrešenie, bohovanie
     </p>
    </div>
    <div class="footnote">
     <p>
      <sup>
       [
       <a class="para" href="#d56e1195" name="ftn.d56e1195">
        51
       </a>
       ]
      </sup>
      pravdepodobne izbičku pre učiteľského pomocníka
     </p>
    </div>
    <div class="footnote">
     <p>
      <sup>
       [
       <a class="para" href="#d56e1201" name="ftn.d56e1201">
        52
       </a>
       ]
      </sup>
      vreckovým nožíkom
     </p>
    </div>
    <div class="footnote">
     <p>
      <sup>
       [
       <a class="para" href="#d56e1214" name="ftn.d56e1214">
        53
       </a>
       ]
      </sup>
      hrdinka Tegnerovej básne Sága o Fritjofovi
     </p>
    </div>
    <div class="footnote">
     <p>
      <sup>
       [
       <a class="para" href="#d56e1245" name="ftn.d56e1245">
        54
       </a>
       ]
      </sup>
      obliekol tak, aby odev vytváral záhyby
     </p>
    </div>
    <div class="footnote">
     <p>
      <sup>
       [
       <a class="para" href="#d56e1251" name="ftn.d56e1251">
        55
       </a>
       ]
      </sup>
      pri stĺpe
     </p>
    </div>
    <div class="footnote">
     <p>
      <sup>
       [
       <a class="para" href="#d56e1265" name="ftn.d56e1265">
        56
       </a>
       ]
      </sup>
      povoľovať, vyhýbavo sa správať
     </p>
    </div>
    <div class="footnote">
     <p>
      <sup>
       [
       <a class="para" href="#d56e1274" name="ftn.d56e1274">
        57
       </a>
       ]
      </sup>
      Griseldis — v ústnych i literárne spracovaných podaniach talianska sedliačka,
               ktorú jej grófsky manžel podroboval rozličným skúškam, ale ona vo všetkých obstála.
               Podanie bolo spopularizované najmä Boccaoiovým Dekameronom
     </p>
    </div>
    <div class="footnote">
     <p>
      <sup>
       [
       <a class="para" href="#d56e1280" name="ftn.d56e1280">
        58
       </a>
       ]
      </sup>
      myslí sa Slovenský letopis pre históriu, topografiu, archeológiu a etnografiu,
               ktorý vydával F. V. Sasinek po zániku Letopisu Matice slovenskej (1864 — 1875) v
               Skalici 1876 — 1882; teda blízko dejiska románu
     </p>
    </div>
    <div class="footnote">
     <p>
      <sup>
       [
       <a class="para" href="#d56e1286" name="ftn.d56e1286">
        59
       </a>
       ]
      </sup>
      skratka pre Tetkintetes úr = veľkomožný pane
     </p>
    </div>
    <div class="footnote">
     <p>
      <sup>
       [
       <a class="para" href="#d56e1300" name="ftn.d56e1300">
        60
       </a>
       ]
      </sup>
      Hortobágy, časť — pusta — Veľkej maďarskej nížiny (Alföldu) pri Debrecíne s čisto
               maďarským obyvateľstvom
     </p>
    </div>
    <div class="footnote">
     <p>
      <sup>
       [
       <a class="para" href="#d56e1327" name="ftn.d56e1327">
        61
       </a>
       ]
      </sup>
      začiatku (tu: učebnice)
     </p>
    </div>
    <div class="footnote">
     <p>
      <sup>
       [
       <a class="para" href="#d56e1335" name="ftn.d56e1335">
        62
       </a>
       ]
      </sup>
      narážka na to, že zatvorením Matice slovenskej boli anulované jeho začiatky v jej
               rámci a neskoršie i samostatné pokusy oň
     </p>
    </div>
    <div class="footnote">
     <p>
      <sup>
       [
       <a class="para" href="#d56e1373" name="ftn.d56e1373">
        63
       </a>
       ]
      </sup>
      Biedny poplatný ľud. Naveky. Skončené.
     </p>
    </div>
    <div class="footnote">
     <p>
      <sup>
       [
       <a class="para" href="#d56e1419" name="ftn.d56e1419">
        64
       </a>
       ]
      </sup>
      darovaniami (vo feudálnej spoločnosti prevažne nehnuteľných majetkov) a úradnými
               dokumentmi o nich
     </p>
    </div>
    <div class="footnote">
     <p>
      <sup>
       [
       <a class="para" href="#d56e1423" name="ftn.d56e1423">
        65
       </a>
       ]
      </sup>
      <span class="emphasis">
       <em>
        kukučina
       </em>
      </span>
      - cudzopasná ovíjavá rastlina
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1432">
       </a>
       5/
      </h2>
     </div>
    </div>
    <div>
    </div>
   </div>
   <p>
   </p>
   <p>
    Rudopoľský chytil sa hneď do kresby. Salón, ležiaci pri spálni, premenil sa čochvíla na
         ateliér. On vnútorne pracoval na obraze Grizeldy. Modelom bola mu otvorená, jasná tvár
         Vanovskej, no len modelom, poskytujúcim umelcovi hlavnú, charakteristickú črtu — to ostatné
         tvorilo sa, rástlo celkom ináč — nikdy nevidel a neskúsil to, čo povstávalo neodvisle od
         modelu. Štúdie množili sa veľmi rýchle; on plesal nad svojou plodnosťou. Veľká dvorana
         kaštieľa bola veľmi príhodným úzadím pre jeho obraz. I starý gobelín s rytierom hodil sa
         mu. Avšak predbežne zapodieval sa jednotlivosťami. Kreslil tváre postáv, premýšľal nad
         svetlom, akým osvieti svoj obraz. Pre farby, plátno a iné veci písal bol už Hansovi
         Wernerovi do Viedne. On silno túžil stvoriť olejový obraz, ktorý by skutočne zodpovedal
         jeho umeleckému roztúženiu. ,Teraz otvoril sa prameň tvorivý v hrudi mojej. Ah, keby tu bol
         Hans Werner,’ dumal často, keď narazil na ťažkosť. Netrpezlivo očakával jeho list s
         rekvizitami. „Ponáhľajte sa, majster môj,“ písal medzi iným Wernerovi, „aby zastihli vaše
         veci tvorivý plameň pŕs mojich! Ako rád bych klesol na vašu hruď a počul slová vaše! Ako
         rád bych, aby ste ma utvrdili v tom, čo zavialo v duši mojej! Či to nie samoklam, vrtoch,
         bezvládna nálada vôle, ku ktorej chýba svätosť sily umeleckej! Teším sa na váš úsudok s
         bázňou a zamieraním.“
   </p>
   <p>
    Ondrej čudoval sa novým poriadkom a veselo znášal pánove vrtochy. Vôbec Skala sa celkom
         znovuzrodil od čias pánovho príchodu. Našiel zas zvyčajnú rovnováhu v sebe. K ľuďom bol
         prívetivý, ba i zhovorčivý. Len s Marasom nevedel sa znášať. Kde stretli sa, tam povstala
         zvada, asi takáto:
   </p>
   <p>
    „Ľaľa, lokaj, ako čepíri sa! Pätolizač!“
   </p>
   <p>
    „Koho to myslíš, ty dvorský pes, há?“ Skalova horná pera triasla sa.
   </p>
   <p>
    „Teba, ty ogombíkovaný mops, teba! Na bruchu sa plazíš pred pánom, oblizuješ
         taniere!“
   </p>
   <p>
    „Ľa, aký pán! On myslí, že je Vanovského majetok jeho!“
   </p>
   <p>
    „Nie, nenie môj, a ja slúžim poctivo, som pánom v svojej službe, vieš, ty potrimiska. Ja
         dávam pánovi prácu, on mi dáva plácu, no mám svoju hlavu, svoju vôľu! Ty si sa ale celý
         predal, ty ani malíčka nemáš svojho!“
   </p>
   <p>
    Neraz mali sa i chytiť. A tak páni žili v najlepšej zhode, no sluhovia sa
         hašterili.
   </p>
   <p>
    Albert Tichý roztúžil sa, darmo usiloval sa skrotiť pal svojej túžby. Za pekného rána
         vybral sa na Rovienky. Veselo stúpal lúkami, ktorých tráva už po druhý raz podrastala,
         prechádzal cez dlhé lavice nad potokom, až konečne dosiahol bor. Zaplesal v jeho tieňoch.
         Nohy borili sa mu do drobného piesku, no on ľahko stúpal silou predtým neskúsenou. Všetko
         išlo ako po masle: tu razom ukáže sa horáreň na zelenom, rozkošnom mieste. Jelenie parohy
         trčia na čeľusti, dva okrúhle oblúčiky hľadia po oboch bokoch ako dva čierne zraky. Dobre
         bolo pieskom, tu je už síce tvrdý chodník, ale nohy akosi neposlúchajú. Už mal zabočiť do
         boru, keď počul potlesk detských rúk a zvonivý, prenikavý hlas Elzin: „Pán učiteľ, tetuška
         Anna, pán učiteľ prišiel.“ Lili stála za plotom, jej zlatovlasá hlávka svietila medzi
         kolíkmi. Albertovi bolo neskoro utekať. Nad plot zdvihol sa najprv slnečník, potom pod ním
         biela tvár Anny.
   </p>
   <p>
    Tichý pristúpil ku plotu. Lili bežala do horárne oznámiť deduškovi radostnú zvesť. Kráľ
         sedel v kôlni a vybíjal zo starých klobúkov plstené fujtáše
    <sup>
     [
     <a class="footnote" href="#ftn.d56e1458" name="d56e1458">
      66
     </a>
     ]
    </sup>
    . Na nátoň položil klobúk, priložil okrúhle, ostré razítko, podobné onomu na
         hostii, a udrel po rúčke kladivom. Pekné pravidelné kolieska z klobúkovej plsti tisli sa
         vrchným otvorom razítka. Starý nadlesný neveril moderným zadovkám a vážil si svoju duplonku
         viac než všetky svoje nové pušky. „S hotovým patrónom strieľať, to ako so zaviazanými
         očami. Svojou rukou musím nasypať prach, i zaraziť, i odmerať tiaž brokov.“ Jeho stará
         teória potvrdzovala sa aspoň v tom, že starý Hieronym málokedy chybil. Lili vrazila do
         kôlne ako škovránok do raži.
   </p>
   <p>
    „Dobre, dobre, Liluška, bež k tetke.“
   </p>
   <p>
    Lili sa zadivila, že deduško na jej správu tak rýchlo neskočil zo svojho kláta ako Anna
         z drnovej pohovky v záhrade.
   </p>
   <p>
    „Nemohol som sa premôcť, nemohol. Odpusťte, že vás mýlim v tejto nádhernej samote,
         odpusťte. Možno, vy ušli ste práve predo mnou. No povedzte mi to jasne, a ja zostanem v
         odlúčení od vás.“ Učiteľ opieral sa o plot a bál sa oči pozdvihnúť. Tvár jeho blčala
         dvojným ohňom. Tieň slnečníka padal na čelo devino — iba temné, do modra ihrajúce vlasy
         osvetlené boli slnečným lúčom. Dlhý vrkoč, po dedinský ľahko spletený, padal jej chrbtom a
         zakončený bol belasou stužtičkou. Blíženec jeho, práve taký pyšný, zablúdil ku hrudi. I
         šaty devine boli voľné. Albert nesmelo pozrel na devu, a prvý raz zjavila sa mu v úplnej
         kráse. On zamieral láskou, úctou, pokorou… ,len kľaknúť, len kľaknúť’ tanulo mu na
         mysli.
   </p>
   <p>
    „Bližšie, bližšie, pane Tichý,“ zvučal Annin krotký, badateľne niečo zvlnený hlas. Tichý
         ledva vedel nájsť dvierka… Kráľ uvítal ho srdečne — rád videl skromných ľudí — a zadržal na
         obed. Pred obedom — Anna bola v kuchyni — vodil ho okolo horárne a neustále rozprával. Keď
         prišli ku starej obrovskej borici, ukázal krátkou čutorkou svojej pipy na vyhradené miesto.
         Plot bol už vetchý, miestami ležali vyvalené kolíky v zelenej tráve. „Hľa, tu ma pochovajú,
         to môj večný byt.“
   </p>
   <p>
    „A koľko plotov ešte zhnije do toho času?“ spýtal sa Tichý.
   </p>
   <p>
    Starca vidomoči tešila táto príjemná otázka. Vzdor rokom a samote silno ľnul k životu,
         ako všetky mocné, pravidelne rozvinuté prírody.
   </p>
   <p>
    „Nuž požiť by sa ono požilo! Najviac mi je ľúto, keď sa počína zima odoberať a prvé
         sluky ťahajú. Eh, bez tejto jari bys nerád zo sveta! Len táto jar ešte, pomyslíš. A ono
         starého čerta; jar sa minie, a túžiš zas prežiť aspoň leto ešte. Leto býva u nás prekrásne,
         vysokoučený pane. Ucho tak navyklo sa na bzukot komárov a výskot vtáctva — ťažko opúšťať.
         Potom príde zase hrmotná jeseň, príde panstvo do loveckého zámku, hurhaj, štekot fen —
         nemáš kedy myslieť na smrť!“
   </p>
   <p>
    S úľubou Tichý hľadel na výraznú tvár starcovu. Zvlášť napadlo mu jeho šedé, iskrivé,
         prenikavé oko. Nie div, že nechybí.
   </p>
   <p>
    Volali na obed. Anna bola rozpálená. Na hlave mala ľahunký ručníček; sadla k Lili a
         obsluhovala ju matersky. Jedlá nosila babka, stará posluha Kráľova. Starík sedel za
         vrchstolom, bral si prvý, jedol hodne, upíjal si chutne a bol v znamenitom rozmare. Bol to
         veselý, chutný obed. Dobrý rozmar starého rozlial sa ako slnečný blesk po dome i po
         dušiach. Tichý v oduševnenej, sviatočnej nálade, Anna povedome tichá, spokojná. I Lili bola
         v dobrom duchu; svojho učiteľa zvelebovala až do zaľúbenosti, a tu jej teda prišiel. Ba i
         tá babka usmievala sa prívetivo a šťastne, keď kládla podlhovastú misu pred starého
         pána.
   </p>
   <p>
    „A teraz sa opriem na chvíľu,“ riekol Kráľ po obede, utierajúc servítkou svoje tuhé,
         nadol visiace fúzy. „Oprieť sa“, znamenalo popoludňajší sen, a „chvíľa“ trvala obyčajne dve
         hodiny.
   </p>
   <p>
    „A ja ukážem pánu učiteľovi môj kostol,“ volala Lili, tlieskajúc dlaňami. Starý, ospalo
         žmurkajúc očami, vošiel do jágerskej izby; okenice boli už zatvorené.
   </p>
   <p>
    Lili vzala Alberta za ruku. On ohliadol sa na Annu. Cez telo devino preletel ľahký
         mrázik. ,Čo to bude,’ podumala poloustrašeno, poloradostne. Odišla; o chvíľu vrátila sa vo
         svojich predpoludňajších šatách, so slnečníkom v rukách.
   </p>
   <p>
    Išli všetci traja okolo horárne. Anna naklonila ucho k okenici. Zvnútra ozýval sa
         chrapot. Lili bežala popredku. Jej líčka červeneli sa ako jabĺčka. Pruh zlatých vlasov
         oslňoval jej čielko. Skackala pružno, akoby mala motýlie pestré krídelká. Hore malým
         briežkom viedla ihličím vysypaná cestička. Bor bol tu okolo domu zachovalý, od nepamäti
         nerúbaný. Vysoko pneli mohutné borice, šedé starobou, sukovaté. Naľavo od cestičky
         nachádzala sa priehlbina, zelená, svieža, lebo tam vyvierala hojná studnička. Odtok vody
         označený bol bujným rastlinstvom. Nad studničkou, v tieni obrovských boríc, nachádzalo sa
         Elzino obľúbené miestečko. Tam rástol vysoký, elastický mach. Veľký malebný balvan, zvrchu
         machom porastený, visel koso nad neveľkou terasou. Balvan volala Lili kancľom. Ona vyliezla
         hore, zvýskla, až sa ozvala hora. „A toto je oltár,“ ukázala na menšiu skalu, na jej
         vrchole, vhĺbený do rozsadliny, stál malý drevený kríž, „tu sú lavice,“ ukázala na
         privalené a machom obostlané skalky.
   </p>
   <p>
    „Tu sa Lili často i sama baví,“ riekla Anna, zhlboka dýchajúc; „je to blízko; keď
         zapiští, počujeme ju do horárne.“
   </p>
   <p>
    Lili dlho vysvetľovala Albertovi všetky svoje starosti a zábavy. On prisvedčoval —
         prisvedčoval. Anna sadla na mach; jej úzunká botinka blysla spod šiat pri sadaní. Albert
         stál, stál a nič nehovoril. Odtok studničky žblnkal medzi nezábudkami, potriasajúc ich
         belasými hlávkami. Lili bola hotová so svojím štebotom. Upravovala, okrášľovala oltár, kríž
         narovnala; deduškov mládenec jej ho ustrúhal — ona teraz veniec vila, aby ozdobila jeho
         drevené ramená.
   </p>
   <p>
    Albert sadol k nohám Anny. Celkom všedný rozhovor viedli mladí ľudia — o dome, o
         Karolovi, o Márii. Anna nezabudla spomenúť ani Marasa, ani Hanku, ba i na Dunča opýtala sa.
         No hlas oboch nebol všedný. Anna sama divila sa svojmu vlnistému, hlbokoprsému
         hlasu.
   </p>
   <p>
    „Ovenčím kríž,“ šeptala si Lili, kľačiac pri menšej skale, „kvetmi obrúbim oltárne
         prikrývadlo… tak… hájnikov Miško bude zase pekne kázať… tak.“ Na drevený krížik ovesila
         nezručne spletený veniec z nezábudok a kamennných hrebíčkov. Potom hľadela na svoju prácu.
         Sadla, hlávku položila na ramienko. „A Pán Kristus bude ma rád.“ Lili položila sa
         pohodlnejšie na mach. Jej zlatisté vlásky miešali sa so zelenými machovými vláknami.
   </p>
   <p>
    „Teda sme vlastne v kostole,“ riekol Albert od rozčúlenia trasúcim sa hlasom, vlastne
         viac šeptom.
   </p>
   <p>
    „V kostole; Lili aspoň tak hovorí. I celé služby odbavuje s hájnikovým chlapcom. On si
         odeje zásteru, vydriape sa na balvan a káže, rozhadzujúc rukami.“
   </p>
   <p>
    „I ja cítim sa ako v chráme, ako pred oltárom,“ citne zavolal Albert.
   </p>
   <p>
    Lili sa obzrela. Jej oči boli mdlé, ospanlivé.
   </p>
   <p>
    „Slečna Anna — ja nemám toho daru slovami vyraziť, čo cítim — ja —“
   </p>
   <p>
    „Utešený zárez,“ pretrhla ho Anna, ukazujúc zavretým slnečníkom na dolinku pod
         studničkou. Ona sa naozaj bála slov. Trnula na celom tele; „hľa tam v tej priehlbinke pod
         malým vodopádom umývam sa zavčas rána. To posilňujúca voda, osvieži tvár i oči. Možno z
         tých nezábudiek berie takú vládu.“
   </p>
   <p>
    Albert raz vystupoval až k nebu, raz klesal do hlbiny. Oči Annine upreli sa naňho tak
         milostne,“ tak horúco! Sladká, bôľna spomienka na Malvínu schytila jeho celú dušu,
         rozpoltenú, roztrhnutú jej smrťou. Ah, tá polovica túžila po náhrade. Úzkostne pozrel na
         Lili… dieťa spalo — pravidelne dýchali jeho prsia, tvár zahorela červenosťou poľného maku.
         I Anna pozorovala, že Lili spí; nadišla ju úzkosť osamelosti, tá sladká, divná úzkosť,
         ktorú pocíti deva iba jeden jediný raz v celom dlhom živote. Dlho mlčali mladí ľudia. Už
         chcela zobudiť dieťa. Tu padol na ňu prosebný pohľad Albertov: ,len chvílenku, len
         chvílenku,’ hovorili jeho dobré, ideálne nadšené oči. ,Veď len chvílenku,’ chlácholila deva
         svedomie svoje. Hja, čo je chvíľa, čo je večnosť?
   </p>
   <p>
    Albert nahol sa k deve, kľaknúc pri jej boku na koleno; potom schytil ju do ramien silou
         náruživou, takže ju zovrel cele do náručia. Jej hlava klesla o poznanie nazad. Srdce devy
         bilo rýchlo, mocne, on cítil jeho tlkot na prsiach svojich. Oči boli zažmúrené, líca bledé.
         Triasla sa. Ruky bezvládne zvisli nadol. Albert celoval devine vonné, plné pery, studené
         čelo, líce, vlasy; no zase dotkli sa ústa jeho jej úst — ruky devine zdvihli sa a kŕčovite
         objali šiju mládencovu.
   </p>
   <p>
    „Môj, môj?“ pýtala sa Anna, otvoriac svoje výrazné, veľké oči.
   </p>
   <p>
    Albert, akoby zľaknutý, nevládny uniesť toľko sladkosti, toľko šťastia, vymanil sa z
         objatia a klesol na svoje predošlé miesto; položil hlavu svoju ku jej nôžkam. On cítil na
         líci chlad jej koženej črievičky, cítil na prsiach vlny rozbúrených čistých ňadier, cítil
         na perách i ohne jej úst, i chlad jej mramorového čela. Anna vstala, porovnala vlásky,
         odhrnula vrkoče nazad. On položil tvár do dlaní a vzdychol zhlboka.
   </p>
   <p>
    Lili spala tak tichunko a bola pritom krásna ako raffaelovský anjel pri nohách
         Sixtínskej madonny. Albert vstal, vzal Anninu ruku a uslzeným okom pozrel na jej zblednutú
         tvár… tá počala dostávať farbu… rozjatrenie tíšilo sa… jemu zdalo sa, že vôňa veje od nej,
         vôňa jarných fialiek a stolistých ruží.
   </p>
   <p>
    „Banujete?“ spýtal sa nežne, pocítiac niečo, pripomínajúce ľahké precitnutie
         svedomia.
   </p>
   <p>
    „Nebanujem,“ riekla Anna hlasno, pevne. Lili otvorila očká a celá jej tvárička zakvitla
         šťastným úsmevom. Albert vzal dievča do náručia a vybozkával jej líčka, potom i Anna objala
         ju a slzami zmáčala jej zlaté vlásky.
   </p>
   <p>
    „Plačeš?“ spýtala sa Lili, roztvoriac rozospaté očká; „kto ti čo urobil?“ Ustrašený bol
         výraz detskej tváričky.
   </p>
   <p>
    „Nič, Lili! Vidíš, ja ťa tak rada, preto plačem.“
   </p>
   <p>
    Dievča ovinulo rúčky okolo devinho hrdla.
   </p>
   <p>
    Traja šťastní ľudia, možno riecť, troje detí zbehlo dolu návrším k horárni. Pred dverami
         v záhrade stál už Kráľ s pípkou v ústach a hľadel mračno na prichádzajúcich. Jeho oči boli
         ešte zamútené od tuhého spania, no predsa ostro pozrel na učiteľa a Annu.
   </p>
   <p>
    „Kade sa túlate?“ Hlas nadlesného znel surovo. „Lili ukazovala nám svoj kostol nad
         prameňom,“ riekla Anna, cítiac pal v lícach.
   </p>
   <p>
    „Kostol, kostol,“ šomral starík. Jemu nemohlo ujsť rozjatrenie mladých ľudí. Lili vzal
         za briadku; ah — veď si ty, dieťa, spalo!“
   </p>
   <p>
    „Chvílenku, deduško, tam pod oltárom.“
   </p>
   <p>
    Kráľ posunul pipu s „wassersokom“ do ľavého kútika. Jeho šedivé fúzy ovisli nadol, v
         očiach zahorel zlovestný plameň. Albert chcel urobiť koniec trápnej scéne otvoreným
         vyznaním. No Anna pozrela naňho prosebne, strachostivo. Ostré zrenice starcove vpili sa do
         Anninej tváre. Ona detinsky dôverne zniesla starcov pozor. Pozrel na Alberta: ten mal takú
         šťastnú, peľom mládeneckého rojčenia ovanutú tvár…
   </p>
   <p>
    „Pah!“ hodil rukou, „starý medveď, drichnáč nenie súcim strážcom devy. Pod boricu s ním,
         pod boricu!“
   </p>
   <p>
    Starec potlačil v sebe hnev a rozľútostnil sa.
   </p>
   <p>
    Albert pristúpil k nemu. „Baťuška náš, holúbok sivý, srdečný! Áno, zhrešili sme! Ona je
         mojou nevestou pred bohom i vami, starče, otče!“
   </p>
   <p>
    „Bujná krv, rujná myseľ,“ celý utrápený preriekol starec a vtiahol sa do záhradnej búdky
         z viniča a sadol na drevenú lavicu. Mladí hriešnici ho nasledovali.
   </p>
   <p>
    „Odpustite, deduško,“ prosila Anna a oprela sa zloženými rukami na jeho plece, „nebolo
         to vyrátané… prišlo to na nás ako búrka, ako blesk z čista jasna…“
   </p>
   <p>
    „Nie som vám ani otcom, ani dedom! Nemala si mi to urobiť, Anna, nemala!… A koľký je váš
         hriech?“ obrátil sa zase celou silou hnevu k Albertovi; vo výraze jeho hlasu zunel tón
         strašného inkvizítora, mravokárcu a prísneho skúseného muža. Albert porozumel jeho slovám,
         položil ruku na srdce a z očí jeho svietil bôľ hlbokej urážky… Starec nezniesol tento
         nevinný, čistý pohľad, a skoro by sa bol zahanbil. „No veď tak, veď tak,“ zašomral,
         nepokojne hladiac si fúzy a pokašlal nervózne.
   </p>
   <p>
    Albert Tichý chytil starcovu ruku. „Siroty sme, deduško, pravdu máte; prevezmite zástoj
         našich nebohých rodičov. Čistí sme, otec náš, iskrenní a verní! Dávno už rozumeli si srdcia
         naše — boh zviedol nás, srdcia zabúchali, a zväzok utvorili sme pod jasným, veľkým nebom
         božím! Veď už v Rudopolí padli medzi mnou a Annou vrúcne slová — kto za to môže, že tam
         ľudia nemajú taký bystrý zrak ako vy?“
   </p>
   <p>
    Starcova tvár nestratila starostný, rozhorčený výraz. Často dotýkal sa rukou svojich
         fúzov.
   </p>
   <p>
    „Rodičov nemáte, to svätá pravda. No Anna má tútora, strýca, má matku — sestru Máriu —
         tade vedie pravá cesta, tade. Verte starému človeku. Skoro už ľahne ta pod boricu, on vám
         len pravdu hovorí. On je skúsený a zná vrenie mladej krvi! Nedobre ste urobili. Hnevať sa
         nemám práva — nepatríte pod moju ruku. Hej! keby ste patrili!“ Starcovo oko blyslo, bajúzy
         zaševelili sa.
   </p>
   <p>
    Anna vypukla v usedavý plač. „Deduško sa hnevá,“ riekla plačlivým hlasom, „všetko bude
         márne, boh nás nepožehná, on potrestá nás!“ Deva naozaj upadla duchom. Veľkosť nečakaného
         blaženstva prepäla duševné struny — ony oslabli. Srdce cítilo iba temný bôľ.
   </p>
   <p>
    „No, no, no,“ zamumlal dedko a kosom zagánil na Annu, „i za vrchom svet! Počkajte.
         Poviem vám niečo. Napíšem uriášovský list
    <sup>
     [
     <a class="footnote" href="#ftn.d56e1564" name="d56e1564">
      67
     </a>
     ]
    </sup>
    na zaťa a dcéru; počúvajte, pán Tichý, uriášovský list, v ktorom vás obžalujem
         rovno a poctivo. Vy, pane, oddáte sám ten list do rúk Vanovského. Ak máte v sebe toľko
         sily, priamosti a vernosti — zbohom, ja som spokojný, zodpovednosť spadla z týchto starých
         pliec. Ak nemáte — tisíc — —“
   </p>
   <p>
    Anna zakryla svojou ľaliovou rúčkou ústa Kráľove. Pomedzi biele, útle prstočky drali sa
         jeho šedivé kostrbaté fúzy.
   </p>
   <p>
    „Oddám, oddám,“ smelo, mužne preriekol Tichý a stisol starcovi ruku. Chcel ju k ústam
         priložiť, no Kráľ ju odtrhol: „Kňazom a babám bozkávajú ruky,“ riekol.
   </p>
   <p>
    Anna pritlačila k starcovmu ramenu svoju sviežu panenskú hruď a bozkala ho na
         líce.
   </p>
   <p>
    Kráľ odišiel do domu.
   </p>
   <p>
    „Anna, miluješ ma?“ zašeptal Albert, rýchlo zaujmúc Kráľovo miesto. Toto prvé tykanie
         naplnilo devu slastným úžasom.
   </p>
   <p>
    „Milujem večne, neskonale,“ vážne, tvrdo riekla Anna; „tys mojím otcom, bratom —
         všetkým, všetkým! A ty ma neopustíš?“ Hlas jej bol neobyčajne prísny.
   </p>
   <p>
    „Nikdy!“ On obtočil rameno okolo jej drieku a pritisol svoje líce k jej planúcej
         skráni.
   </p>
   <p>
    Lili vrazila neočakávane do búdky a zostala stáť zarazená pri vchode. Jej veľké modré
         oči zvedavo, splašene ligotali sa.
   </p>
   <p>
    Starý Kráľ priniesol list. Stálo v ňom zreteľným, tučným písmom napísané: „Drahí naši!
         Dnes prišiel do mojej jazvečej diery mladý vetroplach z vášho sprepadeného Kocúrkova. Ja
         zadrichnem a medzitým vybúši na strechu oheň. Učiteľ Albert Tichý údajne navštívil svoju
         malú žiačku, skutočne ale… no o Anne je reč. Zobudiac sa, našiel som malér hotový. Neviem,
         ako vy o tom myslíte. Na moje tvrdé výčitky predstavili sa mi čo snúbenci. Tak viete
         všetko. Robte poriadok a neposielajte viac ku mne zaľúbených. Mám dosť roboty s raubšicami,
         kmínmi dreva a podobnou čvargou. Váš oddaný a milujúci otec Jeronym Kráľ. P. S. Marka,
         pošli mi po hájnikovi rumu od Schlesignera. Zbohom.“
   </p>
   <p>
    Jeronym Kráľ vypísal si celý svoj hnev. Mrzieť ho mrzelo, no chladnokrvne nemohol
         hľadieť na tie pekné, zduchovnelé, šťastné tváre mladých ľudí. On neraz hneval sa na Annu
         pre jej zádumčivosť, s mladým vekom nezrovnávajúcu sa predčasnú serióznosť. Ajhľa, dnes
         zmizli tieto tiene z jej tváre. Ona svieti tichým, detinským šťastím.
   </p>
   <p>
    ,Aká to nebeská idyla,’ podumal Albert, keď si premyslel, čo stalo sa a keď sa obzrel
         okolo vo viničnej búdke. Za stolom mocný, pekný starec, z pravej strany kvetúca deva, zľava
         on, rozčúlený, vysmiaty. A v kútiku, s bábikou v ruke, Lili, nežná, ľahunká ako
         Zlatovláska. Na jej tváričke, čistunkej, svieti podivný, neopísateľný peľ, akoby jej líčka
         boli z aksamietu, lenže ešte jemnejšie, ešte omnoho jemnejšie… Krásna idyla; nechýbal jej
         ani pôžitok prvých, nenahraditeľných bozkov prvej ľúbosti nad prameňom, obloženým
         nezábudkami. Krásna idyla!!
   </p>
   <p>
    Albert poberal sa. Lili bola odbehla, nemohli ju nájsť — konečne ohlásila sa sama.
         Sedela učupená pod krom na malom stolčeku. Keď sa Albert od nej odberal, skrútila hlávku na
         druhú stranu a vybuchla v plač. „Nová rodinka hnevá sa; no nič to, dobre bude.“ Šiel. Na
         kraji lesa obzrel sa v nádeji, že uvidí Annu. No jej nebolo. Horáreň samotno, strojno stála
         medzi mohutnými stenami boru. Zakýval klobúkom nazdarboh a vhĺbil sa do hory. Nešiel cestou
         — to by ho bolo užilo, omínalo. Pustil sa širinou, maninou, severným smerom. Zdalo sa mu,
         že noha jeho prvý raz ruší mier a svätyňu túto horskú, že pred ním nik nedupkal nohou po
         žltkastej pôde, nepozeral nik k velebnej klenbe horských velikánov. Iba ďateľ ťuká akoby
         kladivom o staré pne, žlna hvízda kdesi v húšťave. Voľno oddýchnuť zvlnenej hrudi. Zabudni,
         brat, všetky tie vírivé city. Rozplyň sa ako para tu v nesmiernej prírode… Len jeden veľký,
         čistý cit nech rozohreje, pozdvihne ťa až ta nad vysoké koruny, nad bor, nad najvyšší kopec
         Šedých hôr; v ňom zjasnila sa celá bytosť tvoja!
   </p>
   <p>
    On dal sa do behu. Ako mladý jeleň letel horou, preskakujúc priehlbne a pieskové kopce.
         Tuším strojnásobila šťastná láska jeho sily, necítil unavenia ani keď už zasvietilo sa pred
         ním čisté pole. Bolo obliate lúčmi nížiaceho sa slnka. Na kraji boru ľahol do hustej trávy.
         Hruď jeho dýchala spešno, silno. Ako sa rozlúčim s tebou, bor môj šírošíry! Tys videl, ako
         celoval som Annu, ako horeli jej pery na ústach mojich, tys jediným svedkom tohto
         nadzemského okamihu, ty a spiaci anjelik pod krížom. Lili usmiala sa, keď otvorila oči a
         pozerala na nás, tys, bor môj, zašumel hymnu večnej lásky! A teraz trimeš ju vo svojich
         statných ramenách. Chráň mi ju, šírošíry vonný bor.
   </p>
   <p>
    Ešte ten samý večer nastala pre učiteľa ťažká chvíľa. On musel odovzdať osudný list… veď
         by do rána utrápil sa obavami a neistotou. Hupnúť treba razom do studenej vody, razom
         osmeliť sa. U Vanovského pod lipou bolo prázdno; ani v stolovej izbe nenašiel nikoho. V
         salóne slabo svietila nad stolom lampa — knôt bol stiahnutý. Blížil sa ku skleným dverám,
         vedúcim na verandu a chcel ich otvoriť. Zastal. Na verande bolo temno; stadiaľ ozývali sa
         pridusené, no náruživo rozvlnené slová:
   </p>
   <p>
    „Život, život! Ten ho má, kto ho zachytí mocnou rukou, kto určite zavolá: „okamih, stoj!
         — tys krásny! Vynechať takéto chvíle, opozdiť sa — a život nenie hoden ani spomienky. Na
         púšť obracia sa tým, ktorí nevedeli duchaprítomne použiť zachvátenie! Augenblick, verweile,
         du bist so schôn!“ V hlase Stanovom (Albert poznal ho hneď pri prvých slovách) bolo toľko
         melódie, toľko precítenej, presvedčujúcej pravdy, že v Tichom zastal dych. Nato ozval sa
         príjemný alt Máriin, no slová nerozumel.
   </p>
   <p>
    Albert bol v rozpakoch… čo robiť, či vtrhnúť na verandu a či vzdialiť sa. Vtom počul
         kroky na koridore.
   </p>
   <p>
    Skoro razom otvorili sa oboje dvere, i od verandy i od chodby. Vanovský s puškou na
         ramene; jeho utešený stavák Norma vletel pravda prvý dnu a tĺkol chvostom o nohy stolové, a
         z verandy vnišla Mária vo vkusnom, jasnofarebnom odeve. Karol veselo blížil sa k nej, nahol
         sa bokom, držiac pušku od seba a bozkal ju na líce. Šiel sa zložiť do svojej chyže. Mária
         podala učiteľovi ruku. Ruďopoľský zastal vo verajach. Otvorenými dverami vial chlad do
         chyže.
   </p>
   <p>
    Karol vrátil sa bez pušky a kapsy, no ináč v streleckom rúchu. Rozprával veselé i mrzuté
         historky. Albert bol ako na ihlách — našťastie Rudopoľský vstal a odišiel. Tichému pozdalo
         sa, že je neobyčajne bledý, spolu i neobyčajne pútavý a zaujímavý. Sotva Stanislav vyšiel,
         Tichý vytiahol z bočného vačku list!
   </p>
   <p>
    „Ah, od otca list!“ zasmial sa Vanovský, obrátiac sa k žene, „to sa už nestalo dávno.
         Ako sa len k písaniu odhodlal!“ Mária zastala si mužovi za chrbát a tak razom manželia
         čítali, vlastne slabikovali starcove runy
    <sup>
     [
     <a class="footnote" href="#ftn.d56e1608" name="d56e1608">
      68
     </a>
     ]
    </sup>
    .
   </p>
   <p>
    Vanovský zasmial sa, hodil hlavou nazad a udrel razom oboma rukami na kolená. Mária
         odstúpila krok nazad a cez jej tvár preletel akýsi mráčik.
   </p>
   <p>
    Tichý zaradoval sa Karolovmu dobrosrdečnému smiechu; na tvár Márie pozeral s utajenou
         úzkosťou.
   </p>
   <p>
    Čo bolo robiť. Albert potvrdil pravosť uriášovského listu, bledol, ševelil sa ako
         osikový list. Mária mala ťažké srdce na Annu. ,Tak sa pretvarovať,’ hútala sama v sebe, tak
         nedať nič znať… mne, mojim bystrým očiam.’ Bola by dala citom svojim voľný priechod slovami
         — no kýsi neurčitý ohľad ju hatil, akési nové, divné veto ozvalo sa z hlbín jej duše. ,Sú
         veci, ku ktorým nemá právo ani najdobroprajnejšia teta; a konečne, či som sa usilovala stať
         sa Anne intímnou, materskou lebo sesterskou? Mária premýšľala a prišla k tomu, že sa veru
         nestarala o duševný proces v deve, že sa uspokojila dobrou zhodou, priateľstvom pohodlným,
         povrchným. Nadto, Tichý vyznal pravdomluvnosťou priamo detinskou, že ich zväzok stal sa
         povedomým pre nich samých iba pred krátkym časom.
   </p>
   <p>
    Vanovský poklepal zaľúbenca po pleci: „Nuž spánom-bohom; a po tejto radosti prosím
         večeru.“
   </p>
   <p>
    Priveľmi zaujatý svojím vlastným šťastím, Tichý nemal času pomýšľať na cudzie biedy. Ako
         pleva, ktorú víchor schytí, tak zmizla z jeho pamäti rozčúlená reč Stanova na potemnelej
         verande. On nič nepremýšľal, nič nechápal. Naradujúc sa dosýta až do zamdlenia, ľahol doma
         na diván a zapálil cigarku. Potom vstal, zažal sviecu a počal chodiť po obšírnom, pustom
         byte svojom. Niekoľko rodičovských starých kusov náradia stálo tu i tam. „Hľa, veď i ja mám
         kaštieľ a tiež rodičovský. No ja očakávam oddnes ružovú princezku, ktorá premení tieto
         potuchnuté miestnosti na vonný raj.“ On chodil z izby do izby, z kúta do kúta, maľujúc si
         vo fantázii, kde čo bude stáť, až vtiahne k nemu jeho — sotva osmelil sa na to slovo
         pomyslieť — jeho žena! Možno pri tomto obloku bude šiť, častejšie pozerajúc na záhradu — no
         už vtedy nie tak zapustnutú, divú — a ja prídem unavený zo školy… ona ma privíta svojím
         vlhkým, hlbokým okom. Idúc okolo neveľkej alkovne
    <sup>
     [
     <a class="footnote" href="#ftn.d56e1622" name="d56e1622">
      69
     </a>
     ]
    </sup>
    , zastal… sladký mráz bežal mu telom, srdce stislo sa, zatrepotalo. Zhasil
         sviečku a zažmúril oči… V preceptorii zase klesol na diván. Zas iné, celkom iné dumy skrsli
         v jeho rozpálenej hlave: ako skoro stal sa žiakom a nasledovníkom subtílneho egoistu! Veď
         len na seba myslí, na svoje šťastie, na predstavujúce sladkosti a pôžitky životné. A okolo
         neho, ako rúti sa všetko, čo mu je sväté a drahé. Ústav za ústavom padá v obeť nepriateľom
         slovenskej myšlienky, po mestečkách hasnú ohníky, po dedinách krby a iskierky. V samom
         Rudopolí, tu na poli jeho činnosti, chladne a chradne niekedy tak vrelo rozprúdený život.
         Spolky sa rozsypávajú, hynú alebo predobrazujú na protivnícke, jednotlivci uťahujú sa,
         malátnejú alebo priamo odpadúvajú. Svatnay vyviňuje činnosť obrovskú, jazdí, terorizuje,
         lichotí, ba i dobrodenia preukazuje meštianstvu a ľudu. A naši? Sám Vanovský brodí deň po
         deň poliami a horami. Zhŕňa mamonu, hrdluje sa… a najviac keď slovo preriekne, keď zahreší,
         lebo dišputu počne v kasíne.
   </p>
   <p>
    Pre samú prácu nestačí myslieť, cítiť! Hej, veru i práca môže byť hriechom. Tá prepiata,
         duchamorná, zožierajúca práca. Duch ľudský potrebuje i oddych, prázdnu chvíľu. Veď je ináč
         dobrovoľným otrokom. Všade bieda, malátnenie, hynutie! Protivníkom rastie smelosť — už
         poštár opovážil sa zadržať jeho časopisy. Pravdu má Stano, i v spisbe úpadok! Alberta
         rozbolelo srdce, úzkosť ho nadišla.
   </p>
   <p>
    „A ja plesám, ja kvitnem, ja zachádzam sa v blaženosti neobsiahlej, nekonečnej. Či je
         idea, pestovaná plameňmi duše mojej, iba šat, ktorý raz odejem s príveskom smútku a bôľu a
         nato hneď vyzlečiem a oddám sa veseliu? Ako že to hovorí Mickiewicz o Walterovi (Albert
         rozpomínal sa od slova do slova):
   </p>
   <p>
    Walter kochal swa zone — lecz miał dusze szlachetna:
   </p>
   <p>
    Szczéscia w domu nie znalazł, bo go nie bylo w ojczyznie
    <sup>
     [
     <a class="footnote" href="#ftn.d56e1638" name="d56e1638">
      70
     </a>
     ]
    </sup>
    . No ja nie šľachetník, ja nie Walter! Akým právom smiem hnevať sa na Žúrika?
         Veď ja sám karikatúra, ja viac, ja horší, lebo mi boh udelil viac darov, viac síl!“ V duši
         učiteľovej povstal boj: ohrozené ideály, hryzavý bôľ nad nešťastím národným, na druhej
         strane šťastie, nádeje, perspektíva lásky a rodinného života!
   </p>
   <p>
    V záhrade zašumelo niečo. Albert zdvihol ubolenú hlavu a pozrel do obloka. Cez burinu
         šumeli kroky.
   </p>
   <p>
    „Kto ide?“
   </p>
   <p>
    „Človek, ktorému ušiel sen ďaleko za more. Nuž prišiel som. A vy ešte oblečený? Potme?
         Potme. U vás tiež nie všetko v poriadku, mladý obor. Zase plápoly, zase ohne?“ Stanislav
         oprel sa o oblok. Nebo jagalo sa azúrom a hviezdami. Z neokrôchanej zvonice ozýval sa
         kuvik. On sedel na plechovej guli (kríža nebolo na zvonici) ako klát a nehýbal sa.
   </p>
   <p>
    Albert otvoril obe krídla obločné. Z katolíckej štíhlej veže ozvalo sa bitie hodín.
         Mužovia počúvali tiahle, príjemné ozóny.
   </p>
   <p>
    „Polnoc hovorí spiežovými ústy,“ znel melodický hlas Stanislavov, „nad zatíchlym mestom
         tiahnu tieto zvuky a zamierajú v šírom poli. Aká teplá noc! Ani lístok nehne sa na vašom
         orgováne. Pre snílka príhodná chvíľa, iba tam ten prozaik špatí.“ Stanislav odišiel k
         plotu, zdvihol kamienok a hodil tuho. Kamienok buchol na škridlicu a so šramotom kotúľal sa
         dolu strechou. Kuvik roztiahol krídla a zmizol v tme.
   </p>
   <p>
    „Vari ste poverčivý?“ usmial sa Albert, keď Stano vrátil sa k obloku.
   </p>
   <p>
    „To práve nie. Ale pekne nenaučil sa spievať. Dávno ste neboli v mojom wigwame; azda
         nechodíte po bojovom chodníčku?“
   </p>
   <p>
    Tichý zarazil sa, veď len vari nešípi niečo? Len piati ľudia môžu vedieť o jeho
         šťastí.
   </p>
   <p>
    „Múdro, múdro,“ pokračoval sucho, „dobre, keď sa mi vyhýbate. Dôveru i tak nepožívam u
         vás. No ale čo, muž samostatný, povedzte, čo o mne držíte?“
   </p>
   <p>
    Tichému nepozdala sa táto otázka. ,Samoľúbosť’, blyslo mu hlavou. Možno chce počuť
         oduševnené chvály svojho učedlníka. Albert neodpovedal.
   </p>
   <p>
    „Vy ste si práve teraz pomysleli: chlape, ty chceš zo mňa vytiahnuť elégiá
    <sup>
     [
     <a class="footnote" href="#ftn.d56e1665" name="d56e1665">
      71
     </a>
     ]
    </sup>
    ! Viem to. Tak ste si mysleli, netajte.“
   </p>
   <p>
    Albert ani netajil, ani neprisvedčil.
   </p>
   <p>
    „A mýlili ste sa, brat môj. No pomôžem vám. Po prvé, považujete ma za úprimného človeka.
         Potom za egoistu čistého zrna, za samoľúbeho podivína, ktorý nenájduc účet vo veľkom svete,
         prišiel na dedinu blyšťať sa svojou múdrosťou. Či nie tak? Poďme ďalej. Vy hľadáte vo mne
         avitickú pýchu, nestálosť, vrtochy, baženie za pôžitkom. Na srdce moje neveríte… vidíte vo
         mne unaveného bonvivána, možno i lumpa, ako sa prosto hovorí. Ja rád hovorím prosto, to mi
         možno neodopierate. V ostatnom som vám trochu hádkou, trochu zlostníkom, možno i Don
         Juanom…“ Rudopoľský zamĺkol a veselo pozrel na tvár Albertovu. Ako rád bol učitel, že kmit
         hviezdny nemohol jasno ukázať jeho ťahy, ani stopy krvi, ktorá tisla sa mu do líc.
         Chladnosť voči Rudopoľskému počala ustupovať sympatii a obdivu. Ako mohlo ináč byť pri
         zápalistej Albertovej prírode, keď počul takéto podivné, otvorené slová, keď počul ten
         tichý, melodický hlas, pozoroval tú prenikajúcu ostrotu jeho umu, tú poéziu jeho celého
         zjavu. Siahol po jeho ruke a temer celú ju vzal do svojej dlane. Bola teplá a jemná ako
         hodváb.
   </p>
   <p>
    „Načo také reči medzi nami,“ konečne preriekol citným hlasom, „ja ďakujem bohu, že som
         vás poznal, naučil sa mnohému, povzniesol a okrial. Ako bych mal prísť ku nejakému
         podozreniu? Vy môžete smelo povedať s Faustom: Čo mi ty môžeš poskytnúť, biedny čert? Kde
         tu aký základ egoizmu vzhľadom na mňa, skromného učiteľa? Inde by ste museli hľadať
         uspokojenie nejakých sebeckých chúťok… tak napríklad u Svatnaya, Karyho, Sladiča, Merinyho,
         Hrušovníckeho, Sommera a ako sa volá tá naša rodová lebo peňažná džentry. No vy len tak
         zďaleka s mocnými zeme tejto! Ba hovoria, že ste tomu haličskému grófovi Vinickému ani
         vizitu nevrátili, hoci sa chvasce, že v jeho krv premiešaná je kvapôčka suverénnej krvi —
         tuším jagellonskej.“
   </p>
   <p>
    Albert sa rozhovoril a prišiel do ohňa.
   </p>
   <p>
    „Zhoríte,“ miernil ho Stano, „a propos, zajtra sa uvidíme na Vodíne?“
   </p>
   <p>
    „Ah, bieda!“ Albertov hlas stíšil sa; „nerád idem, no sľúbil som Vanovskému a jeho žene.
         Hovorili, že by boli neradi sami v protivnom tábore. A čo mne tam? Dať na seba pozerať cez
         plece, možno vystaviť sa urážke. V našich pomeroch je to veľmi možné. Na stoličných
         výboroch len tak hrmí proti nám, rozjatrenosť veľká. Nepatrné slovo môže roznietiť požiar.
         A my tak slabí, nesmelí.“
   </p>
   <p>
    „No, no! Keď na vás kto pozrie cez plece, veď aj vy máte dve plecia, pozrite raz cez
         jedno, raz cez druhé. O urážku sa nebojte.“ Tvrdo, mužsky znel Stanov hlas. „Dobrú noc!“
         doložil vpadnúc zas v jemný, melodický tón. „Kuvika som odplašil, spite!“ Odišiel, zavrúc
         za sebou záhradné vrátka.
   </p>
   <p>
    Stano tajil to síce sám pred sebou, no konečne uznal, že Tichý pri svojej skromnosti má
         naňho istý vplyv. Nie svojím umom, ale svojou osobnosťou. Jeho národné zásady, rojčenia a
         cítenia vedel síce porážať svojou dialektikou, filozofiou a hlbším umom, no za Albertove
         idey vyšlo do boja niečo celkom iné, celá jeho bytosť, jeho individualita, proti ktorým
         Stano nemal žiadnej zbrane.
   </p>
   <p>
    Čo ako blaženými zdali sa mu snahy národné slovenské pred súdom rozumu, v politike, v
         teórii, no takéto osobnosti ako Albert boli oprávnené, reálne a pravdivé. Z neho viala
         pravda. Ak i krívala logika slovenského učenia, logika tejto vypuklej slovenskej osobnosti
         bola pravá, neomylná. On jestvuje, on je tu a len tak je možný, teda i vec jeho jestvuje a
         je možná, má na sebe pečať pravdy. V čom ale záležala tá pravda slovenskej veci, to neznal.
         „Veď uvidíme,“ riekol a počal chodiť po veľkej dvorane potme. „Chytím sa do seriózneho
         zápasu s ním. Alebo on vytriezvie a bude učiť deti bez rojčenia, tichý a spokojný, alebo ja
         postavím sa na jeho pôdu.“ On sám musel usmiať sa nad svojím poddávaním sa jednoduchému,
         nepatrnému, od tunajšej society celkom zaznávanému mladému mužovi. V spálni nevdojak pozrel
         na svojho deda. Veľké oči podobizne hľadeli naňho s výčitkou. On odišiel naľavo, no i tam
         ho našli tie oči. „Kto je pravý?“ pýtal sa nahlas, „ty, či toto nové pokolenie?“
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e1458" name="ftn.d56e1458">
        66
       </a>
       ]
      </sup>
      zátky na upchatie pušného prachu v nábojoch domácky vyrábaných
     </p>
    </div>
    <div class="footnote">
     <p>
      <sup>
       [
       <a class="para" href="#d56e1564" name="ftn.d56e1564">
        67
       </a>
       ]
      </sup>
      podľa biblického Dávidovho príbehu ide o list nebezpečný pre jeho
               doručiteľa
     </p>
    </div>
    <div class="footnote">
     <p>
      <sup>
       [
       <a class="para" href="#d56e1608" name="ftn.d56e1608">
        68
       </a>
       ]
      </sup>
      najprv označenie domnelých slovanských písomných znakov. Tu vo význame ťažko
               čitateľné písmo
     </p>
    </div>
    <div class="footnote">
     <p>
      <sup>
       [
       <a class="para" href="#d56e1622" name="ftn.d56e1622">
        69
       </a>
       ]
      </sup>
      <span class="emphasis">
       <em>
        alkovňa
       </em>
      </span>
      - vedľajšia miestnosť zväčša bez oblokov,
               prístenok
     </p>
    </div>
    <div class="footnote">
     <p>
      <sup>
       [
       <a class="para" href="#d56e1638" name="ftn.d56e1638">
        70
       </a>
       ]
      </sup>
      Walter ľúbil svoju ženu - dušu mal šľachetnú: Šťastia však nebolo v dome, lebo
               nebolo ho v otčine
     </p>
    </div>
    <div class="footnote">
     <p>
      <sup>
       [
       <a class="para" href="#d56e1665" name="ftn.d56e1665">
        71
       </a>
       ]
      </sup>
      chváloreči, oslavné nápisy
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1687">
       </a>
       6/
      </h2>
     </div>
    </div>
    <div>
    </div>
   </div>
   <p>
    Nad krajom svitol jasný, horúci deň. Za rána obalilo sa slnko do priezračnej hmly,
         tvorilo okolo seba dvor a vznášalo sa ponad pahorky pyšno, ako závojom pozastretá
         krásavica, povedomá svojej krásy a sily. Veď nech len odhrniem ľahký závoj: žasnúc skloníte
         k zemi zraky, oslepení víťaznými prúdmi môjho svetla! A naozaj, vynoriac sa vyššie, slnko
         zajagalo sa čistým bielym svetlom; závoj zostal na obzore; prišli vetry, lahodné, sotva
         citeľné a roztrhali ho na malinké biele kúštičky. I tie redli, plávali v šír i v hlbinu
         neba, tratiac sa v čistom azúre.
   </p>
   <p>
    Hradská cesta, vedúca z Hrušovníka do Rudopolia a stadiaľ cez Šedé hory do slovenských
         nížin, obživla vozmi všelijakého tvaru: od hrkľavej bričky až po vážny, na perách
         kolísajúci sa hintov. Vidno bolo i modernú vtedy nestvoru na velikánskych kolesách s
         nepatrným, nepohodlným sedliskom. Väčšina pravda trímala sa solidity a praktiky.
   </p>
   <p>
    Na ľahkom perovom vozíku s nepomerne vysokým kozlom pýšil sa vyfintený sedliacky šuhaj,
         v kroji tohto kraja, no švihácky zjemnenom. Na kozle, v rukách opraty a bič, sedela dáma a
         pokrikovala na silné čierne kone zvučným hlasom. „Havran, avanti, avanti — Lucifer, leňoch,
         hore hlavu!“ Vozík letel hrbľovatou hradskou, len tak vyskakovali kolesá. Šuhaj na zadnom
         sedlisku klátil sa ako opitý. Dáma uhýbala sa svojím štíhlym driekom, ako to požadovala
         práve rovnováha, a sedela isto, takže sa človek nebál, že zletí. Polomužský klobúk s
         barnavým závojom strojno pokrýval jej prostý účes. Bola to Adela Rybárička; svieža,
         strunistá, rozhorlená jazdou, spojovala v sebe ženskú nežnosť so silnou vôľou. Jej líca
         horeli purpurom, veľké oko blyslo sa odvahou a ohňom.
   </p>
   <p>
    Za sebou počula blížiaci sa rachot voza. Ohliadla sa, pružno, elegantne nachýliac svoj
         bezúhonne pravidelný šibký driek. Videla vozovú nestvoru na velikánskych kolesách, ťahanú
         štvorkou sivých koní. Na kozle sedel gróf Vinický. Pochádzal z Haliče, mal tam
         nepríjemnosti so súdmi a vrchnosťami, preto ušiel stadiaľ a túlal sa po horných krajoch.
         Značné príjmy jeho majorátnych statkov
    <sup>
     [
     <a class="footnote" href="#ftn.d56e1698" name="d56e1698">
      72
     </a>
     ]
    </sup>
    išli z veľkej čiastky cestou sekvestra
    <sup>
     [
     <a class="footnote" href="#ftn.d56e1702" name="d56e1702">
      73
     </a>
     ]
    </sup>
    na zaokrytie dlžôb, no jemu zostalo dosť, aby hral gavaliera medzi nebohatou
         znaťou slovenských krajov.
   </p>
   <p>
    Grófove sivky vzopäli sa a zabočili vľavo. Adela Rybárička zbadala, že ju chce Vinický
         predbehnúť. Vzpružila sa, takže sotva dotýkala sa sedliska, šibla do koní a jej povoz
         rozletel sa ako z kuše vylúčená strela. Pevne stáli jej maličké, pružné nôžky na doštici,
         čipky úzkych, priliehajúcich šiat triasli sa vetrom. Grófova štvorka ju už doháňala. „Jeté,
         jeté,
    <sup>
     [
     <a class="footnote" href="#ftn.d56e1708" name="d56e1708">
      74
     </a>
     ]
    </sup>
    “ vrešťal gróf polochriplým, polopiskľavým hlasom, pravou to fistulou. Adelin
         voz musel bežať pri samom samučičkom kraji mlynského potoka, aby nevrazil do prvého páru
         grófových koni. Gróf stál na kozle a švihal neustajne do koní. Koče sa temer porovnávali.
         Bol to rozčuľujúci pohľad. Ľahký vozík Rybáričkin letel ako šíp na pokraji potoka, len na
         piaď zabehnúť vľavo a povoz by bol v potoku. Barnavý závoj vial a trepotal vetrom.
         Vinického sivky hádzali sa, len tak švihalo v ich vnútornostiach. Spice na veľkých kolesách
         splynuli v jedno. Jemu zas hrozilo nebezpečenstvo, že zavadí každú chvíľu do skaly alebo
         stromu a roztrepe svoj vozík. No obaja neuvažovali o nebezpečenstve. Jej pekné orlie oko
         sálalo ohnivo, líca červeneli potemným purpurom. Šuhaj zošmykol sa zo sedliska na dno voza,
         aby nevyletel ako funt kúdele a vzdychal: „Ale jedeme, ale jedeme.“
   </p>
   <p>
    „Negalantný barbar!“ ozvalo sa na zadných vozoch, „dámu predbieha.“ Mnohí podurili, aby
         videli, čo bude; napružene hľadeli na divé dostihy na takom nebezpečnom teréne. Zápoliace
         vozy pribehli k vŕšku; roztekané kone, akoby išlo o ich česť, vzopäli sa, zafŕkali a skoro
         nezmenšenou rýchlosťou skákali hore dosť príkrym kopcom. Jedným tempom dostali sa na temeno
         návršia a zastali.
   </p>
   <p>
    „Moje uznanie, milostivá pani!“ chripel Vinický. Fŕkanie šiestich koní bolo počuť.
         Hádzali hlavami a porechtávali. Rybáričke prešiel hnev, ona tešila sa zo svojho
         víťazstva.
   </p>
   <p>
    „Lacno by vám nebolo prišlo predhonenie,“ riekla veselo, energicky švihnúc bičom; len čo
         by ste ma boli predbiehali, vrazila bych bola do vášho tragáča.“
   </p>
   <p>
    Kavalkáda kočov blížila sa. Zišli dolu kopcom, Rybárička popredku, a zahli polnou cestou
         k Oružnému. „Iljen!“ volala celá spoločnosť smelej žene. Adela zdvihla sa na svojom vysokom
         kozlíku a salutovala po vojensky.
   </p>
   <p>
    Z domov v Oružnom vybiehali deti a babky. Na preddomí chalupy sedel starec, iste
         nemocný, neoholený; pokašlával a tupo pozeral na rad povozov. Malé biele prasiatka
         prebiehali cez cestu a úzkostlivo kvičali. Za dedinou prestieral sa pasienok. Adela zvrtla
         z cesty a išla prosto proti Vodínu. Už dobre bolo rozoznať jednotlivé kamene a pukliny v
         Šedom múre. Múr z rudopoľskej strany bol ohromnej výšky a stál na taktiež vysokej skale.
         Pod skalou rástli prastaré duby. Za múrom veža pnula sa prosto, hrdo do výše. Cez jej
         obloky hľadelo modré nebo. Vozy zatiahli až po samý vysoký múr. Všetko poskákalo zo
         sedlísk. Bola to pestrá, zaujímavá spoločnosť. Mladí šviháci, starí páni, bledolíce, sotva
         z krátkych sukničiek vyrastené dievčatá, vážne panie i deti. Všetko prešlo cez rozrumenú
         bránu do hradu. V predhradí našli dosť rovné miesto, porastené drobnuškou pažiťou. Vysoký
         múr vrhal naň tieň — z druhej strany rástli na rumoch bujaré vysoké kríky a dýchali
         chladom. V úzadí bol úšust, hore ním ľahko dalo sa vnísť do vnútorných hradieb. Niektorí z
         mladších pánov šviháckou smelosťou počali laziť po starých múroch.
   </p>
   <p>
    „Hej, to výšava,“ volal Sladič, mladý švihák s elegantnými tornýrami
    <sup>
     [
     <a class="footnote" href="#ftn.d56e1725" name="d56e1725">
      75
     </a>
     ]
    </sup>
    , nachýliac sa z múru nad priepasť.
   </p>
   <p>
    „Preboha, hlava sa mi točí, keď na vás hľadím,“ zakričala pani apotekárka, staršia to
         dáma so šedivými kučerinkami na oboch sluchách, a odvrátila tvár. Kučeričky zazvonili jej
         okolo vráskovitých líc.
   </p>
   <p>
    „Ani za tisícku bych ta nešiel,“ riekol Moric Sommer, veľmi bohatý žid. Jeho „pomery
         dovoľovali mu“ žiť po pansky. Prístup do sociéty obľahčili mu zmenky.
   </p>
   <p>
    Spoločnosť rozpŕchla sa po čiastkach hradu, ľahšie prístupných. Našli sa rumy teremov,
         kde na stenách zachovali sa stopy maľby; odlomky dubových trámov trčali z múrov. Veľmi
         hladko kresané dlhé kamene, vysuté nad priepasť, tvorili niekedy postať balkóna — balkón
         dávno zrútil sa, ony samy zostali. I zachovalejšie obloky obložené boli zôkol-vôkol
         podobnými kamennými trámami. Veža, štvorhranná a veľmi vysoká, stála temer v stredine
         obšírnych stavieb. Úzke kamenné schody, prilepené k múru, viedli asi do polovice — no
         posledné stupne už odvisli a mohli zrútiť sa každú hodinu. Na niekdajšom nádvorí nachádzala
         sa studňa, pravda zasypaná. Okrúhla diera jej vykladaná bola štvorcami. Z nej vyrastal
         bazový ker, oblapil kvádre ratolesťami, akoby chcel vydriapať sa hore.
   </p>
   <p>
    Spoločnosť skoro rozmnožila sa novými rojmi. Zo všetkých strán prichádzali; ba i spoza
         Šedých hôr. Tváre výletníkov boli veselé; rozihrané a spokojné. Každý cítil závan slobody
         na výšine. Kto by myslel na starosti a biedy v takýto prekrásny čas, vo sviežom vzduchu, na
         voľnej výšave. I staré panie rozčúlili a usmievali sa; zdalo sa, akoby boli omladli. Mladí
         páni tískali nosy cvikermi, zapaľovali cigary a krútili sa okolo dám a diev. Tváre mladých
         ženštín zapláli rumencom, i chudorľavá slečinka v škoricových šatách, trpiaca chlorózou
    <sup>
     [
     <a class="footnote" href="#ftn.d56e1737" name="d56e1737">
      76
     </a>
     ]
    </sup>
    , zapálila sa slabuško, akoby jej boli potreli líca prachom z pálenej tehly.
         Každého sviežeho hosťa uvítali s pokrikom, či známeho, či neznámeho. Šuhajci navatrili
         vatru: drevo donášali kočiši a dievky. Veselo praskotal oheň, dym kúdolil sa ponad staré
         múry. Svatnay prišiel i s manželkou, rodenou barónkou. Stúpal tichým, rozvážnym krokom; cez
         rameno mal prevesený zvrchník, nad hlavou rozopiaty biely slnečník. Privítali ho búrlivým
         potleskom. Nezadlho zjavil sa i Vanovský so ženou, ktorá opierala sa na jeho rameno. Tichý
         šiel po jej boku, nesúc jej ručník. Privolali i im, no len tí, čo neznali Karola. Rybárička
         bežala im v ústrety a objala Máriu, bozkajúc ju na líce.
   </p>
   <p>
    „Kto je to?“ spýtal sa tučný pán svojho suseda, sudcu Merinyho. Tučný pán bol spoza
         Hôr.
   </p>
   <p>
    „Nejaký Vanovský,“ opovržlivo odpovedal Meriny a odhodil cigaru, trebárs len spolovice
         vykúrenú; „pansláv,“ doložil, frknúc perami.
   </p>
   <p>
    „Ta-á-k?“ riekol tučný pán spoza Hôr.
   </p>
   <p>
    „Čau, čau!“ zvrešťal fistulou Vinický (vtedy toto nezmyselné slovo bolo ešte v móde) a
         pristúpil k Vanovským; „na kráľovskej pôde, tu som ja domovým pánom. Priniesli ste
         karty?“
   </p>
   <p>
    Vinický vrtel sa na opätku ako drevený vlk, pritom vypúlil veľké nejasné oči. On i v
         triezvom stave upomínal na podnapitého, čo malo tú výhodu preňho, že keď bol skutočne hodne
         naťahaný, držali ho za triezveho. Mária trhla muža za rameno, aby poodišli. Tichý videl ho
         po prvý raz, a temer by sa bol naľakal. Už teraz tak pod perom, čo bude ďalej? On cítil
         nevoľu. Nesmelo hľadel na veselú spoločnosť. Svatnay prišiel vážne a vyhľadanou eleganciou
         priložil Máriinu ruku k perám, málinko skloniac sa k nej, Karolovi potriasol ruku a
         Albertovi kývol ľahko hlavou. ,Aj to len preto,’ hovoril výraz jeho pravidelnej tváre, ,žes
         prišiel s týmito.’ Tichý to vycítil a obzeral spoločnosť. Vanovskí usadili sa na pažiť k
         Svatnayčke. Pani „rodená“ barónka, veľmi cintľavá, bledušká dáma, chytila Máriu za ruku.
         „Ah, aký to nápad,“ šeptala, „do skál nás vyviedli, ako v Abruzzách. Es ist hoch romantisch
    <sup>
     [
     <a class="footnote" href="#ftn.d56e1751" name="d56e1751">
      77
     </a>
     ]
    </sup>
    .“
   </p>
   <p>
    Skoro prišli cigáni. Barboráš a Cimbalista ťažko teperili svoje nástroje hore
         vŕškom.
   </p>
   <p>
    Stanislav Rudopoľský priskákal koňmo do Oružného. U richtára, nízkeho, nahrbeného
         sedliaka, oddal koňa. „Ako sa voláte?“ opýtal sa ho.
   </p>
   <p>
    „Klapanica, urodzený pane.“
   </p>
   <p>
    ,Teda naši predkovia sa poznali,’ podumal Stano; ,no nás by sotva prijali do rodiny.
         Krčíme sa, slabé pokolenie. Ak to tak ďalej pôjde, naši pravnuci budú praví Liliputáni.’
         Neznajúc cestu, šiel strminou, našiel preborený múr a ocitol sa nečakane v spoločnosti. S
         Vanovskými zvítal sa, ako vítame sa so známymi v spoločnosti zväčša cudzej, Svatnayovi
         podal ruku a hneď nato obrátil sa k Albertovi Tichému, potriasol mu pravicu priateľsky,
         srdečne. Pani „rodená“ barónka upriamila naňho svoje vodové očká, koso nachýliac hlavu s
         účesom „a la greque“
    <sup>
     [
     <a class="footnote" href="#ftn.d56e1764" name="d56e1764">
      78
     </a>
     ]
    </sup>
    a vyzvedala sa, ako privykol v Rudopolí. Bežne pozdravil niekoľko známych;
         cítil, že stojí pod kritikou dámskych očí, a nachmúril sa. Pani apotekárka rudopoľská
         nezdržala sa preriecť polohlasne svojim dvom susedkám: „Ako duje sa, pozrite len. Hádam na
         ten svoj palác?“ Kučeričky zazvonili okolo jej líc. Vcelku dámska kritika nevypadla
         neprajne. I to mu odpustili kvety rudopoľskej doliny, že nosí vlasy „wie Künstler
    <sup>
     [
     <a class="footnote" href="#ftn.d56e1768" name="d56e1768">
      79
     </a>
     ]
    </sup>
    “, uznajúc, že mu to dobre pristane. Slečinka s chlorózou vzdychla:
         „Interessant.“
   </p>
   <p>
    Pri ohni, obkolesená veselou mužskou spoločnosťou, stála Adela Rybárička, štíhla ako
         mladá jedlica, veselá a strojná. Fajčila tenunkú papirosku. Belasý dym vinul sa okolo
         sviežich líc. Hrdý, mocný vrkoč ovíjal jej hlavu. Stano s úľubou a neobyčajným záujmom
         obdivoval jej čistý profil, hybký driek, slobodné pohyby.
   </p>
   <p>
    „Lasica,“ pošeptal s jemným úsmevom; „nedivím sa tým parahúnom
    <sup>
     [
     <a class="footnote" href="#ftn.d56e1776" name="d56e1776">
      80
     </a>
     ]
    </sup>
    , že ju tak obstali.“
   </p>
   <p>
    On málo znal o nej. Znal, že je dcérou vdovy po hudobníkovi, ktorý spravoval chór
         hlavného chrámu kdesi za Šedými horami a odumrel ženu i dcéru v najkrajnejšej biede; že tá
         prinútila mladuškú devicu vydať sa za starého, nezdravého, no veľmi majetného Rybáryho,
         ktorý domotkal sa priamo od oltára do lôžka, no nie svadobného, lež smrteľného. Pravda, pol
         druha roka žil ešte, verne opatrovaný mladou ženou. Hovorilo sa, že temer nevychádzala z
         izby, raziacej medecínami ani apatéka. Keď zomrel, pochovala ho, posmútila zvyčajný rok — a
         počala žiť dľa vlastnej, niečo baroknej
    <sup>
     [
     <a class="footnote" href="#ftn.d56e1782" name="d56e1782">
      81
     </a>
     ]
    </sup>
    vôle, rujne, veselo. Na kávové vizity nechodila, neklebetila, a preto skoro
         vypadla z milosti všetkých žien. Pomohla si tak, že zhromažďovala okolo seba celý dvor
         mužských. Niet divu, že rozleteli sa o nej chýry pestré a dobrodružné — no niečo určité
         nepočul ani len u Vanovských. To bolo všetko, čo znal. Ba ešte niečo: že má pekné drobné
         písmo a upotrebuje parfum „rezeda".
   </p>
   <p>
    Vinický predstavil sa mu i so svojou fistulou a nevrlosť ho opanovala. Zase nachmúril
         sa, tým viac, keď svojím jemným pozorovacím citom zbadal, že Svatnay hľadí naňho lišacími,
         skúmavými očami, len čo obrátil sa k Márii Vanovskej. Zazdalo sa mu, že ho úmyselne
         prenasleduje pohľadom a diplomatickým, významným úsmevom. Zahryzol si do pery a pomyslel:
         ,Nože mi nechoď cez ovos, milý bratku, dnes ľahko odnesieš;’ no vyhýbal mu predsa, na jeho
         otázky odpovedal nechutne, ako sa hovorí, cez zuby. To nič nemýlilo kaleného diplomata, ba
         práve stal sa tým zdvorilejším.
   </p>
   <p>
    Mária obrátila sa Stanovi svojou jasnou tvárou. „Ej, ako som chybila! Nepredstaviť vás
         Adele! Veď ste spolovice jej hosťom.“
   </p>
   <p>
    Rudopoľský, namrzený, rozladený, nemal na to žiadnej vôle. „Ah, keď som v hlúpej
         situácii! Na karotku som neodpovedal, v Hrušovníku som nebol — neladno.“
   </p>
   <p>
    „Aj, o také veci sa nestarajte, Adela nežiada ceremónií; navzájom, pravda, ani ona
         žiadne nerobí.“
   </p>
   <p>
    Akoby na zavolanie, odlúčila sa Adela od svojich „dvoranínov“, ako hovorievala, a
         zamierila prosto k Vanovským. Karol podišiel a bol vtrhnutý do hry: nejaký Kary, tuhý
         kanbaník, Vinický a iní improvizovali kartový stôl na nízkom múre.
   </p>
   <p>
    Čím bližšie prichádzala Adela, tým väčšmi bol Stano prekvapený. Tesne priliehajúce šaty
         mierne, no vkusne garnované
    <sup>
     [
     <a class="footnote" href="#ftn.d56e1799" name="d56e1799">
      82
     </a>
     ]
    </sup>
    čipkami prezrádzali bezúhonné formy a stáli jej vyhľadane vkusne a
         prosto-elegantne. Jej malé nôžky elasticky, isto stúpali po neschodnej, skalistej pôde,
         akoby to bol najdlhší parket. V tom kroku bola i prostota, i pružná sila, i ženská, útla
         strojnosť. Až teraz zbadala Rudopoľského, pozrela najprv bežne, potom pozornejšie na jeho
         postavu a tvár; posmešne, ľahostajne hľadeli jeho temné oči.
   </p>
   <p>
    Adela odhodila papirosku a prisadla k Márii na zložené plédy.
   </p>
   <p>
    „Iste váš nový sused, s ktorým stojím v korešpondencii, pravda, iba jednostrannej,“
         riekla k nej, usmejúc sa.
   </p>
   <p>
    Rudopoľský uklonil sa a podumal: ,To je veru bez ceremónií,’ a začalo mu byť veselšie
         okolo srdca.
   </p>
   <p>
    „Odpustenie, milostivá pani — viac ráz strojil som sa do Hrušovníka…“
   </p>
   <p>
    „Ale ste sa báli,“ pretrhla ho.
   </p>
   <p>
    „Možnože i bál,“ dotvrdil Stano, nevediac nič príhodnejšieho.
   </p>
   <p>
    „Teda mám strašný chýr. Strašidlo!“
   </p>
   <p>
    „I Turandot
    <sup>
     [
     <a class="footnote" href="#ftn.d56e1819" name="d56e1819">
      83
     </a>
     ]
    </sup>
    bola strašná — a nebola strašidlo.“
   </p>
   <p>
    „Pah, kompliment,“ riekla vdova so slabým nádychom mrzutosti; „dajte mi radšej ohňa,“
         doložila, vložiac medzi karmínové, ostro krojené pery tenunkú papirosku a obrátila sa k
         Márii: „Čakala som Annu celé dva týždne. Čo ste ju neposlali? Ah, uspor si výhovorky, drahá
         Mária; viem, prečo. K divokej, dobrodružnej Rybáričke, okrúženej večne mužskou
         spoločnosťou, dymom a veselosťou, kde by to!“ Stano podniesol jej horiacu voskovú zápalku.
         Ona naklonila sa k jeho jemnej bielej ruke, len že sa jej nedotkla lícom. Ruka jeho
         pocítila závan tepla od tej mierno rumennej tváre. Len keď sa rozčúlila, čo ako málo,
         purpur zblčal jej na lícach. „A ja tak rada Anicu, ktorej veruže nezaškodilo by povyraziť
         si.
   </p>
   <p>
    Načo tá večná zadumanosť u takej mladej a krásnej devy.“
   </p>
   <p>
    „Bank!“ zasipel gróf Vinický od improvizovaného kartového stola. Hudba zazunela. Cigáni
         utáborili sa v štvorhrannej miestnosti; múr od spoločnosti bol vyvalený. Plno znela táto
         podivná cigánska hudba, odrážala sa od rozvalín a jej vlny niesli sa v celej sile k
         veselej, hrajúcej sa, laškujúcej, žartujúcej spoločnosti. Tváre ešte viac obživli. Pani
         apatekárka klátila hlavou zboka nabok v takte hudby; kučierky živo šediveli sa. Sladič tu i
         tu zaspieval; mal veľmi hladký, príjemný tenor. Ba i Sommer počal si pohvizdovať, zaprúc
         palce do rukávov vesty. Za apatekárkou i iné panie kyvkali hlavami v takte primášovho
         sláčika. Vinický vykríkol časom od karát. Slečinka v škoricovom šate povzdychla si a
         malebne oprela červenkastú hlávku o lakeť, lakeť o rozvalinu, pevne presvedčená, že sa na
         ňu dívajú s úľubou. Pani apatekárka nalievala z fliaš už doma prihotovenú kávu a krájala
         babu.
   </p>
   <p>
    Tichý hľadel nemo pred seba a jednostajne videl iba Anninu tvár, zbledlú pod žiarom jeho
         prvých bozkov. Pery pálili ho, keď si na ne pomyslel. No keď sprítomnil si veľké oči svojej
         nevesty, opanovala ho túžba; už myslel, že nevydrží, že hodí sa dolu Vodínom a nezastane až
         v Rovienkach.
   </p>
   <p>
    Mária chystala obed: slnko stálo v poludní. „Spriahnime sa,“ navrhla Adela, a jej slúžky
         počali vláčiť koše s jedlom. „Mariška, i moje haraburdy prevezmi,“ doložila a zhovárala sa
         ďalej so Stanislavom. Stanislav voľky-nevoľky prichádzal do dobrej vôle; najprv málomluvný,
         rozhovoril sa neskôr a hovoril ako obyčajne presne, živo, zábavno. Rozhovor šiel mu ľahko,
         lebo nestiesňal sa — s Adelou bolo mu možno hovoriť ako s dávnejšou známou, sám nevedel
         prečo, možno preto, že i ona vravela bez stiesnenia, prosto a voľno. Badal, že nezáleží jej
         na tom, ukázať sa interesantnou, a že je dôvernou. Toto posledné mu lichotilo.
   </p>
   <p>
    Počali obedovať všeobecne. Okolo Vanovských, vďaka „spriahnutiu“ s Adelou, bolo
         najživšie. Chutilo všetkým náležite; taký výletnícky obed je pravým pôžitkom. Páni upíjali
         si, štrngali, smiali sa. Svatnay prišiel k Vanovským, pohár držal v ruke a pripil Márii,
         hodiac niekoľko zdvorilých fráz. Všetci si s ním štrngli. I Tichý, sediac pri Márii,
         pozdvihol pohár — no Svatnay ho preskočil a štrngol o Karolov.
   </p>
   <p>
    Stano to pozoroval a prižmúril oči. Blažený zaľúbený Tichý nevšímal si toho. On vypil
         svoj pohár, dušou pozdravujúc svoju nevestu. Jemu zdalo sa, že i tuš cigánskej hudby zuní
         na jej slávu. Adela prikladala k perám krištáľový pohár a sotva ich omočila vo víne.
         ,Divno,’ podumal Stano, ,mne niekto hovoril, že si mladá vdova chutne vie zapiť. Možno
         pretvára sa.’
   </p>
   <p>
    Kartári dlho nebavili sa s obedom a obsadili zase nízky múr. Vanovský silno prehrával, a
         to ho rozčuľovalo a nepúšťalo od karát, hoci cítil, ako nesvedčno je zanedbávať ženu.
         Dvakrát ohliadnuc sa, stretol sa s jej prosebným pohľadom. On videl v ňom krotkú výčitku.
         Poniektorí z ohnivejších mladých ľudí počali už pokreskávať pred prielomom, za ktorým hrali
         cigáni.
   </p>
   <p>
    Adela bola rozmarná, skoro vospustná. Stano zbadal, že mnohých slobodných i ženatých
         mužov volá dôverne iba krstným menom, mnohým tyká a temer ku všetkým obracia sa s tou samou
         prostou dôverou, ktorá jemu tak lichotila. On ochladol, nachmúril sa a okázale vyhýbal jej.
         No ona to nespozorovala, prichýlila sa ta, kde bolo veselšie a kde ju radi mali, čo ho už
         doprosta rozladilo. Všetky nelichotivé chýry o rozpustilej vdove prišli mu na um a on už
         neusiloval sa im v duchu neveriť, ako to robil pred polhodinou. Už i Adelin smiech ho
         mrzel. Ona smiala sa neobyčajne hlasno, zvonno. Stano len pred chvíľou obdivoval ho: ,Ako
         divno! Tá dáma má striebro v hrdle.’ Teraz mu znel nepríjemne, i veľký vrkoč okolo jej
         hlavy bol mu falošný, i ten nádych dievčenského rumenca na lícach zásluhou jemnej
         viedenskej šminky. A to chovanie sa! Hľa, čo si ten blazírovaný Sladič dovoľuje — bez
         oslovenia berie jej z úst horiacu cigaretu, aby svoju zapálil. ,Eh, koketa!’ zavŕšil svoje
         myšlienky, nejdem sa ňou zapodievať. To sú ošúchané vnadidlá pre takého starého vrabca.
         Dávno sme cez ne prešli.’ 0n zaviedol tichú besedu s Máriou a zase stretol sa s prenikavými
         pozormi Svatnayovými. ,Vidím ťa, lišiak, vidím,’ a krv v ňom zovrela.
   </p>
   <p>
    Adela nečakane pristúpila k Vanovskej. „Mariška, dovoľ, tvoj sused neprišiel na rumy
         Vodínske a neobzrel ich ešte. Smiem vás previesť? Som tu ako doma,“ obrátila sa k
         Stanovi.
   </p>
   <p>
    Stano prižmúril oči. Už-už chystal drzú poznámku na Svatnaya. Preto mu nebolo vhod, že
         to Adela prekazila. Vstal a bez slova šiel za ňou. ,Veď ty mi neujdeš!’ Pohrozil mu v
         duchu.
   </p>
   <p>
    Fádne, nechutne kráčal po jej boku. Ona skákala zo skalky ma skalku, pozdvihnúc
         sukienku, behom drobným a čiperným spúšťala sa dolu úšustami a bez námahy, bez zadychčania
         vyšvihla sa každou strminou. Stanovi napadli strojné, ľahunké skoky gazely. Nevdojak vtrhla
         ho do rýchlejšieho tempa. Rumy boli dosť zaujímavé. Prišli i k podzemnej, sklepenej diere.
         „To hladomorňa,“ vysvetľovala, „hovoria, že sú tam ešte ľudské kosti a lebky. Tu, hľa, bola
         kaplnka. Ešte poznať maľbu.“ Pri kaplnke rástla mladá lipka, boh zná, kde sa tu vzala;
         slabušký poludný vetrík šumel cez jej korunku, lístky krútili sa na dlhých stopkách. Adela
         odtrhla jeden list, pritlačila k lícu a potom vzala stopku jeho medzi pery. Stano usiloval
         sa ani nepozrieť na spoločnicu, no náhodou vzhliadnuc, uznal sám v sebe, že svieža zeleň
         listu dobre vyníma sa pri ľahkom, akoby nadýchnutom rumenci jej líca.
   </p>
   <p>
    „V starých listinách rudopoľských našiel som,“ konečne ohlásil sa Stano, zahanbiac sa za
         svoje nezdvorilé mlčanie, „že akýsi môj praded menoval sa divným menom Sudov, zbíjal z
         tohto hradu kupcov Moravčíkov. Nuž taký prospech mám z toho, že zachoval sa rodokmeň. Mám
         potešenie dokumentárne vedieť, že bol môj predok lúpežník. Ľudia bez rodokmeňa môžu si
         aspoň myslieť, že pochádzajú z poctivých rodičov.“ Cítil potrebu sarkazmu. Ona zase
         priľnula k nemu s onou prostou dôverou. Stana to zamrzelo. ,Mohla si vybrať Sladiča,’
         pomyslel zlostne naladený. Prišli ku hlavnému, najvyššiemu múru. Malá niša
    <sup>
     [
     <a class="footnote" href="#ftn.d56e1850" name="d56e1850">
      84
     </a>
     ]
    </sup>
    nachádzala sa v ňom, iste niekdy to bol kamín, lebo nad ňou viedla hrubým múrom
         štvorhranná diera, ešte posiaľ začadená. Pri niši bolo veľké okno, obrúbené zhora a dvoch
         strán kamennými, hladko kresanými trámami. Spodná bazis obloka bola nevysoká, niečo vyše
         kolien a rozrumená. V kamennej obrube obloka, ako obraz v ráme, ukázal sa nevyrovnane
         prelestný, malebný výhľad. Letné slnko skúpalo celý kraj v pozlátistý jas. Rudopoľská
         dolina, posiata dedinkami, tu zelenela sa lúkami, tam žitia obilím lebo strniskom. Ťahala
         sa až po Šedé hory, ich kužele zastreté boli vozdušnou, bájnou hmlou diaľky. V napolo
         zožatom rudopoľskom chotári stáli nesčíselné rady mandelov ako kolóny parádne vyrovnaného
         vojska. Rudopoľský potok tu obrastený olším a vrbinou hadil sa ako zelený pás, tu zase
         blysol sa v slnku ako rozpálená láva. Stanislav vpil sa zrakom do farbohojnej krajiny. Jeho
         skúsené, ligotné oko spozorovalo každý odtienok, každú čo ako jemnú nuansu vozdušnej hry
         farieb. Oddajúc sa celou horúcou dušou pôžitku a kúzlu, vanúcemu cez oblok, ani nebadal, že
         Adela nehľadí na krajinu, ale široko roztvoriac svoje ohnivé oči, uprene pozoruje jeho
         tvár. Spodná pera jej malinko ovisla, odhaliac rad drobných perál. Stano bol celý umelcom,
         umelcom v chvíli bohom danej, zriedkavej a požehnanej, v ktorej zažíha sa svätá iskra
         umeleckého tvorenia. Azda preto bol taký zduchovnelý, možno povedať krásny. Čo mohlo rodiť
         sa v jeho duši, o čom zadumal sa tak rázom? Hľa, veď to celkom iný človek, neobyčajný,
         zaujímavý — blyslo Adelinou hlavou. A pritom príkry, hrdý, nevšímavý. Slova z neho
         nevybiješ. Ani mihalnicou nehne, kráča mi po boku ako automat! Adela cítila razom
         zahanbenie, hnev a hrýzavý bôľ urazenej samoľúbosti. Ba čo to povstávalo v jej duši, čo
         tvorilo sa z chaosu rôznorodých pocitov? Adela pohla sa. Stanom trhlo, on potriasol hlavou,
         akoby zbudený zo sna. Spamätal sa, že nenie sám, tvár zachmúrila sa; žlčovite pozrel k
         Adele; jej zrak skĺzol sa ako blesk z jeho tváre.
   </p>
   <p>
    Zvlneným hlasom, akoby nepozorujúc pauzu, pokračovala vo svojom vysvetľovaní:
   </p>
   <p>
    „To je Vítov,“ riekla, ukážuc pravým, po lakeť obnaženým ramenom k Šedým horám, kde v
         modrastej hmle čnela rozvalina hradná; „hovoria, že bol spojený s Vodínom podzemnou
         chodbou, tuším aby sa mohli schádzať dvaja zaľúbenci.“ Usilovala sa hovoriť všedným
         cicerónskym tónom
    <sup>
     [
     <a class="footnote" href="#ftn.d56e1859" name="d56e1859">
      85
     </a>
     ]
    </sup>
    , no razom počala živšie: „A tu vaše milé Rudopolie. Hľa, ako černeje sa strecha
         rudopoľského kaštieľa. Hovoria, že v ňom býva pustovník, podivín s vrtochami a pýchou.“ Ona
         pristúpila tesno k obloku a hodila dolu lipový lístok. Nahla sa prudko, temer polovicou
         svojho štíhleho tela nad priepasť, aby videla, ako lístok vrtiac sa letí nadol. Stano,
         vyrvaný zo svojich umeleckých dúm, stŕpol. Pod oblokom bola priepasť ohromná. Múr sám sebou
         vysoký stál na kolmej, skalnej, závratne vysokej stene. Stano mechanicky vztiahol ruku a
         chytil ju za rameno.
   </p>
   <p>
    Adela zasmiala sa svojím hlasným, metalickým smiechom, len tak zvonilo v jej hrdielku a
         upomínalo na klokot slávičí.
   </p>
   <p>
    ,Predsa má striebro v prsiach,’ pomyslel si Stano, ,ako to cvendží; ten smiech nemôže
         byť falošný, ako tu ten vrkoč.’
   </p>
   <p>
    „Ďakujem za bohatiersku úsluhu. Vari ste sa báli o môj život? Nevídali!“ A ona nahla sa
         ešte raz, ešte tuhšie a nebezpečnejšie.
   </p>
   <p>
    Stano zasmušil sa — odporne, nevýnosne bolo mu okolo srdca; pohrdlivo usmial sa: ,Môžeš
         teraz čakať na „bohatiersku úsluhu“,’ a zostal stáť, skrižujúc ramená.
   </p>
   <p>
    „Bol by to za let! Bože môj, to strašná výška,“ hovorila Adela, nahnutá nad priepasťou.
         „Aké malé sú tie vekové, košaté dubiská, celkom ako kríčky. Aj, aj, tam dolu pod skalou
         beží niečo, zajačik, zajačik.“ Ona prehla sa tak, že len jednou nôžkou dotýkala sa
         zeme.
   </p>
   <p>
    Stanovi bolo otupno, nevoľno. On stŕpal na celom svojom senzitívnom tele. Sám by sa,
         konečne, bol tak nahol bárs hneď, bez najmenšieho stŕpnutia, no na druhého hľadieť nemohol;
         priam bridilo sa mu, keď videl, že žena zahráva si takto s citom muža. Z tej hlbokej duše
         nenávidel ju.
   </p>
   <p>
    „Prosím vás, milostivá pani, načo také nevčasné žarty; nie som nováčik!“ doložil
         pohrdlivo s horkým úsmevom. Ona nemohla nepochopiť celú ostrosť a trpkosť slov „nie som
         nováčik“. Veď už i v hlase, akým boli ony prednesené, zvučala satira, ba opovržlivé
         zľahčenie. Jej srdce zachvelo sa ostrým bôľom. Nikdy nepocítila také bodnutie do srdca. Či
         takáto rana neotrávi celú krv?
   </p>
   <p>
    Adela vystrela rameno nadol a nahla sa ešte lepšie. „Zajačik, hľa, hľa, pod samú skalu
         šuchol; aký maľunký, ako myška, ako myšička,“ a zase ozval sa strieborný smiech.
   </p>
   <p>
    Stano počal sa triasť. Nevedel čím väčšmi, či hnevom, či ustrnutím. Prižmúril oči a
         pomyslel:
   </p>
   <p>
    ,A predsa ma nedostaneš na to, abych dotkol sa ťa ešte raz; koketa!’ Bol bledý.
   </p>
   <p>
    „Už ho nevidno, ešte bližšie podišiel,“ zavolala Adela rýchlo a vtom sadla na múr,
         preložila obe nôžky cezeň… Stano počul zašuchotanie šiat a v očiach zabelelo sa mu. Celým
         telom bola za múrom; zaprúc nôžky do škáry vonkajšej steny, oboma rukami držala sa múru… Z
         predhradia ozýval sa divý čardáš, husle zneli, cimbal zvučal a do hudby miešal sa spev a
         bujné výskanie. Rýchlym prešinutím cez múr odopel sa Adele dlhý, nádherný vrkoč a knísal sa
         v ľahunkom vánku.
   </p>
   <p>
    Stanislavovi zatmilo sa pred očima. No akoby sám démon vzdoru temnou peruťou vial nad
         jeho hlavou, nehol sa z miesta, len zaťal zuby.
   </p>
   <p>
    „Zas ho vidím,“ zvolala Adela, hľadiac napnute do hlbiny; no hlas jej už nemal ten
         kovový tón, on vibroval pridusene. Stano stál ako primrazený. Tu pustila sa ľavou rukou a
         držala sa iba pravou, vznášajúc sa nad priepasťou.
   </p>
   <p>
    Démon vzdoru odletel od Stanovej hlavy. Priskočil, schytil Adelu pod ramená, oprel sa
         kolenami o múr, a privinúc ju zúfalou silou k prsiam, preniesol cez múr.
   </p>
   <p>
    Bola bledá, veľmi bledá.
   </p>
   <p>
    „To bol ťažký boj!“ riekla, „myslíte, že by ste tvrdosťou boli zvíťazili v ňom?“
   </p>
   <p>
    Stano odstúpil na krok, zarazený.
   </p>
   <p>
    „Ja bych bola zvíťazila,“ zavolala, a striebro zas ozvalo sa v jej hlase; „pravda, až
         tam pri zajačikovi.“
   </p>
   <p>
    Hľadiac na jej tvár, ktorej bledosť prechádzala do popolavej šedosti, na fanatický blesk
         oka — Stano sklonil hlavu a uveril. ,Ale prečo to všetko?’ márne pýtal sa seba samého. Ona
         sadla do niše kamínovej a oprela hlávku o skálie a skamenelú maltu. Otrusinky maltové
         zosypali sa na jej gaštanové, liskavé vlasy. ,Nie, to nebola pretvárka,’ ťažko dýchajúc
         premietal Stano, ,ako ani ten vrkoč nebol falošný, ani červenosť líc.’ Rukou prešiel si
         čelo — veľké kropaje studeného potu boli naň vystúpili.
   </p>
   <p>
    Adela mala zatvorené oči, a vtedy svietila jej bledá tvár ako z mramoru — no skoro ich
         otvorila. Hruď počala pravidelne dýchať, tvár dostávala farbu.
   </p>
   <p>
    Stanislav úzkostlivo hľadal vývod zo všetkého, čo udalo sa v posledné časy. Veď pri
         kreslení podobizne Vanovskej bol tiež rozčúlený, lenže celkom ináč než teraz. Vtedy Mária
         mizla a do popredia tisla sa Grizelda. Hľadiac na Vanovskú, pocítil to samé, čo pri pohľade
         na kraj cez hradný oblok: no Adela nevzrušovala v ňom umelecké poryvy, sám život hlásil sa
         k svojmu právu. Tá nesfalšovaná farba líc, ten mohutný vrkoč, tá svižná postava, tá duševná
         sila, tá príťažlivá hojnosť dobrodušnosti, nepochopiteľná záhadka — to všetko vábilo ho
         mocne k sebe. Pera krásnej ženy bola taká svieža, peľ nedotknutý žiaril z nej. No táto
         farba nenútila, nepobádala k umeleckému tvoreniu, ona volala: precitni z umeleckých snov —
         tu skutočná krása, ktorú treba požiť, nie znázorniť. Do príchodu svojho v tieto kraje
         považoval sa za človeka úplne rozvinutého, ustáleného, ktorý znal hmatkom všetky struny
         svojho srdca, svoju silu i malomocnosť. Tvorivú umeleckú snahu zanechal s rezignáciou, na
         šťastie neveril; veď všetko okúsil, za čím baží pôžitok, a našiel iba sklamanie a unavenie.
         No teraz potrasená bola viera v zakončenosť jeho rozvitku: ajhľa, malomestská dáma vylúdila
         z neho prúd tvorivý, uvrhla ho zase do umeleckých pokusov, vzbudila v ňom nevedome
         samodôveru a vieru v umelecké povolanie; biedny učiteľ vštepoval mu zas vieru v možnosť
         žertvy, sebazaprenia, práce za blaho iných; on svojou osobnosťou viedol ho, taktiež
         nevedome, ako krásna tvár Márie, k uváženiu „národa“, ktorý mu bol dosiaľ chudzí; a tu táto
         démonická, silou fosforeskujúca žena dotkla sa, akoby útokom, novej struny, o ktorej
         nevedel. Nová struna počala zvučať prepodivným, nikdy nepočutým akordom, práve vtedy, keď
         zanevrel s pohŕdaním „ošúchaných vnadidiel“ na Adelu. Lenže Adela siahla strunistou rúčkou
         naňho povedome! To hádzalo ľahký tieň na jeho nahorklú, skeptickú dušu. No struna zvučala,
         čo ako usiloval sa zahlušiť ju podozrením; peľ perí volal: poď, tu pôžitok, tu sladkosť,
         akej si nikdy nepocítil!
   </p>
   <p>
    Navrátiac sa ku spoločnosti, vyhýbali si. Tam bol už dávno tanec, a dobrá vôľa rástla.
         Adela tancovala s takou eleganciou, že ostatné dámy zdali sa hopkať ako v plstených
         kapcoch. ,Antilopa medzi kozami,’ dosť negalantne podumal Stano, hľadiac na jej čardáš. V
         ňom bol i oheň i bujnosť — no v hraniciach strojnosti. ,Nedávno visela medzi životom a
         smrťou, a už tancuje!’ Závidel Sladičovi, ktorý ramenom objal jej vzletnú, každému
         zvrtnutiu poddávajúcu sa postavu. Odišiel z kola a sadol k Vanovskej.
   </p>
   <p>
    „Nezaľúbili ste sa?“ opýtala sa ho Mária; „však to milá, veselá pani?“
   </p>
   <p>
    Stano nestačil odpovedať. Pridružil sa k nim Svatnay. Tichý poodišiel.
   </p>
   <p>
    „Nepríjemná, vodová tvár,“ riekol Stanovi fiškál; „a každý ten pansláv má čosi také
         ošklivé.“
   </p>
   <p>
    Stano sa začervenal.
   </p>
   <p>
    „Vaša milosť, mne zas nepáči sa vaša — šnapsová tvárička, i s jej ošklivým
         úsmevom!“
   </p>
   <p>
    Svatnay zbledol.
   </p>
   <p>
    „A potom ešte jedno,“ pokračoval Stano neúprosne, chladnokrvne: „o poriadnych ľuďoch,
         prosím, vyslovovať sa poriadne, aspoň predo mnou!“
   </p>
   <p>
    „Prosím, šetrite ma, aj tieto dámy!“ Hlas Svatnayov triasol sa.
   </p>
   <p>
    „Mne nenapadá vás šetriť, vaša milosť, a dámy obrazili ste vy, keď ste sa nešetrne
         vyslovili o mojom priateľovi, pamätajte si, o mojom priateľovi.“
   </p>
   <p>
    „Pane, to je opovážlivosť, mne dávať naučenie!“
   </p>
   <p>
    Pani „rodená“ barónka s ustrašenou tvárou zopäla ruky proti manželovi: „Preboha, Imre!“
         zastenala.
   </p>
   <p>
    „Statočnému človekovi za chrbtom, v prítomnosti dám robiť sprosté poznámky, je dielom
         hlupákov alebo oplanov, milostivý pane!“ ,Tak,’ pomyslel Stanislav, ,to som ti bol dlžen,
         lišiak; teraz rob, čo chceš.’
   </p>
   <p>
    Svatnay zamĺkol jedom, strachom, hanbou. Mária triasla sa na celom tele. Prvý raz videla
         serióznych ľudí okom v oku v osobnej, tuhej zvade.
   </p>
   <p>
    Tichý zblížil sa zase, nič nešípiac.
   </p>
   <p>
    „Zavolajte Karola,“ prosila ho Vanovská.
   </p>
   <p>
    Vanovskí pobrali sa. Stano čakal ešte chvíľu, aby nepadol do podozrenia, že uchádza.
         Stál opretý o múr. Osamotnel. Výstup nezostal tajný, o niekoľko minút vedela celá
         spoločnosť o ňom. Každý bál sa k nemu zblížiť. Veď to strašná vec, Svatnayovi vynadať! Tej
         sile, ktorá zhadzuje úradníkov, je postrachom pre celý kraj, osobe, požívajúcej vysokú
         protekciu. Stanovi vyhýbali, ako postihnutému morovou nákazou. Tí, čo predtým tisli sa k
         nemu, a radi boli, keď s nimi slovo preriekol, boli prví, čo sa ho stránili, tí, čo sa
         neopovážili k nemu zblížiť zo samej úctivosti, vykladali si svoju skromnosť ako predtuchu.
         Sommer riekol: „phü“ a z bázne pred trápnou scénou zmizol zo spoločnosti. On bol milovníkom
         mieru a zvada nebezpečne dráždila jeho nervy. Dámy zďaleka pozerali naňho ako na divú zver.
         Stano to cítil, no nehýbal sa.
   </p>
   <p>
    S rozjarenou tvárou, krásna ako Diana, pribehla k nemu Adela Rybárička. Rýchlo
         hovorila:
   </p>
   <p>
    „Svatnay chce vám zrobiť škandál. Navádza ľudí. Nemýľte sa, zvyky nášho kraja nie sú
         veľmi gavalierske.“
   </p>
   <p>
    Vskutku, niektorí podnapití, suroví panáci počali ho obchádzať s nedobrým výrazom na
         zrudlých lícach. Rudopoľský nevšímal si ich, jeho myšlieky i zmysly zaujaté boli Adelou.
         ,Ako to príde, že ona stará sa o mňa?’ a vskutku videl v jej tvári starosť, azda i
         bázeň.
   </p>
   <p>
    On stisol jej ruku a priložil k perám. Adela ju stiahla a spešným behom ponáhľala sa k
         svojmu vozu. Jej bolo strašnou myšlienkou, byť svedkyňou dajakého surového nápadu na
         Stanislava… viac ako upozorniť ho nebolo v jej moci. Kruh hrozivých postáv úžil sa,
         sťahoval okolo Stana. Už počul jednotlivé hrozby. Spamätal sa, a zatisnúc zuby pokročil
         smerom, kde bol najhustejší dav. Bol odhodlaný pri najmenšom pokuse brutálnom, prvého, kto
         mu pod ruku padne, zadusiť ako mačku. No, ako to vždy býva, pevný krok Rudopoľského, jeho
         istota a voľnosť zmiatla ľudí — ticho rozostúpili sa, uvoľňujúc mu priechod. Ticho kráčal z
         rumov — pri vchode trímal Klapanica jeho koňa. Rudopoľský vyšvihol sa naňho, iba jednou
         rukou pridržiac sa sedla. Dohonil bričku Vanovských a jachal po jej boku až do
         Rudopolia.
   </p>
   <p>
    „Eh, tak bych ho bol opálil,“ riekol Kasanický, mohutný, nahrbený pisár Svatnayov. Jeho
         surová tvár pokrytá bola pupencami.
   </p>
   <p>
    „I ja,“ prízvukoval jeho druh Bubenár, vyžitý, bledý človek, ktorý mal pijacké periódy.
         Keď počal piť a veseliť sa, pil a veselil sa práve osem dní jedným dúškom. Dnes počala sa
         perióda jeho.
   </p>
   <p>
    „Bagáž! Žobrota!“ pišťal gróf Vinický, máchajúc revolverom, ktorý vždy nosil pri sebe; i
         keď obedoval, ležal mu pri tanieriku. „Však, gavalieri! Pol stolice kúpim, až prestane
         sekvester! Potom vás dám všetkých na zeleno zafarbiť. A tento,“ obrátil sa smerom k
         Svatnayovi, „to váš škýzo
    <sup>
     [
     <a class="footnote" href="#ftn.d56e1957" name="d56e1957">
      86
     </a>
     ]
    </sup>
    , čo všetkých prebije? Pekný škýzo! Šampanské sem!“ zavolal na livrejovaného
         sluhu, ktorý behom priniesol dva ohromné koše, z ktorých trčali postriebrené hlavy fliaš. Z
         košov kvapkalo od topiaceho sa ľadu. Druhý sluha lámal drôty a štople lietali výstrelmi.
         Tí, čo im vynadal, obkolesili koše a poháre zapenili sa v rukách. Vinický hádzal vypité
         fľaše o starý múr. O chvíľu niesli sluhovia nové dva koše. Tak prekvapil gróf spoločnosť,
         pravda už hodne stenčenú, lebo dámy a niektorí páni boli už na spiatočnej ceste.
   </p>
   <p>
    „Zahraj mi Hej, Slováci
    <sup>
     [
     <a class="footnote" href="#ftn.d56e1963" name="d56e1963">
      87
     </a>
     ]
    </sup>
    !“ volal Vinický na cigána. No ani to nemýlilo patriotov. Výskot a hurhaj
         zosilňoval sa za každým košom (zvláštny voz priviezol zásobu šampanského), cigáni húdli,
         páni vrteli sa, objímali a pili na slávu grófa Vinického.
   </p>
   <p>
    Adela Rybárička jachala rovno do Hrušovníka. Zastanúc pred svojím bielym domom (Rybáry
         dal jej ho vystaviť, ešte keď bola snúbenicou), skočila z vozíka a vbehla do spálne;
         nervózne pozhadzovala zo seba šaty a obliekla drahocenný chalátik s kvetmi a arabeskami v
         japonskom vkuse. Spálňu zamkla za sebou. Tam pri obloku na stene visel obraz bohorodičky,
         pod ním zamatom obtiahnuté kľakátko.
   </p>
   <p>
    „Čistá panna, nebeská kráľovná,“ modlila sa nahlas, a slzy tiekli jej prúdom po lícach,
         „nakloň blahoslavenú tvár svoju k biednej žene! Bôľ rozrýva biedne útroby moje, vylej
         balzam milosti svojej na rany duše, ty bolestná, milostivá…“ Slzy zadusili jej slová.
         Zhlboka dralo sa usedavé postonávanie.
   </p>
   <p>
    Úzkosť, ktorú oheň náhle vzplanutej náruživosti prevládal, keď vznášala sa nad
         priepasťou, dostavila sa teraz. Nie síce telesný strach, no duševný bôľ pocítila, nikdy
         netušený. A ako strašná búrna noc ležal za ňou doterajší život… vznášanie sa nad priepasťou
         bolo hranicou tohto žitia. Tak nemožno ďalej. Zazvonila na Martu, svoju starú posluhu,
         vyzliekla sa a ľahla do postele.
   </p>
   <p>
    „Chyť mi ruku,“ riekla Marte, skladajúc trasúce sa telo svoje do bielej postele.
   </p>
   <p>
    „Horúca vám je, milosťpani,“ riekla Marta a držala jej ruku vo svojich tvrdých dlaniach,
         sediac na nízkom stolčeku.
   </p>
   <p>
    Slabé nočné svetielko osvecovalo pološerom izbu.
   </p>
   <p>
    ,A on ma drží za biedne, padlé stvorenie,’ dumala v divnom zabudnutí, ,ja vždy
         vyvolávala takú mienku a opovrhovala ňou… Ako šíri sa predo mnou kraj — ako jasá v bleskoch
         slnečných. A podo mnou? Priepasť, priepasť! Už slabne ruka — bolestno vrýva sa do nej ostré
         skálie… už meravie, už-už púšťa sa a nik neprichádza, nik nechytá ma do mocných
         ramien…’
   </p>
   <p>
    „Nesteň, nesteň, miláčik, dušenka,“ šeptala dada
    <sup>
     [
     <a class="footnote" href="#ftn.d56e1984" name="d56e1984">
      88
     </a>
     ]
    </sup>
    . Ona vžila sa razom do dávnych čias, keď ešte tykala Adele. No Adela nepočula v
         polosne šepot starenin. Mráz prebehol jej telom… jej zdalo sa, že ruka pustila sa skália a
         ona letí do priepasti. Vykríkla zúfale a vytrhla ruku svoju z Martiných dlaní.
   </p>
   <p>
    „Čo vám je?“ zdesene spýtala sa Marta.
   </p>
   <p>
    „Nič, nič, Martuška! Za matkou som zatúžila. Zajtra pošli kone pre ňu. Za Šedé hory — za
         matkou. A teraz choď spať, Marta! Nič mi je. Choď spať.“
   </p>
   <p>
    Marta nerada, no poslúchla.
   </p>
   <p>
    Adela vtlačila tvár do podušiek. „Tu mier, pod touto záclonou,“ riekla tichým, tvrdým
         hlasom; „si čistá, postieľka moja, čistá ako padlý sneh! Teba nedotkol sa tieň rujného,
         nenávideného opojenia!“
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e1698" name="ftn.d56e1698">
        72
       </a>
       ]
      </sup>
      vo feudálnej spoločnosti dedičstvo najstaršieho, ktoré sa nemohlo spravidla ani
               deliť, ani predávať
     </p>
    </div>
    <div class="footnote">
     <p>
      <sup>
       [
       <a class="para" href="#d56e1702" name="ftn.d56e1702">
        73
       </a>
       ]
      </sup>
      nútenou správou nadriadenej vrchnosti (štátu)
     </p>
    </div>
    <div class="footnote">
     <p>
      <sup>
       [
       <a class="para" href="#d56e1708" name="ftn.d56e1708">
        74
       </a>
       ]
      </sup>
      dostihový povel pomkýnajúci koňa k čo najväčšej rýchlosti
     </p>
    </div>
    <div class="footnote">
     <p>
      <sup>
       [
       <a class="para" href="#d56e1725" name="ftn.d56e1725">
        75
       </a>
       ]
      </sup>
      s elegantnými módnymi športovými nohavicami
     </p>
    </div>
    <div class="footnote">
     <p>
      <sup>
       [
       <a class="para" href="#d56e1737" name="ftn.d56e1737">
        76
       </a>
       ]
      </sup>
      málokrvnosťou
     </p>
    </div>
    <div class="footnote">
     <p>
      <sup>
       [
       <a class="para" href="#d56e1751" name="ftn.d56e1751">
        77
       </a>
       ]
      </sup>
      veľmi romantické
     </p>
    </div>
    <div class="footnote">
     <p>
      <sup>
       [
       <a class="para" href="#d56e1764" name="ftn.d56e1764">
        78
       </a>
       ]
      </sup>
      účes na grécky spôsob, vzor
     </p>
    </div>
    <div class="footnote">
     <p>
      <sup>
       [
       <a class="para" href="#d56e1768" name="ftn.d56e1768">
        79
       </a>
       ]
      </sup>
      ako umelec
     </p>
    </div>
    <div class="footnote">
     <p>
      <sup>
       [
       <a class="para" href="#d56e1776" name="ftn.d56e1776">
        80
       </a>
       ]
      </sup>
      nadávka; tu vo význame šviháci, zlatá mládež
     </p>
    </div>
    <div class="footnote">
     <p>
      <sup>
       [
       <a class="para" href="#d56e1782" name="ftn.d56e1782">
        81
       </a>
       ]
      </sup>
      tu zvláštnej
     </p>
    </div>
    <div class="footnote">
     <p>
      <sup>
       [
       <a class="para" href="#d56e1799" name="ftn.d56e1799">
        82
       </a>
       ]
      </sup>
      obrúbené
     </p>
    </div>
    <div class="footnote">
     <p>
      <sup>
       [
       <a class="para" href="#d56e1819" name="ftn.d56e1819">
        83
       </a>
       ]
      </sup>
      hrdinka rozprávania Tisíci a jedna noc, ktorá nenávidela mužov a pomstila sa
               im
     </p>
    </div>
    <div class="footnote">
     <p>
      <sup>
       [
       <a class="para" href="#d56e1850" name="ftn.d56e1850">
        84
       </a>
       ]
      </sup>
      výklenok
     </p>
    </div>
    <div class="footnote">
     <p>
      <sup>
       [
       <a class="para" href="#d56e1859" name="ftn.d56e1859">
        85
       </a>
       ]
      </sup>
      myslí sa spôsobom rozprávania turistického sprievodcu
     </p>
    </div>
    <div class="footnote">
     <p>
      <sup>
       [
       <a class="para" href="#d56e1957" name="ftn.d56e1957">
        86
       </a>
       ]
      </sup>
      v pôvodnom význame najvyššia karta v tarokovej hre s funkciou žolíka, tu vládnuca,
               dominujúca osobnosť
     </p>
    </div>
    <div class="footnote">
     <p>
      <sup>
       [
       <a class="para" href="#d56e1963" name="ftn.d56e1963">
        87
       </a>
       ]
      </sup>
      u postavy motivované aj tým, že nápev je totožný s nápevom poľskej hymnickej
               piesne Jeszcze Polska nezginiela
     </p>
    </div>
    <div class="footnote">
     <p>
      <sup>
       [
       <a class="para" href="#d56e1984" name="ftn.d56e1984">
        88
       </a>
       ]
      </sup>
      varovkyňa
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1996">
       </a>
       7/
      </h2>
     </div>
    </div>
    <div>
    </div>
   </div>
   <p>
    Stanislav Rudopoľský dal sa novou silou do práce. Veľká dvorana spestrela: Hans Werner
         bol neúnavný v doposielaní okrás, kobercov, obrazov, nádob, brnení, váz a všetkých vecí,
         ktoré vídame v riadnych dielňach maliarskych. „Posielam vám poslednú príslušnú okrasu:
         svoje poprsie zo sadry,“ písal Werner; ak ju nejaký Róža Šándor
    <sup>
     [
     <a class="footnote" href="#ftn.d56e2001" name="d56e2001">
      89
     </a>
     ]
    </sup>
    nekonfiškuje, postavte si ju do kúta na zlomok korintského stĺpu. Ostatne, iní
         ľudia nášho cechu študujú na vonkove a pracujú v meste — vy naopak. Nuž mnoho zdaru. Alebo
         vás tam zavrzla láska k bucľatému decku uhorskej pusty?“ (Pre Hanoverana totiž počínala sa
         „pusta“ hneď za Marcheggom.) „V tomto prípade pozor, aby poslovia Grizeldinho manžela
         neprišli v atilách
    <sup>
     [
     <a class="footnote" href="#ftn.d56e2005" name="d56e2005">
      90
     </a>
     ]
    </sup>
    s fokošmi
    <sup>
     [
     <a class="footnote" href="#ftn.d56e2009" name="d56e2009">
      91
     </a>
     ]
    </sup>
    . A ako vidíte z účtu — narobil som vám dosť útrat pre ateliér „in der wilden
         Ungarei
    <sup>
     [
     <a class="footnote" href="#ftn.d56e2013" name="d56e2013">
      92
     </a>
     ]
    </sup>
    …“
   </p>
   <p>
    Najčastejším hosťom bol v novozriadenom ateliéri Ján Vrahobor Žúrik. Stano usmieval sa
         dobrosrdečne, keď mu skackal za chrbtom. On, sediac na vysokom podstavci, veselo potriasal
         štetcom. Žúrik chmatkal na čalúny, temer týkal sa nosom obrazov, rachotil s brnením,
         obdivoval vázy, rozprával novinky mestské i okresné. Keď ale návštevy trvali od ôsmej do
         poludnia, a od druhej do piatej — pravda s častými pauzami, lebo Žúrik odbiehal na chvíle —
         Stanovi bolo nevoľno. Nemal celý deň tichej hodiny. Všetky jemné narážky neprospeli;
         neprospelo ani to, že Stano prestal pracovať, len čo prišiel Žúrik. Stano bol už nervózne
         rozčúlený. Práve nedarilo sa mu — cítil unavenie a nelad, keď zase prikvitol Žúrik.
   </p>
   <p>
    „V úrade nieto žiadnej práce?“ pýtal sa ho namrzený, viac na to, že nepodarila sa mu
         ruka Grizeldy, než na neprosenú návštevu.
   </p>
   <p>
    „Ďakujem za opýtanie! Ó, ja mám plné ruky práce. Vám je sladko žiť pri takejto krásnej
         zábave — no ja som vždy zapriahnutý.“
   </p>
   <p>
    „Teda vás v noci priahajú? Lebo vo dne, ako badám, máte dosť prázdnych hodín.“
   </p>
   <p>
    Žúrik nepochopil — alebo lepšie, nedopustil možnosť, žeby Stano robil nejaké
         narážky.
   </p>
   <p>
    „Inu — človek si musí aj odpočinúť! Zodrať sa len nemôžem.“
   </p>
   <p>
    Stano bol presvedčený, že Žúrik naschvál nechce rozumieť tak zrejmým narážkam, a povedal
         mu celkom prosto, aby sporil so svojimi návštevami, lebo že chce mať pokojnú chvíľu, nie na
         „zábavu“, ale na prácu.
   </p>
   <p>
    Žúrik urobil žiaľnu tvár, zapýril sa, až mu hrdlo zarudlo, a pozrel zlostne na
         Stana.
   </p>
   <p>
    Bežal rovno ku Kutlákovi, sadol na lavicu a bez obalu počal: „Kto by to bol pomyslel,
         aký horenos, darmojed a grobian, ten Rudopoľský; Oh myslí si, že smie každému nagrobianiť!
         Čo tu vlastne hľadá, taký odkundes! Že vraj maľuje. Horká jeho maľba. Babre, babre, hovorím
         vám. A ja si nedám fákať od takého človeka. I pánu Svatnayovi nahrubianil na Vodíne, všetci
         ho fumigujú. Však ja mu ukážem, nevyjde s kostolným riadom z Rudopolia!“
   </p>
   <p>
    Majster Kutálek zabil do podošvy drevený klinčok a riekol: „Inu, inu.“
   </p>
   <p>
    Žúrik šiel od Kutálka k Matuľovi, od Matuľu k stolárovi Kadovi, od horného k dolnému
         farárovi, k apatekárovi, všade hromžiac na Stanislava. Pod „zlatým žaluďom“ našiel
         Podnebíka i Guľku, a hneď zmieril sa s nimi, aby mohol pred nimi vynadať Rudopoľskému.
         Guľka radostne usmieval sa — prisviedčal a doložil:
   </p>
   <p>
    „Stratený človek! V kasíne nik neobcuje s ním. Prichádzal častejšie — no už nechodí —
         cítil svoju neroveň.“
   </p>
   <p>
    Stanovi podarila sa ruka — a bolo mu hneď ľúto Žúrika. Tým prívetivejšie obrátil sa k
         Tichému, ktorý pozorne, s utajenou bázňou vkročil do dvorany.
   </p>
   <p>
    „Prišiel som vás volať na uzhovorený výlet,“ riekol Tichý, zvedavo hľadiac na
         maľbu.
   </p>
   <p>
    Stano zoskočil z podstavca, odhodil paletu i štetec. „Som hotový — no úprimne povediac —
         bojím sa nudy.“
   </p>
   <p>
    Tichý pokrčil plecami. Priatelia sadli na vozík a o hodinu vjachali hrboľatou cestou do
         Borkoviec. Farár Malovík i jeho žena boli radi hosťom. Ich dve dcéry boli vydaté — syn stal
         sa lekárom ďaleko od rodiska. Fara predstavovala hniezdo, z ktorého boli vylietali mladí
         operenci. Stanovi bolo príjemné hľadieť na staríkov, na ich radostné, šťastné starie.
         ,Philemon a Baucis
    <sup>
     [
     <a class="footnote" href="#ftn.d56e2050" name="d56e2050">
      93
     </a>
     ]
    </sup>
    ,’ podumal a usmial sa dobrosrdečne. ,No, šťastné manželstvo, hľa prístav pre
         loď životnú.’ Malovík potriasal prívetivo šedivou hlavou, rozprával živo o udalostiach
         revolučných, o svojich prírodovedeckých trudoch (mal bohaté zbierky botanické i
         mineralogické), a najživšie o svojom národe, o časoch štúrovských, o znovuzrodení, o
         budúcnosti. Rudopoľskému bolo milo pobadať, že žena jeho brala v hovore živú účasť, ba
         pomáhala mužovi, keď ho pamäť opúšťala. Stanovi bolo jasno, že má pred sebou dve hlavy, dve
         srdcia, dve duše, ktoré skutočne splynuli v jeden nerozlučný celok. Veď i tie tváre,
         úsmevy, posunky sú podobné; ony rozumejú si bez slov, ako rozumie ruka hlave. To, čo starec
         hovoril, jeho žena popredku znala — no predsa počúvala so záujmom. ,To zväzok duší,’
         pomyslel Stano, „aký neodpustiteľný hriech trhať takéto zväzky.“ Starík obcoval so ženou
         útlo, láskavo. Obaja manželia hovorili otvorene, bez zvláštnej zdržanlivosti.
   </p>
   <p>
    ,Podivno,’ riekol sám pre seba Stano, ,pred cudzím, prvý raz videným človekom otvárajú
         títo ľudia dokorán srdcia. Oni držia ma za svojho, lebo prišiel som s Tichým. Taká
         otvorenosť, jednota v živote mohla panovať medzi prvými vyznavačmi kresťanstva. I týchto
         pojí spoločná láska.’
   </p>
   <p>
    Z Borkoviec priatelia pobrali sa do Rubežného k dekanovi Krahuľcovi. V obšírnom farskom
         dome, prejdúc cez pustý koridor, dláždený pálenou tehlou, cez predizbu a dva malé kabinety,
         našli vo veľkej izbe vysokého muža, s krátko striženými šedivými vlasmi, v čiernej
         lisklavej reverende s červeným pásom. Bledá, mierne vráskavá tvár obliala sa úsmevom, keď
         vkročil Tichý a predstavil hosťa. Stano cítil sa byť stiesnený. Po stenách viseli obrazy
         svätých. Madona s dieťaťom a svätým Jánom, držiacim v rukách kríž, veľký krucifix nad
         divánom, polozastreté neveľké obloky dodávali izbe nevšedný ráz.Keď prešli do jedálne,
         Stano poznal, že dekan je príjemný, mierne veselý, pohostinný muž. Akoby na povel Ariela
    <sup>
     [
     <a class="footnote" href="#ftn.d56e2058" name="d56e2058">
      94
     </a>
     ]
    </sup>
    — pokryl sa stôl a prichádzali fľaše a krištáľové poháre. Všetko šlo akoby
         šuchom, a všetko bolo jasné, čisté, chutné. Servítky ako sviežo padlý sneh, víno čisté ako
         zlato, jedlá chutné. ,Kto to všetko riadi?’ pomyslel si Stano. Ten mier, tá tichosť, ten
         riad podejstvoval príjemne naňho. Veľká bibliotéka bola dôkazom, že domový pán nežije samým
         chlebom. Krahulec vyslovoval sa mierne, iným štýlom, inými výrazmi — Stano badal zas tú
         neobyčajnú otvorenosť vzhľadom na verejné veci, ba temer tie samé slová počul z úst
         dekanových, ktoré vinuli sa z úst Malovíka. ,Podivná zhoda, a predsa ich delia náboženské
         protivy,’ pomyslel Stano, sadajúc na voz.
   </p>
   <p>
    Slnko nachyľovalo sa k západu.
   </p>
   <p>
    „Hľa, seriózne domy,“ povedal Stano, zamotávajúc sa do pléda. Od Vodína tiahol čerstvý
         večerný vietor.
   </p>
   <p>
    „To naše domy!“ radostne zavolal Albert, šťastný, že jeho skeptický priateľ odnáša dobré
         dojmy z výletu.
   </p>
   <p>
    „Staruškí manželia sedia vprostred ako dve zabudnuté jabĺčka na sčesanej jabloni. Ich
         nebolo vidno pri bujnej zeleni listov — teraz na jeseň, keď lístie opadalo — vidno ich a
         ich šťastie. Na stolcoch a divánoch poznať, že sa niekedy deti po nich plahočili. A tam zas
         úctyhodný samotár! Stolce a divány, hoci staré — temer nedotknuté potrebovaním — čistota,
         mier, pošmúrna vážnosť… Tam, hľa, rozumné využitie ľudského šťastia — tu odrieknutie sa
         kvôli niečomu vyššiemu. A tá vzdialenosť… pekné dojmy!“
   </p>
   <p>
    „A to domy naše!“ opätoval Tichý, celý rozpálený citom.
   </p>
   <p>
    Stano badal schválnosť, no nerozladilo ho to. „Bože môj, kam to zabŕdam,“ vzdychol si a
         zamlčal sa. Predstúpila mu pred myseľ svieža, silou a duchom kypiaca Adela, jasne videl v
         súmraku jej hybký driek, jej ohnivé oči… a tu zas jemná, majestátna figúra Márie Vanovskej,
         jej tvár akoby dotknutá tieňom, hlboký výraz očí. Pevne veril, že nachádza sa v predohre
         akejsi drámy. „Bože, aby len nebola veselohrou!“ Jemu zdalo sa, že prenesený razom do
         nového sveta, ľahko by mohol hrať komický zástoj. To ho desilo. „Veď na Vodíne stala sa mi
         nepekná príhoda. Schválne urazil som prvého človeka krajovej sociéty — márne čakal som
         odzyv — on nič. V kasíne mi vyhýba, celá slávna spoločnosť stráni sa ma ako morovej rany.
         Taká spoločnosť, ktorú by som nebol vyhľadával inde — ktorú by som ja bol keroval… A títo
         prenasledovaní, opovrhovaní, vylučovaní, tiesnení, oklebetení — oni pred cudzincom otvárajú
         svoje domy, svoje srdcia.“
   </p>
   <p>
    Ešte za svetla dorazili do Rudopolia. Stana tiahlo k Vanovským; volal i Tichého.
   </p>
   <p>
    „Nesmiem,“ odpovedal mu; „moja drahá nevesta naložila mi týždeň neprichádzať.“
   </p>
   <p>
    Rudopoľský našiel Máriu samotnú na verande. Vanovský šiel za Šedé hory predávať pšenicu
         a žito, a kupovať kukuricu a bravov. Anna nevychodila celý deň zo svojej izby.
   </p>
   <p>
    „Celkom osamote?“ poznamenal Stano, sadajúc na stolec.
   </p>
   <p>
    Mária vzdychla. Pred pol hodinou vyplakala sa dosýta. Prečo, sama neznala.
   </p>
   <p>
    „Ah, sama. Muž je za horami, Anna nezdravistá. No i keď pri mne sedí, málo z nej osohu.
         Naopak — ona rozširuje okolo seba akúsi dusiacu atmosféru. Málo hovorí, iba významne
         pozerá. A vraj šťastná láska!“
   </p>
   <p>
    „Práve zvrchované šťastie je egoistické, pre postranných ľudí nepútavé. Ono žije samo
         sebou, má na sebe dosť, a iný svet netýka sa ho. Celkom prirodzene. Medzi zaľúbenými smutno
         je ochladeným — ako nasýtenému medzi hladnými, chutne jediacimi z plnej misy.“
   </p>
   <p>
    „V prvé týždne Anninho zasnúbenia som tak dumala. No od niekoľko dní pozdáva sa mi
         neprirodzeným jej smútok, jej celá bytnosť.“
   </p>
   <p>
    Veranda zajasala lúčmi zapadajúceho slnka. V záhrade bolo cítiť blížiacu sa jeseň.
         Farbitosť ustúpila, sviežosť stratila sa. No teplé večery ešte trvali.
   </p>
   <p>
    „A váš obraz? Pokračujete?“ razom spýtala sa Mária.
   </p>
   <p>
    „Raz plesám, raz zúfam; v tichých okamihoch neviem, čo je oprávnené, či ples, či
         zúfanie.“
   </p>
   <p>
    „Lapajte minútu nadšenia; život, život! Chytajte okamih! Hľa, zlý kňaz. Dobre káže,
         nekoná dľa kázne. „Mária usmiala sa; jej bolo tak ľahko, tak široko okolo srdca, že mohla
         dolapiť Stana pri slabosti. „Aké zúfanie pri vašej zásade životnej? Ulapte ten okamih plesu
         a nedovoľte prístup zúfaniu.“
   </p>
   <p>
    Stano cítil sa ako pytliak, chytený do vlastného osídla. Mária dodala vyvýšeným
         hlasom:
   </p>
   <p>
    „Verweile doch! Du bist so schön!
    <sup>
     [
     <a class="footnote" href="#ftn.d56e2104" name="d56e2104">
      95
     </a>
     ]
    </sup>
    “
   </p>
   <p>
    „To platí, milosťpani — pre život, plynúci rovným, nenavrátiteľným behom. On tratí sa,
         hynie… načo ho otravovať… no iné je, keď chceme tvoriť niečo nehynúce, večné; keď ho chceme
         prikovať, stelesniť. Tam nastupuje muka tvorenia, muka, ktorú predpovedal rozhnevaný
         Hospodin Eve, vyhnanej z raja!“
   </p>
   <p>
    Mária videla stopy bôľu na jeho tvári. Ľúto jej bolo, že dotkla sa bôľneho miesta. Preto
         nachýlila sa k nemu dôverne. Hrudným, precíteným hlasom riekla:
   </p>
   <p>
    „No radosť príde, radosť veľká, neobsiahla, keď dohotoví sa to, čo nám zajasalo sa v
         snách a túžbach!“
   </p>
   <p>
    Okolo úst Máriiných zajasal sa onen jemný úsmev, ktorý tak neodolateľne pôsobil na
         Stana. ,Bože môj,’ pomyslel, ,mne je strašno! Klokočom vrie krv, temer čujem rýchly tlkot
         tepny.’ A pred ním ukázal sa obraz dohotovený, bájny; farby splývali v celok, hra svetla a
         tieňov mámila, a z harmónie farieb a tieňov víťazne zajasala sa tvár Grizeldy; krása,
         pohnutie, tuhý boj medzi dvoma jednak svätými citmi, jednak prísnymi povinnosťami — tu
         ideál — tu kynie mu, tak blízko, len ho schvátiť. Mnoho trpkých okamihov prežil, paleta
         triasla sa v jeho ľavej ruke, sila ho zanechávala. Každý pohyb štetca hnusil sa mu, on
         cítil, že zanecháva ho oduševnenie, že myšlienka bledne. Muka bezvládnej vôle — rastúca
         pochybnosť, rastúca slabosť. V takých okamihoch upadúval duchom, pustinou zdal sa mu celý
         život, nehoden dobrého slova. To iba loď v búrnom mori, darmo vyhodil kotvu. A tu razom tá
         iskra, ktorá ho nadchla pre posledný pokus, ktorá ho zosústredila, pozdvihla, zase znovu
         roznietila v ňom plameň! On cítil, že je silný, že fantázia jeho hrá opäť dúhovými farbami.
         Mária bola mu dobrým géniom, svetlým cherubom, ktorý budil v ňom tvorivú silu. Duša jeho
         prekypovala vďakou… on zaplesal pýchou a povedomím. Kotva našla pevnú pôdu.
   </p>
   <p>
    Rudopoľský sklonil sa k bielemu ramenu Márie, voľno ležiacemu na mramorovom stole, a
         zabudnutý, rozochvený do základov duše, pritisol k nemu svoje pery.
   </p>
   <p>
    Mária striasla sa, chcela vyskočiť z divána — no údy neposlúchli. Na ramene cítila oheň
         bozku — akoby uhol bol padol naň — ostatné telo zamrelo. Slzy vyhŕkli jej z očú.
         Zahanbenie, hnev, radosť — muka či slasť? Nevedela. Razom, silno pohla ramenom a odklonila
         ním tvár Stanovu.
   </p>
   <p>
    Stanovi podivným bludom zmiešala sa skutočnosť s umeleckým blúznením. On v prvom okamihu
         nič zvláštneho nevidel vo svojom postupku. Až keď cítil na líci kŕčovité dotknutie plného
         ramena, keď pozrel na bledú tvár, na prísne, spýtavé oči Márie — striasol sa ako človek,
         razom vyburcovaný zo sna, a zbledol.
   </p>
   <p>
    „Čo som vykonal?“ spýtal sa sám seba a trpký úsmev sadol mu na pery. „Hľa, komický
         zástoj!“ Obraz Grizeldy tratil sa, bledol… v skutočnosti blízko a jasno stála pred ním
         obrazená žena -— žena iného… Na verande vládlo už večerné šero.
   </p>
   <p>
    Zo sklených dvier rýchlym krokom pribehla Anna. Ustrašene hľadela na Máriu…
         Rudopoľského, tak zdalo sa, ani nespozorovala.
   </p>
   <p>
    „Tetuška, tetuška!“ zavolala a kľakla jej k nohám, hlavu tlačila na jej lono; rozčesaný
         vlas padal jej cez chrbát na dlážku verandy. Voľný, nedbalkový šat splýval štíhlym driekom.
         Stano, zničený, zahanbený, vstal a oprel sa o biely stĺp, nevediac, čo počať. Teraz ujsť —
         zdalo sa mu nemožným — fyzicky nemožným. On nevládal pohnúť sa z miesta. Mária vzala do rúk
         hlavu devinu a hlasno zaplakala.
   </p>
   <p>
    „A čo ty plačeš?“ spýtala sa Anna; „vari šípiš, vari je to pravda, neodvrátiteľná
         pravda? Tetuška moja — toniem, hyniem! Hľa šero, temno! Bože môj, Bože môj!“ Deva triasla
         sa na celom tele. Mária prichádzala k sebe, a až teraz predložila si otázku — čo vlastne
         chce Anna? Či azda zbadala niečo? A predošlá chladnosť voči Anne počala drať sa na povrch.
         Aké to divné postupky od mladej devy? Čo si ona myslí? Mária vzopäla sa povedome, pýcha a
         povedomie nevinnosti obrnili ju odporom.
   </p>
   <p>
    „Čo sa jašíš?“ riekla studeným tónom, ktorý vždy tak bôľne rezával sa do srdca Anninho;
         „vari si špehovala svoju tetku?“ Ona nevdojak schovala rameno pod hodvábny ručník.
   </p>
   <p>
    „Ty ma odoženieš, tetuška, ty ma odoženieš! Ty si ma nikdy nemilovala; no ja nenárokujem
         lásku. Len jedno ťa prosím, povedz Albertovi — že ho nemilujem, že som ho klamala, že som
         luhala! Riekni mu, tetuška, že ho nenávidím…“ Hlasný plač, z hĺbky pŕs vychádzajúci,
         zadusil v jej hrdle slová.
   </p>
   <p>
    Mária zľakla sa. Obanovala svoje tvrdé reči. Plač Annin bol usedavý, srdce
         rozrývajúci.
   </p>
   <p>
    „Čo ti je, dieťa?“ zavolala zdesene Mária, zabudnúc na chvíľu svoj vlastný bôľ, ktorý
         počal sa rodiť v jej útrobách. „Čo sa stalo? Pre boha večného, dieťa — čo ti je?“
   </p>
   <p>
    Stano vzpružil sa. I jeho osobná bolesť ustúpila razom pred cudzím, takou silou zúfalou
         vystupujúcim bôľom, k tomu záhadným, úzkosť budiacim v človeku. Známa bieda netlačí tak ako
         tá; ktorej tiaž a rozmery nepoznáme. Preto azda trnie človek pred neznámym bôľom agonickým,
         preto považujeme smrť za najväčšiu bolesť.
   </p>
   <p>
    „Nepýtaj sa, tetuška, prečo! Dosť mne vedieť! Povedz Albertovi, že medzi nami je všetko
         skončené — my sme si cudzí, ďalekí — takí ďalekí, ako nikdy! Povedz mu, tetuška, že ho
         nenávidím, že ho preklínam! Áno, to mu povedz!“ a znovu ozvali sa plačlivé zvuky v ňadrách
         deviných; „no neluhala som, keď podala som mu ruku — nie — nech ma nedrží za podlé
         stvorenie. Alebo — všetko jedno — áno, luhala som…“ stenanie tíchlo — ona zamĺkla.
         Vzchopila sa. Stano zaševelil sa pri stĺpe. On uchádzal, nechcejúc byť svedkom ešte
         intímnejších slov. Náruživý plač devin budil predtuchu o niečom veľkom, podivnom, čo
         nepatrí pred cudzie oči.
   </p>
   <p>
    „Kto to?“ zavolala Anna zúfalým, zdeseným tónom, až tak dušu prenikalo, „vari on, vari
         Albert!“ Anna vstala a spešno pristúpila temer až k samému Stanovi.
   </p>
   <p>
    Ona pokryla tvár rukami, poznajúc Rudopoľského. „Odpustite,“ riekla a zanevrela na
         Máriu, ktorá ju neupozornila, že nenie sama. Proti Stanovi zahorela prudkou zášťou…
   </p>
   <p>
    „Vy ste videli moju rozorvanosť, a zostali ste. Moja tajnosť je vám známa… vy ju
         podržíte u seba; prosí vás o to biedna, biedna deva.“
   </p>
   <p>
    Stano sa triasol rozochvením všetkých citov svojich. Zas oblietal hlavu jeho vzdorovitý
         démon. ,Ako som len prišiel do týchto ženských zmätkov’ pomyslel si a odobral sa. Mária
         nezdržiavala ho, no bola by rada prísť na čisto s ním — boh zná, čo si myslí; avšak on
         unikol, bledý, so zlým úsmevom na tvári. Ako často bojoval proti tomuto démonickému,
         tvrdému úsmevu — proti vzdorovitosti v nepravý čas. Práve v dôležitých chvíľach svojho
         života, keď najviac búril v ňom cit, zatvrdlo mu razom srdce, protivilo sa výlevu a
         úprimnosti. Nachmúrený, rozorvaný šiel dvorom. Maras pozrel naňho zlostne.
   </p>
   <p>
    „Aká si divná, Anna! Čo to za výbuchy bez ladu a skladu? Čo to za náruživé metanie sa u
         takého mladého dievčaťa? Rudopoľský je šľachetný muž — no pomysli, keby tu bol býval
         náhodou Svatnay lebo Guľka! Celé mesto rozhovorí sa razom o tvojom pochabom postupku.
         Pomysli, keby tu bol býval Žúrik! On by nebol mlčal pri najlepšej vôli… po krčmách by ťa
         rozniesol. Anna, Anna!“ Vanovská ešte dlho karhala úbohú Annu a vhovorila sa do prísneho,
         tútorského tónu. Ona cítila svoju vinu a sladko jej bolo zväčšovať vinu blížneho, aby sa tá
         vlastná umenšila.
   </p>
   <p>
    „Nehovorila som pochabé reči,“ pretrhla ju konečne Anna, „hovorila som pravdu, strašnú
         pravdu.“ Anna, oviata chladom tetkiným, v hĺbke duše svojej obanovala, že zdôverila sa jej
         — no trpko jej bolo, že ju Mária považovala za komediantku. Ona sadla na diván pri
         mramorovom stole a vzdorovito mlčala.
   </p>
   <p>
    Mária pocítila chlad okolo srdca. Bola presvedčená, že v Anne zase ožila „sirota
         nevoľná, ale sebevoľná“. Bez jej vedomia, použijúc dobrotu a bezstarostnosť starého Kráľa,
         zasnúbila sa s Tichým — bez jej rady, vrtochom chce roztrhnúť ľahkomyselno zakľúčený
         zväzok. Je nezdielna, samouverená, neprístupná — je nevďačná.
   </p>
   <p>
    Mária vstala — a počala chodiť po verande.
   </p>
   <p>
    „To nesvedomitosť,“ prehovorila po dlhšom, zlobnom mlčaní, „to zahrávanie si so svätými
         citmi — s ľuďmi, s osudom. Tak chovať sa môže iba človek vinný. Aký je tvoj priestupok? Čo
         za príčina na zúfanie? Hej, hej — k takým otázkam nemá právo tetka! Tys emancipovaná,
         samostatná!“ Mária tuho chodila po verande a živo posunkovala. Jej hovor stal sa neobyčajne
         hlasný, nepríjemne vysoký.
   </p>
   <p>
    Anna rozžalostnila sa, no tvrdé slova tetkine dusili v nej otvorenú zdielnosť. Ako
         zmeravená sedela na diváni a hľadela prosto pred seba. Vedela, že jedno slovo mohlo utíšiť,
         odzbrojiť Máriu — no to slovo nemohlo vyroniť sa z hrudi… nemohlo. V Márii zovrela krv, keď
         Anna neodpovedala ani na výčitky, ani na otázky.
   </p>
   <p>
    „Čos vykonala?“ razom zavolala, a krásne, veľké jej oči zablýskali sa nepekným, divým
         ohňom.
   </p>
   <p>
    Anna zostala tichá, nemá, nedvižná.
   </p>
   <p>
    „Čos vykonala?“ ešte raz opýtala sa Mária náruživo. Tak ľahko prídu do duše ľudskej zlé
         myšlienky, keď ona utratila pevnú pôdu, keď zrkadlo svedomia nadýchnuté ľahkou parou
         rodiaceho sa hriechu, temno a nejasno ukazuje nám iných ľudí, iné city. Mária stŕpla razom
         na celom tele: kvapôčka neznámeho jedu primiesila sa do jej krvi. Tým jedom bolo
         podozrenie… ,Vari som hada chovala vo vlastnom dome! Bože môj — mne otvárajú sa oči —’, no
         nesmela domyslieť čiernu myšlienku, ktorá v nej skrsla. Veď to hrozné — nemožné! No
         vzdorovitá tvár Annina, jej náhle poryvy pred chvíľou, jej zúfanie a teraz to mlčanie —
         všetko tislo do popredia zlú, strašnú dumu. ,Áno, Karol bol vždy proti nej mäkký, úslužný…
         on chladol proti mne nápadne a ja biedna sama vyhovárala som ho, sama zatvárala som oči!
         Jeho len práca zaujímala — on pre karty neozrel sa na mňa na Vodíne; vystáva z domu, často
         cestuje… Nešťastná žena…’ Ona v srdci, v tom najhlbšom srdci, cítila akúsi podivnú radosť,
         že smela sa nazvať nešťastnou ženou. Mihom blysla jej cez dušu celá mladosť — všetko zlé a
         smutné, čo prežila s Vanovským, dostalo váhu… dobré a šťastné hodiny bledli. No nad
         všetkými citmi víťazil jeden temný nepovedomý bôľ — bôľ zapríčinený jedom
         podozrenia.
   </p>
   <p>
    Anna mlčky vstala a odišla. Hanka, šúchajúc o dlážku bosými nohami, priniesla lampu na
         verandu. „Polož na stôl do izby,“ velila Mária a dlho ešte chodila po verande. Bezlunná noc
         zastala nad krajom. Tuhomodré nebo, plno hviezd, klenulo sa a zapadalo za Šedé hory.
         Mliečna cesta zvláštne jasno odrážala sa od hlbokého úzadia. Márii bolo dusno na verande,
         vzdor večernému chladu. Ona zišla z verandy do záhradky a potom do parku. Dunčo zaševelil
         sa, zakňučal a dobre poznajúc krok panej, pribehol k nej… Tuhá rosa bola na tráve, Mária
         cítila vlhkosť v ľahkých črieviciach, no to nevadilo — ona prešla dva razy celý
         park.
   </p>
   <p>
    „Čo je so mnou?“ pýtala sa, pritiahnuc na šiju hodvábny ručník, „či sa pre ňu
         rozčuľujem, len pre ňu samú? Nie, nie. Mne strašno, clivo. Ah, keby tu bol Karol.“ No
         opravdivým citom nemohla myslieť na muža, a to ju desilo, mučilo. „Azda som sa previnila?
         Nie, som čistá, pevná, povedomá.“ Ona vzopäla sa a pevným, hrdým krokom prechádzala temné
         aleje. Cez husté koruny líp kmitala ešte časom hviezda. „Koľko žien jednalo by menej
         presne, menej blahorodne! Ja som ničím nevyvolala smelý postupok — a bola bych ho rázne
         pokarhala — keby nie Anna —.“ Sladko jej bolo, že mala na koho uvaliť čiastku svojej
         ťažoby. No a Anna bola veľmi vhodným baránkom. Ona uspokojila sa, prešla ešte niekoľko ráz
         vysypaným chodníkom a celkom spokojná prišla do svojej spálne.
   </p>
   <p>
    Ľahnúc, vzbudila sa v nej pochybnosť… Nočné svetielko osvecovalo neodkrytú posteľ
         mužovu. Mier zavládol izbicou a ten mier ukázal jej, že v jej srdci ho niet. Oduševnená,
         krásna tvár Stanova predstala jej pred oči… ona ich zažmúrila a usilovala sa zabudnúť celý
         dnešný deň. V polosne, na podivnej hranici medzi povedomím a snovým stratením sa, pocítila
         ľahunkú teplotu na ramene; tá šírila sa, vystupovala k hrudi a plnila ju sladkým
         rozčúlením.
   </p>
   <p>
    No Anna prežila bezsennú, trápnu noc. Ona prešla cez chvíle muky, cez plamene bôľu,
         ktoré zvyšujú hodnotu vnútorného človeka; no ktoré na večnosť zaháňajú z duše pekný sen o
         životnom šťastí… Stará Betka našla ju zavčas rána na diváni s otvorenými očami. Bledá tvár
         devy naľakala Betku. „Choďte len von, starká!“ zavolala na ňu hnevno, keď videla, ako diví
         sa nedotknutej posteli. „Nič nepotrebujem.“ Beta zívla, vychádzajúc z dvier, pokrivkala po
         chodbe a pokrútila hlavou. Celý dom zaševelil sa, dvermi búchali, bolo počuť surové hlasy
         paholkov. Anna rýchlo vstala, umyla, prezliekla sa a vyšla.
   </p>
   <p>
    Krásne ráno len tak jagalo sa… celá záhrada skvela sa rosou, obliatou lúčmi
         slnečnými.
   </p>
   <p>
    „A to všetko stemnie, stemnie na večnosť,“ riekla Anna, klesnúc na lavicu pod veľkou
         lipou. Oboma rukami zakryla tvár. „A on taký útly, šťastný! On hľadí na život veselo, v
         istom predcite úzkeho, no neskaleného životného blaha. Čistým, vysokým ideálom oddal sa, im
         slúži, ony sú mu centrom všetkých citov. Ja mám svojou olovenou ťarchou strašného nešťastia
         poviazať jeho krídla! Nie, Anna, to neurobíš nikdy! Ale ako žiť bez neho? Mne zdalo sa už
         ľahkým odrieknutie sa, no keď vyslovila som myšlienku pred tetkou, nevediac o prítomnosti
         Rudopoľského, zase napadla ma slabosť, zase objali ma túžby… Strašno!“ Anna prestala ďalej
         napriadať niť myšlienok… jej srdce zabúchalo mocne, ono pretrhlo tú niť svojím tlkotom. Z
         lipy tu i tu padol lístok.
   </p>
   <p>
    Albert Tichý uzavrel vyplniť podivné želanie svojej nevesty: neísť do domu za istý čas.
         Čím prísnejšie bolo jeho predsavzatie a tak silnejšia istota, že ju nevidí, tým väčšmi
         rástla jeho túžba. ,Do domu nepôjdem,’ podumal ráno, ,park pozrieť nik mi nebráni.’ On dlho
         v noci besedoval s Rudopoľským, ktorého našiel veľmi rozladeného, nezdielneho, len o sebe
         hovoriaceho, o svojej ničote, bezúčelnosti, o kliatbe, ležiacej na ňom a jeho stave.
   </p>
   <p>
    „Áno, vy musíte znovu z koreňa vyhnať,“ riekol rozdráždený, celý bledý. „My zemani sme
         suchou ratolesťou vášho národa. Vďaka vám, že ste ma priviedli k tomuto poznaniu. Čo to za
         holota, za mizéria! Nadal som vám do beztalentóznych, naivných. Hriech! Blahoslavená je
         vaša naivnosť! Veď tam u tých nieto ani ľudí, stvorených na obraz boží! Ani len
         artikulovanými hláskami nehovoria; a akým to jazykom prednášajú svoj planý, hnusný žvast!
         Ako to vychovávajú svoje deti? Oni tlačia im do nevinných úst studené, cudzie slová,
         ktorých každá hláska protiví sa tomuto vozduchu, tomuto šumu líp; nie div, že nešťastné
         stvorenia vyrastú bez opravdivo ľudských pochopov, bez prítulnosti k otčine, nie div, že
         potom po celý život kotkodákajú rečou, ktorá stojí pod jednoslabičným hovorom Kafrov
    <sup>
     [
     <a class="footnote" href="#ftn.d56e2188" name="d56e2188">
      96
     </a>
     ]
    </sup>
    ! Boh takého jazyka, aký počúvam v tomto kraji, nestvoril, musa gramaticae nikdy
         ani len nesnívala o tom sprepadenom kotkodákaní — oni na posmech duchu svätému zhanobili
         jazyky, ktorými sa zjavil nad hlavou apoštolov. A tá ich teória, to večné omáľanie fráz.
         Špatno!“
   </p>
   <p>
    Stano, vysilený skrslou náruživosťou, ľahol na diván a zlostne pozeral na svojho deda.
         Tichý bol rád, že Stano tak prísne súdi, lebo o jeho iskrennom cite nemohol pochybovať; no
         mlčal, bojac sa zapríčiniť protimluvu.
   </p>
   <p>
    „A čo je strašné,“ pokračoval Stano, „nik z nás nevie sa vymaniť z tohto bosoráckeho
         krážu! Tu prídem do svojej domoviny, vo mne zahorí plameň pravdy.“ Stano obrátil sa so
         zlostným výrazom na tvári k Albertovi: „Áno, pravdy, vašej pravdy, pán Tichý; ja už
         nehanbím sa to vyriecť. A čo sa stane? Zháňam sa po germánskych Grizeldách, a predsa beriem
         nadšenie zo slovenskej tváre! Aký to nezmysel, aká to kliatba. Ako môžem vyšinúť sa k
         dokonalosti umeleckej, keď pri svojom slovenskom zložení umu i srdca brodím sa v cudzote,
         beriem pod štetec cudzie témy, priučené, povrchne prilipnuté na moju slaviansku dušu. A
         týmto cudzím témam dávam formy, spatrené tu v Rudopolí, v čistom dome Vanovského. Mne
         unikla Grizeldis naveky! Zostala iba iskra zapálená modelom. No i tá potuchne, zhasne pod
         popolom! Kliatba ju prosí, kliatba, ležiaca na nás!“
   </p>
   <p>
    Stano podumal o rozhovore s Máriou, o svojom rozjarení, o jej zblednutí, o slzách, a
         rozžialil sa. Ako mohol pozabudnúť, že umelec, ktorý sa z neho vylušťoval, je spolu i muž,
         slobodný, možno príťažlivý; že Mária pri všetkej svojej vysokej kráse, pri tom bájnom
         vplyve, aký mala na jeho umelecké snahy, je ženou, podliehajúcou vplyvom, no v inom zmysle.
         Ak by zvíril u nej nepokoj — aký zločin — aká ohavnosť! Možno i ona dnes vznášala sa nad
         priepasťou, strašnejšou, než bola ona na Vodíne — on ale neschvátil ju pomocnou rukou — ba
         naopak — v sebeckom rozhorlení ideálneho rozčúlenia sotil ju ta dolu!
   </p>
   <p>
    On si pevno zaumienil objasniť vec. Nuž a ak je už neskoro, a jeho objasnenie bude už
         dnes urážkou!! Povedať všetko Tichému? A či Karolovi?
   </p>
   <p>
    Už chcel zveriť svoj bôľ dobrému Albertovi — no napadla mu Anna, jej nepochopiteľné
         slová, jej plač… Kto zná, čo očakáva tohto mladíka — možno, on sám bude mať čo niesť na
         svojom bremene. Stano prvý raz v živote nevidel východu. Utiecť? Stratiť sa takým kvapom,
         nečakane, ako bol priletel? Nedokončiť ani obraz, nič nepreviesť — nevniknúť do týchto
         podivných pomerov? Všetky prípravy na zimovanie v Rudopolí boli hotové. Nie, nemožno
         odtrhnúť sa od tohto kraja. Nemožno. Niečo ho drží vo väzbe, krídla sú nevoľné.
   </p>
   <p>
    „Veď na takých ľudí čakáme,“ pretrhol Tichý dlhé mlčanie, „takých otvorených, smelých,
         umných, ako ste vy. Vám pristojí zahnať kliatbu, novú šťavu priviesť do suchej
         ratolesti!“
   </p>
   <p>
    „Z koreňa musí vyhnať strom váš, hovorím! Čo mne robiť? Ani len biť sa nemôžem s vaším
         najväčším vrahom. A ako mám privádzať ja šťavu, ja suchý prútik! Tam, vidíte, vaši
         Malovíci, Krahuľcovia, vaši Matuľovci — tam korene. Nie, pane, z nás nebudete mať žiadnej
         potechy. Už tá krv naša páchne nákazou. Niet na nás farby. My ľudia bezfarební, bez
         charakteru, bez svojských známok. Sommer vám skôr pomôže. Sommerovci skôr priľnú k vám, keď
         budete mať mamonu. Nás vyhubí vaša idea. Áno, vyhubí, lebo organizmus zdravý požiera
         anorganické, bezforemné predmety.“
   </p>
   <p>
    Tichý chcel doviesť dôvody za regeneráciu slovenského zemianstva — no Stano netrpel dnes
         protivenstva.
   </p>
   <p>
    „Tešte, sa, že nás čert berie,“ riekol trpko, „že takéto hniezda pustnú. Čím skôr, tým
         lepšie. Aké rozpomienky viažu syna týchto dolín k môjmu kaštieľu? Či on môže pozdvihnúť sa
         srdcom, keď počuje, že tu sídlil tyran, ozembuch, hýrivec, ktorý ani len meno svojho ľudu
         nezachoval? Áno, Poliak môže odpustiť svojim feudálnym tyranom, lebo oni drali chlopa
    <sup>
     [
     <a class="footnote" href="#ftn.d56e2213" name="d56e2213">
      97
     </a>
     ]
    </sup>
    , ale jeho duchovný byt netajili, neumŕtvovali. Oni boli Poliaci, čo i robili
         prechmaty — bolo to vinou ich veku a iných postranných
   </p>
   <p>
    vplyvov — avšak zanechali tomu chlopstvu drahú záveť národnosti, takže dnes syn chlopa
         môže čo Poliak vyšinúť sa vyššie, než boli jeho Potockovci, môže čo Poliak sedieť v ríšskej
         snemovni pri boku potomka slávnych Czartoryjských
    <sup>
     [
     <a class="footnote" href="#ftn.d56e2219" name="d56e2219">
      98
     </a>
     ]
    </sup>
    . Sláva Ivanom Grozným, trebárs pustili žilu národu a rujná krv liala sa z rán!
         Čo tam po kvapke krvi! No my nič sme nezachovali, žiadnu záveť nenechali, ba naopak,
         zanechali sme kliatbu a príkaz, aby cudzopasníkmi boli detné deti naše. Drať drali sme
         poddaných tak ako Potockovci a kadejakí Šujskovci
    <sup>
     [
     <a class="footnote" href="#ftn.d56e2226" name="d56e2226">
      99
     </a>
     ]
    </sup>
    . My nadto vyliali celé more krvi, celú krv národa obrátili sme na hnilú barinu
         — my takto zahubili krv celých pokolení!“
   </p>
   <p>
    Stano, akoby vyčerpaný zo síl, klesol na diván a obrátil sa k stene. Tichý sklonil sa
         nad neho a so slzami v očiach zastal si nad ním. On by ho bol vyobjímal, bol by krv vylial
         za svojho priateľa. No keď obrátil sa k nemu, temer zľakol sa jeho výzoru. Hlboký bôľ
         zračil z jeho významných očí, malá ruka jeho potriasala sa nervne.
   </p>
   <p>
    Albert zanechal priateľa, cítiac v duši akýsi triumf, radosť neobsiahlu. On uznával
         pravdu jeho slov, no ešte pevnejšie veril, že beznádejnosť Stanova nenie oprávnená. Keď
         takí ľudia ako Stano tak rýchlo priľnú k našej pravde, nemožno, žeby ona nepritiahla i
         iných.
   </p>
   <p>
    Radosť nad Stanom a túžba po Anne zobudila ho veľmi včas. On brodil poľom, odetým v
         šedastý, predjesenný šat. Chtiac-nechtiac blížil sa k parku Vanovských. Pravda, bránku od
         poľa neopovážil sa otvoriť. On ľuboval sa pohľadom na utešenú, tmavozelenú húšť. Ranné
         slnko pozlátilo kde-tu nažltnutý list v korunách stromov. ,Ach, aspoň niekoľko krokov,’
         pomyslel a trasúcou sa rukou dotkol sa bránky. Keď sa mu ľahko poddala — zľakol sa. Veď on
         myslel, že je na zámok zapretá. Bránka stála otvorená dokorán — nuž niekoľko krokov nemôže
         byť hriechom. Cestička ťahá ho ďalej — aspoň jeden pohľad na dom, na jeho verandu a bielu
         stenu! Pokročil — pred ním, na lavičke, opretá chrbtom o peň ohromnej lipy sedí Anna,
         pokrývajúc oboma rukami svoju tvár.
   </p>
   <p>
    Ona vzhliadla a vzopäla sa. Albert zľakol sa, taká bola bledá, priesvitná, zmorená jej
         tvár. Zabudol na jej príkaz i sľub svoj a rýchlo prikročil k nej.
   </p>
   <p>
    Oči devine neisto, ustrašene hľadeli naňho, ako hľadíme na poloznámeho človeka, nevediac
         spomenúť si, kto vlastne stojí pred nami.
   </p>
   <p>
    „Anna, moja Anna!“ zavolal Tichý trasúcim sa, rozčúleným hlasom. V tom hlase zvučala
         plno celá veľká, nekonečná jeho láska a oddanosť. Anna nehla sa.
   </p>
   <p>
    „Tak držíte svoje slovo?“ preriekla sucho. No jej pery potriasli sa ako u decka,
         hotujúceho sa zaplakať.
   </p>
   <p>
    „Nevedel som, že ťa tu nájdem! Tak za rána, veď je už chladno!“
   </p>
   <p>
    Anna hľadela pred seba na zem. Slabý rumenec zafarbil jej líce. Jemu pozdalo sa, že to
         líce schudlo od pár dní, čo ju nevidel. Razom vzchopila sa a pošla smerom k domu.
   </p>
   <p>
    „Anna! Načo taká prísnosť? Odpusť! Len láska ma sem zahnala, láska k tebe!“
   </p>
   <p>
    Anna zastala, neobrátiac sa k nemu.
   </p>
   <p>
    „Zabudnite na to, čo stalo sa medzi nami! Ja som sa previnila proti vám, neodpustiteľne
         previnila.“
   </p>
   <p>
    „Preboha, čo to za hlas, Anička, čo to za reči! Načo tie muky!“
   </p>
   <p>
    „Len o jedno vás prosím — neprenasledujte ma. Ste slobodný!“ Anna pošla bystro
         vpred.
   </p>
   <p>
    „Čo to má znamenať?“ hlasno preriekol Tichý; „či to pekne žartovať s oddaným, milujúcim
         srdcom? I vrtochy majú svoju hranicu, hoci od teba mi je všetko drahé!“
   </p>
   <p>
    „Nuž teda, nech vám je drahý i duševný môj mier — nebúrte ho svojou
         dotieravosťou!“
   </p>
   <p>
    Alberta zabolelo srdce: teda ona zmyslela si nadužívať jeho mäkkosť, jeho bezpodmienečnú
         oddanosť. Ona, Anna! Aká to desná, neprirodzená myšlienka! Možno, že cudzie jazyky vyvolali
         nejaké podozrenie. Azda klebeta otrávila srdce tejto iskrennej, dôvernej, cele sa oddavšej
         devy?
   </p>
   <p>
    „Kto nasial medzi nás semä nedorozumenia?“ spýtal sa prísnym, temer hrozivým
         tónom.
   </p>
   <p>
    „Nik — naša vec skončená — pošlite listy — vaše dary sú už na ceste — nepýtajte sa,
         nemučte ma!“
   </p>
   <p>
    „Ach, teda tak ďaleko idete?“ zavolal Tichý zblednúc i od bôľu a vnútorného pohnutia.
         „Kto sľúbil mi večnú lásku, kto prehovoril to ozaj strašné ,nikdy’? Rozmyslite si, slečna,
         čo vlastne stvárate! Čo som zavinil? Tu čas ešte — rieknite otvorene! Kde moja
         vina?“
   </p>
   <p>
    Anna šla tichým krokom po chodníku, Albert ju nasledoval, akoby priputnaný k jej postave
         neviditeľnými páskami.
   </p>
   <p>
    „Ja vás nenávidím!“ temer krikom prehovorila Anna a prispiešila.
   </p>
   <p>
    „Má to byť skúška? Ja ju prenesiem trpezlivo! Som pokorný, oddaný, poslušný. Banujem, že
         som prišiel; daj mi nový srok, novú skúšku ulož!“
   </p>
   <p>
    „Zbohom!“ odvetila ona, neobzrúc sa.
   </p>
   <p>
    „Len raz sa obzrite, len raz!“ úpenlivo prosil Albert.
   </p>
   <p>
    Ona zastala, akoby v rozpakoch, či má sa obzrieť, či nie. „To nevydržím,“ pošeptala a
         neobzrela sa.
   </p>
   <p>
    „Len jeden pohľad!“ prosil Tichý, „na znak, že to len skúška!“
   </p>
   <p>
    „Nie!“ plačlivým hlasom preriekla a zmizla za stromami.
   </p>
   <p>
    Albertovi zdalo sa, že za pňami týchto starých stromov zmizol celý jeho život a on razom
         stal sa trupom, mŕtvolou… Šiel nazad, pozrel na lavičku, na ktorej len pred chvíľou sedela,
         pozrel na starý, rozpraskaný peň, na ktorý opierala sa jej krásna postava. Niet jej, niet!
         Ona unikla — len jej črievice slabý sled zanechali vo vlhkom piesku…
   </p>
   <p>
    „Tuším čert vtiahol do domu,“ zabručal Maras hrubým hlasom, ťažkým krokom uberajúc sa
         parkom. Albert ho nezbadal, on ho nevidel, hľadiac na jeho mohutnú postavu. „Dobré ráno,
         pán učiteľ,“ doložil, tknúc sa klobúka; „veď som to nikdy neslýchal. Všetko je u nás ako
         vyjavené. Milosťpani nocou blúdi po záhrade, slečna zavčas rána! S dievkami samá neroveň!
         Vy ste múdry, statočný pán, povedzte mi, čo to má znamenať? Na moju hriešnu dušu, mám pána
         rád ako seba! Prečo nechodí sem starý pán nadlesný? Som starý človek — mnoho som skúsil.
         Mne zdá sa, že trúd horí v rošte! Treba ho zavčasu zadusiť. A keď už raz plameň vybĺkne —
         márne hasiť. Prekliate hniezdo!“ Maras hovoril tieto slová potrhano, s prestávkami; pri
         posledných slovách obrátil sa ku kaštieľu.
   </p>
   <p>
    Tichý pozrel na vráskavú, otvorenú tvár Marasovu, a precitol zo svojho omráčenia.
         Zacnelo sa mu hodiť sa na prsia prostého muža. Veď i tohto človeka omína nepovedomý bôľ.
         Každý, kto trpí, je mu bratom. Nevýnosný je mu veselý čvirik vtáctva, zaznievajúci z korún,
         nevýnosná mu je skvelá, slávna, triumfálna krása tohto rána. A hľa, za Marasom beží Lili,
         svieža, vyumývaná! Ako aureola svietia okolo čistunkého čielka jej zlaté vlásky, keď na ne
         padne lúč slnečný. Jej tvárička celá zjasnila sa, keď zbadala učiteľa. Veľké oči zajasali
         radosťou, dievča túli hlávku k jeho zvislej, studenej ruke.
   </p>
   <p>
    „Dnes ešte neprídem, Lili moja,“ riekol Tichý; no pohladiť jej hlávku nevládal. Maras
         pokrútil šedivou hlavou a ťažko vzdychnúc uberal sa do poľa. Prechádzajúc popri zadnej
         bráne kaštieľa, narazil na Ondreja Skalu, ktorý bol priniesol paholkovi pánove rozkazy. V
         Marasovi zahukotalo niečo v prsiach, tupý, medvedí mrmlot.
   </p>
   <p>
    „Eh, starý bosorák! Už za rána ho stretneš!“
   </p>
   <p>
    „Mlč, dvorný pes!“ odvrkol mu Skala.
   </p>
   <p>
    Maras priskočil k Ondrejovi, schvátil ho za obe uši a počal mu triasť hlavu, len sa tak
         opálala.
   </p>
   <p>
    „Sadni!“ zareval Maras a silou tlačil ho k zemi. Skala od bolesti a ťarchy Marasových
         rúk klesol na kolená. Maras pustil hlavu a odpľul.
   </p>
   <p>
    „Eh, starí chlapci!“ zavolal z kôlne paholok a prestal rezať sečku; „šediví sú obaja a
         bijú sa; abych vás oboch neopálil!“
   </p>
   <p>
    Maras tichým krokom šiel ďalej, sprevádzaný bezsilnými nadávkami Ondrejovými.
   </p>
   <p>
    Tichý horko-ťažko odoslal Lili — jej bolo do plaču. Ona tak žiaľno pozrela naňho, takú
         umnú tváričku mala, akoby bola pochopovala kus bôľu svojho učiteľa. On obzrel sa ešte raz k
         domu, ešte raz pozrel na lipu, pri jej vekovom pni počul prvé sympatické slovo z úst
         málovravnej, zatvorenej do seba Anny. Ona vtedy hovorila o Malvíne! Rúhala sa, napadlo mu
         razom.
   </p>
   <p>
    Sú obraty v duši ľudskej, o ktorých nesníva sa tým, ktorých boh zachránil od hlbokých
         duševných bôľov. Divný súlad lebo nelad okolností robí z jemných Patroklov
    <sup>
     [
     <a class="footnote" href="#ftn.d56e2314" name="d56e2314">
      100
     </a>
     ]
    </sup>
    hrdinov, a Herakla
    <sup>
     [
     <a class="footnote" href="#ftn.d56e2321" name="d56e2321">
      101
     </a>
     ]
    </sup>
    pripne k praslici. Milujúcu dušu otrávi a naplní hnevom a zášťou.
   </p>
   <p>
    Spomienka, ako útlo, s akou nebeskou čistotou spomenula Anna jeho mŕtvu sestru, zobudila
         v srdci Albertovom niečo, podobajúce sa zášti. On, mäkký, oddaný, milujúci idylickou láskou
         devu, ktorú si vážil čo kvet ženskosti, vzopäl sa celou silou duše, aby vytrhol zo srdca
         všetko, čo bolo krásne, milé, vznešené v jej osobe, v jej mäkkej, záhadnej duši a krásnom,
         vonnom tele. On klesal síce pod touto námahou — no zdalo sa mu, že podarí sa bolestná
         operácia. Vychádzajúc z bránky parku, slzy mu kanuli po lícach, pery stiahli sa… on
         zanevrel na Annu; ,budem mužom,’ podumal a zašiel do poľa. Pri výhone stretol sa so Žúrikom
         a chcel sa mu vyhnúť. No tento nedal mu ujsť. Na pleci mal pušku, bol celý zablatený,
         zafŕkaný, hoci nepršalo od týždňa a bolo sucho, len tak kundolil sa prach na ceste.
   </p>
   <p>
    „Boli sme na postriežke celú noc,“ veselo zvestoval Žúrik, hoci sa ho nik nepýtal; pyšno
         pozeral na svoje boty, koketujúc tým, že boli celé zafŕkané už polozaschnutým blatom. On
         ich tak vystavoval, že Tichý nevdojak musel hľadieť na zamazanú obuv, na zapackané po pás
         šaty. „Som strašne zmorený! Diviaky ryjú Oružanom zemiaky. Zobrali sme sa teda na čakanú.
         Sedím, čakám. Bolo už ráno. I počujem: šuch, šuch, šuch. Schytím pušku… pred očami sa mi
         marí!“
   </p>
   <p>
    „Zastrelili ste?“ pretrhol ho Albert; rozprávanie Žúrikovo bolo mu neznesiteľným. Táto
         otázka nebola Žúrikovi milou, on ju obišiel a razom preskočil na inú tému.
   </p>
   <p>
    „Ale ten Vanovský by si mal dať lepší pozor na seba,“ riekol, pomykajúc plecom; rúra
         pušky zablýskala sa na slnku a na remienkach pouväzované čačky a nástroje zazvonili. Albert
         nevrlo pozrel na osvieženú tvár Žúrikovu. „Príde do chýru, ani sa nenazdá. Svatnay verejne
         rozprával v kasíne chúlostivé veci. Čo sa má len toľko vláčiť?“
   </p>
   <p>
    „Kto?“ spýtal sa Albert. Meno rodiny, jemu tak blízkej a milej, zostrilo jeho
         pozornosť.
   </p>
   <p>
    „Nuž ktože iný, než ten pobehaj, ten odkundes Rudopoľský! Mne je ľúto Márie, veď sme
         rodina; ja nerád také veci hovorím. No čo raz vie Svatnay — to akoby po meste
         bubnovali.“
   </p>
   <p>
    „Čo vie Svatnay?“ temer s krikom spýtal sa Albert. Jemu bolo otupno viesť rozhovor, no
         narážky Žúrikove boli také neskladné, neladné, že vytrhli ho z letargie, zapríčinenej
         nesmiernym bôľom.
   </p>
   <p>
    „No, čo vie; ja neviem, čo vie! Dosť na tom, že Mária môže prísť do zlého chýru. I Guľka
         mi čosi hovoril. Nehodno zapodievať sa s takými panákmi. Dnes sú tu, zajtra inde. Veď on
         každému len grobiani. To každý neznesie!“
   </p>
   <p>
    „Keby ste len vy neroznášali daromnice!“ Hlas Albertov bol náruživý. Hneď vzbúril sa v
         jeho hrudi — prečo, sám neznal. „Čo sú to za reči? Vy ste niečo počuli od Svatnaya?“
   </p>
   <p>
    „Kto roznáša?“ zavolal Žúrik smelo. Tichý bol naozaj tichým človekom, a ako si Žúrik
         myslel, prislabým pre nejaký odpor. Nikdy s ním nemal žiadnu potýčku, lebo Albert vždy
         ustúpil zasmejúc sa svojím krotkým, dobrým úsmevom: „To si vyprosím, pán učiteľ, že vraj
         roznášať! Kto roznáša?“
   </p>
   <p>
    No Žúrik sa dnes pomýlil. Albert neustúpil, neusmial sa, ale nachmúriac obočie, zatnúc
         zuby riekol, pristúpiac celkom pred neho:
   </p>
   <p>
    „Vy roznášate sprosté, uličnícke chýry po meste, pán notár a hovorím vám raz navždy,
         netýkajte sa ľudí čestných!“
   </p>
   <p>
    Žúrik ustúpil na krok — čačky na poľovníckej kapse zazvonili.
   </p>
   <p>
    Albert obrátil sa, a už zabudol, že jestvuje na svete Ján Vrahobor Žúrik. Šiel prosto
         výhonom. Žúrik nakrivil žiaľno tvár a zašomral, kypiac jedom: „Somár.“ To bol jeho posledný
         dôvod.
   </p>
   <p>
    Tichý odrazil sa chodníkom k Borkovciam. On mal nádej, že spokojný závan mieru, vejúceho
         z tohto domu, uspokojí i jeho rozháranú dušu. Malovík bol v tom najšťastnejšom rozmare;
         prišli mu totiž ľúbezné správy: jeho syna vyvolili za mestského lekára, a tak jeho
         budúcnosť bola záverečne uistená — mladšia dcéra jeho porodila štvrtého syna; starec tešil
         sa vnúčaťu (číslom deviatemu), tak ako tešil sa prvému vnukovi. Tichý našiel manželov nad
         Tranosciom; obe šedivé hlavy, jedna pri druhej, nahýbali sa nad knihou, a trasľavý spev
         vinul sa z ich pŕs. Oni práve ďakovali za novú radosť, poslanú im od Hospodina na sklonku
         pozemnej púte. Držali sa za ruky, a na žlté, v rohoch ušpinené listy kancionála padali slzy
         matróny. Obraz tohto žitia priveľmi protivil sa nálade Tichého. Hľa staroba zachvieva sa
         radosťou — a jeho mladá sila láme sa a hynie v neresti a zúfalstve. No predsa zostal za dva
         dni. Zdôveriť sa nemohol Malovíkovcom: priveľký bol rozdiel medzi ich šťastím a jeho
         rozháranosťou. Tak ako vnútorný cit zabraňuje nám postaviť si klobúk na hlavu v chráme,
         trebárs celkom prázdnom, v ktorom okrem nás nieto živej duše, i on bál sa svetským,
         náruživým bôľom svojím vhupnúť do tejto svätyne duševného mieru a šťastia. Až na tretí deň
         vrátil sa domov, a vidiac svoju preceptoriu, premohol ho desný nátlak nešťastia. On hlasno
         zastenal, kľaknúc k svojej posteli. Táto malá, príjemná chyžka, svedkyňa toľkých sladkých
         dúm, toľkých nádejí a slastných očakávaní, rozpálila pekelným bôľom jeho hlavu, jeho úbohé,
         rozorvané srdce. Sila duševného bôľu ťahala ho do ostatných izieb, cez ktoré prechádzajúc,
         nastaval si toľko krásnych, veterných zámkov! On vedel, že pohľad na tieto sienky ešte
         väčšmi rozpáli bôle. Tak stŕha si ranený vojak blahonosný obväzok z rany v tuhom návale
         múk. Trasúc sa, temer pozbavený rozumu, chodil po prázdnych izbách, prichýlil sa k obloku,
         hľadiacemu k záhrade. Pusto, desno všade. Neveľká alkovňa temnela sa nepríjemne. Kam dieť
         sa s týmto telom, s týmto dýchaním, s týmto citom žitia? „Ako viem dýchať, žiť po takomto
         údere?“ Bol to pre Alberta strašný čas! Rudopoľského nebolo doma, on, ako Ondrej Skala
         zvestoval Albertovi, viezol sa do Hrušovníka. Preboha — kde sa uchýliť, kde sa uchýliť? V
         dome Malovíkovom rozohnil sa ešte väčšmi pal jeho tlmeného bôľu. V strašnej muke zmyslel si
         na Jeronyma Kráľa. Hoci bál sa pohľadu na roviensky bor, na horáreň, kde zavŕšilo sa jeho
         šťastie, v duševnej úzkosti uchýlil sa ta. Starý Kráľ sedel na prahu a jedol čierny chlieb
         s tvarohom, posypaný rascou. Albertovi zdalo sa, že Kráľ zoslabol nápadne. Jeho veľké,
         bystré oči akosi chorobne hľadeli pod tuhým šedivým obočím.
   </p>
   <p>
    „Tak, tak,“ riekol, vypočujúc mladého muža, a hodil dvom honákom — psom po kuse chleba,
         ktorí stáli pred ním a ševelili v jednom kuse chvostmi. Psy pozorovali svojimi temnými
         okáľmi každý pohyb starcovej ruky a dvíhali hlavy, keď ona podňala sa k ústam; keď im
         dlhšie nedával, pokňučali netrpezlivo a rýchlejšie poševelili chvostmi.
   </p>
   <p>
    „Boh mi svedkom, ja tomu nerozumiem. Dnes rastú divní muži a mládenci — samý sečnák
    <sup>
     [
     <a class="footnote" href="#ftn.d56e2364" name="d56e2364">
      102
     </a>
     ]
    </sup>
    ! Zabŕdne do hory, vysoko nesie mäkké, ešte kožou obtiahnuté rožky — a o chvíľu
         nikam z dúbravy. Hora nenie celým svetom! Za mojich čias to bolo ináč. Pravda, nechodili
         sme s devami po vzdychačkách. Prišiel čas, v ktorom človeku milo bolo zapoľovať si na to
         biele pokolenie! Inu, to inak nejde. Šuhaj váhal, potom osmelil sa a tužibuď bol manželom.
         Čo na tom také smutné? Mne bola aspoň ženba veľmi veselým dielom. Chceš ma — poď, povieme
         mamke. Mamka mňa niekoľko ráz odohnala metlou, prišiel som zas. No teraz…!“
   </p>
   <p>
    Starec mrzuto pokašlal; vidno, jemu ťažko bolo hovoriť o takom chúlostivom predmete.
         Otrasúc zo šiat tvarohové otrusinky, nabíjal fajku. Psy vyzbierali otrusinky do
         jednej.
   </p>
   <p>
    „Teraz počúvam samé dešperácie
    <sup>
     [
     <a class="footnote" href="#ftn.d56e2375" name="d56e2375">
      103
     </a>
     ]
    </sup>
    . Bože môj, ako len stihnú ľudia toľko myslieť na svoje nahútané bôle.“
   </p>
   <p>
    Divno, no Albert cítil slabý závan potechy v slovách starcových. Starík hovoril
         všeobecne, nepúšťal sa do jednotlivostí, no zdravý um, jarý cit pôsobil osviežujúco na
         rozbolenú dušu mladíkovu.
   </p>
   <p>
    Starec pokračoval: „Veď to u vás choroba! Filozofia o takom prostom kšefte — načo to?
         Láska, láska! Vezme ženu a ploďte sa a množte sa, všetko dľa zákona božieho! Marš, Dunaj!
         Teraz už myslia na lásku šuhajci v piatej triede, a ako počúvam, strieľajú sa pre fafršonky
    <sup>
     [
     <a class="footnote" href="#ftn.d56e2383" name="d56e2383">
      104
     </a>
     ]
    </sup>
    v krátkych sukniciach. Ideš ležať, Dolesa! Som už starý, nerozumiem tomu. Vybral
         som si svoj revír a v tom som bol šťastný a spokojný.“ Psy obšmietali sa okolo svojho pána,
         no ten zabrkal na nich prísno. Dolesa i Dunaj zmizli za rohom.
   </p>
   <p>
    „Pravda, stať sa môže, že človek chybí zver. Nechceš, nuž spánombohom. Jesto ešte revír,
         v ktorom rastie taká divina! Ale čo sis raz chytil — to si potom drž!“ Hlas starcov stal sa
         surovo prísny.
   </p>
   <p>
    „Vám je ľahko,“ obrátil sa k Albertovi, „udreli ste na falošný šľak — môžete sa vrátiť.
         Načo teda plač?“
   </p>
   <p>
    Albert sedel vo voze na spiatočnej ceste ako zabitý. Nikde niet preňho útechy. Malovník
         ho zahnal svojím spokojstvom, Kráľ svojou triezvosťou. Obaja boli praví — to cítil, no
         nechcel uveriť. Vezúc sa cez bor, ktorý bol svedkom jeho mladistvého plesania, zanevrel na
         Kráľa. „Hej, vytuchnutá duša, starobou zoslabené srdce! Ľahko je tebe tak dumať! Kto odváži
         moje muky? Nik! Len jedno viem: ja ju nenávidím! Bol som slepý, hluchý, hlúpy! Oddal som sa
         blaženým dumám bez rozmyslenia. Bože môj nebeský! Veď ona prvá prehovorila ku mne pod
         lipou: ,Otvorte oči, veď vás rada, ako Malvínka; boh chce, aby sme boli blízkymi.’ Áno, tak
         hovorila.“ Albert zachoval si každé jej slovo, prehovorené v onej tajomno-slastnej chvíli.
         „Ona prvá siahla na mier duše mojej — a teraz, po krátkom ochmelení, prvá odsotila ma, ako
         ma pritiahla bola. Ako vypočítavo, ako biedne! Už tie podivné zákazy, už tá zádumčivosť v
         posledné časy mohli ma poučiť o ľahkomyseľnej hre! ,Nikdy, riekla, nikdy!’ Aká krátka je
         večnosť pre veternú ženu!“ V srdci jeho rástol vzdor. Studom zahorela jeho tvár. „Hej, ne
         návidím ju!“ zavolal hlasno, ako volal pred krátkym časom v tom istom bore: „Áno, milujem
         ju!“ Vozka obzrel sa zdivene, pokrútil hlavou a pošibal bičom chudé svoje koníky.
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e2001" name="ftn.d56e2001">
        89
       </a>
       ]
      </sup>
      najznámejší z maďarského zbojníckeho rodu, žil v rokoch 1813—1878; obdobne ako
               Jánošík „bohatým bral a chudobným dával“, jeho povesť bola živá
     </p>
    </div>
    <div class="footnote">
     <p>
      <sup>
       [
       <a class="para" href="#d56e2005" name="ftn.d56e2005">
        90
       </a>
       ]
      </sup>
      v maďarskom pánskom kabáte so šnúrami
     </p>
    </div>
    <div class="footnote">
     <p>
      <sup>
       [
       <a class="para" href="#d56e2009" name="ftn.d56e2009">
        91
       </a>
       ]
      </sup>
      s hrubými palicami so sekerovitým ostrím
     </p>
    </div>
    <div class="footnote">
     <p>
      <sup>
       [
       <a class="para" href="#d56e2013" name="ftn.d56e2013">
        92
       </a>
       ]
      </sup>
      v divom Uhorsku; Ungarei miesto Ungarn — hovorovo, zhadzujúco
     </p>
    </div>
    <div class="footnote">
     <p>
      <sup>
       [
       <a class="para" href="#d56e2050" name="ftn.d56e2050">
        93
       </a>
       ]
      </sup>
      narážka ma antickú báj, známu najmä prostredníctvom Ovídiových Metamorfóz; o
               šťastných starých manželoch, vzoroch manželskej lásky
     </p>
    </div>
    <div class="footnote">
     <p>
      <sup>
       [
       <a class="para" href="#d56e2058" name="ftn.d56e2058">
        94
       </a>
       ]
      </sup>
      božský posol, hrdinský bojovník
     </p>
    </div>
    <div class="footnote">
     <p>
      <sup>
       [
       <a class="para" href="#d56e2104" name="ftn.d56e2104">
        95
       </a>
       ]
      </sup>
      Okamih, stoj! Ty si krásny! (Goethe: Faust)
     </p>
    </div>
    <div class="footnote">
     <p>
      <sup>
       [
       <a class="para" href="#d56e2188" name="ftn.d56e2188">
        96
       </a>
       ]
      </sup>
      <span class="emphasis">
       <em>
        Kafrov
       </em>
      </span>
      — príslušníkov nevzdelaného národa; Kafri = belošskí Búri
               tak nazývali príslušníkov juhoafrických černošských kmeňov
     </p>
    </div>
    <div class="footnote">
     <p>
      <sup>
       [
       <a class="para" href="#d56e2213" name="ftn.d56e2213">
        97
       </a>
       ]
      </sup>
      sedliaka
     </p>
    </div>
    <div class="footnote">
     <p>
      <sup>
       [
       <a class="para" href="#d56e2219" name="ftn.d56e2219">
        98
       </a>
       ]
      </sup>
      <span class="emphasis">
       <em>
        Potockovci… Czartoryjských
       </em>
      </span>
      — poľské veľmožské rodiny, ktoré sa
               významne podieľali na poľských dejinách
     </p>
    </div>
    <div class="footnote">
     <p>
      <sup>
       [
       <a class="para" href="#d56e2226" name="ftn.d56e2226">
        99
       </a>
       ]
      </sup>
      ruský šľachtický rod; v období lžidimitriád Vasilij Šujskij bol aj cárom
               (1606—1610), no bol zvrhnutý ľudom i bojarmi pre neúspechy v boji proti poľskej
               intervencii
     </p>
    </div>
    <div class="footnote">
     <p>
      <sup>
       [
       <a class="para" href="#d56e2314" name="ftn.d56e2314">
        100
       </a>
       ]
      </sup>
      <span class="emphasis">
       <em>
        Patroklos
       </em>
      </span>
      podľa Iliady oddaný Achillov priateľ; keď namiesto neho
               viedol v jeho zbroji vojská proti Trójanom, padol v súboji s Hektorom
     </p>
    </div>
    <div class="footnote">
     <p>
      <sup>
       [
       <a class="para" href="#d56e2321" name="ftn.d56e2321">
        101
       </a>
       ]
      </sup>
      <span class="emphasis">
       <em>
        Herakles
       </em>
      </span>
      (Herkules), poloboh z gréckej mytológie, ktorý hrdinsky
               splnil mnohé úlohy; jeho manželstvo stroskotalo
     </p>
    </div>
    <div class="footnote">
     <p>
      <sup>
       [
       <a class="para" href="#d56e2364" name="ftn.d56e2364">
        102
       </a>
       ]
      </sup>
      <span class="emphasis">
       <em>
        sečnák
       </em>
      </span>
      - jeleň s jednostranne vyvinutým parožím, preto
               nebezpečný
     </p>
    </div>
    <div class="footnote">
     <p>
      <sup>
       [
       <a class="para" href="#d56e2375" name="ftn.d56e2375">
        103
       </a>
       ]
      </sup>
      náreky zo zúfalstva
     </p>
    </div>
    <div class="footnote">
     <p>
      <sup>
       [
       <a class="para" href="#d56e2383" name="ftn.d56e2383">
        104
       </a>
       ]
      </sup>
      slečinky
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e2394">
       </a>
       8/
      </h2>
     </div>
    </div>
    <div>
    </div>
   </div>
   <p>
    Žúrik nehovoril celkom do vetra: Svatnay sipel zlobou a nenávisťou proti Stanovi, a prvý
         raz stalo sa mu, že nemohol sa rýchlo pomstiť: proti Rudopoľskému bezsilná bola
         denunciácia, na inkvizíciu nebolo príčiny, z úradu zhodiť ho nemohol, a že ho vykričal za
         pansláva, za zradcu — to nemalo želateľného efektu. V Stanovom pomere k Vanovským mienil
         nájsť boľavý bod nenávideného prišelca, ktorý mu tak mocne pomútil vodu v čistom ináč
         okrese. Rudopoľský bol rodom, a, ako zdalo sa, i majetkom znatnejší, vzdelaním a istou
         ostrotou umu a vystupovania slobodnejší než on: vzdor anatéme
    <sup>
     [
     <a class="footnote" href="#ftn.d56e2399" name="d56e2399">
      105
     </a>
     ]
    </sup>
    , ktorá nad ním visela, mal tajných prívržencov, aspoň tak pozdalo sa
         Svatnayovi. U slabej opozície videl škodoradosť, keď aj nie premenu zmýšľania. Ako pravý
         diplomat novej školy, vyšiel si na protivníka tak, aby mal výhľad na úspech; že pritom
         mohla trpieť česť rodiny, to ho nemýlilo. „Zničiť protivníka,“ to bolo jeho heslo.
   </p>
   <p>
    Kto je v peci, myslí, že sú všetci. Pani „rodená barónka“ už tretiu guvernantku
         odpratala a vzala štvrtú, hrbatú a rapavú, a nie bez základnej príčiny. No Kasanického,
         mužovho pisára, jeho pravú ruku, nemohla odpratať — a ten mal koketnú ženu… Kasanický bol
         priblbý, pricynický a nadto chlebom odvislý od Svatnaya, než aby bol videl zblízka, čo celý
         svet videl zďaleka, že totiž jeho principálovi nadmieru príjemne padá tráviť večery v jeho
         dome, kým on ferbľuje a pritom pravidelne zarába.
   </p>
   <p>
    Svatnay postaral sa poklebetiť na Máriu pred ženami… no znajúc Žúrika, poklepal mu
         dôverne na rameno, oddal mu čo príspevok na spolok desiatku — a pošepol o divnom chýre,
         ktorý sa vraj rozširuje. Pravda, rozširoval ho iba sám, a vedel, že Žúrik bude dobrým
         kolportérom. Žúrik bol blažený, tým blaženejší, keď ho Koloman hodne pochválil, nazval
         dušou Rudopolia, priložiac s opravdivým poľutovaním, že takého muža niet v ich stránke, a
         že tí panslávi si ho nevedia vážiť.
   </p>
   <p>
    Žúrik, elektrizovaný chválou, chcel počať svoj obyčajný circulus… avšak s Kutáľkom sa
         bol pohneval, a svedomie nedovoľovalo mu hovoriť v krčme o takej delikátnej veci, týkajúcej
         sa Vanovských. No jazyk svrbel, a nadto bodala ho zášť proti Stanovi i Tichému. Zašiel teda
         ku tkáčovi Michalovi Vŕbovi, pred ktorým bolo možno hovoriť. Našiel ho za krosnami.
   </p>
   <p>
    „Vitajte! Sadnite si!“ riekol tkáč; jeho mocné nohy neprestávali pravidelne stúpať na
         podnože, vydraté častou potrebou. Člnok, posunovaný jeho zručnými prstami, behal ako ryba
         pod vláknami, nitelnice veselo prebiehali a stretali sa, keď brdo tupým buchom priľnulo k
         plátnu.
   </p>
   <p>
    Žúrik nesadol, pobežkal pružne hore dolu, pohladkával osnovu, každým myknutím bidla
         domotávajúcu sa z návoja.
   </p>
   <p>
    „Ten náš rechtor je divný človek,“ počal, „odkedy zjavil sa tu ten nešťastný Rudopoľský,
         náramne spyšnel, behá za ním, neváži si ľudí, ktorí majú zásluhy. Keby radšej školu
         pilňoval.“
   </p>
   <p>
    „Ja som spokojný,“ riekol Vŕba, „môj Janko vie viac než ja starý pes.“ A zas ozval sa
         buch brda, až sa krosná striasli a darmovis ľahunko sa poknísal.
   </p>
   <p>
    „O Rudopoľskom ešte iné hovorí sa,“ pokračoval Ján Vrahobor, a rozhovoril sa o jeho
         „podozrivých“ návštevách u Vanovských.
   </p>
   <p>
    Vŕbove nohy prestali tlačiť podnože — on položil člnok na plátno; jeho ruky spočinuli na
         rozpinkách. „Nuž?“
   </p>
   <p>
    Žúrik počal svoju lekciu. Dobrý Michal krútil hlavou a zamyslel sa. Dvere buchli —
         Žúrika nebolo. Keď sa raz rozsotil s chýrmi, nemohol mať dosť na tkáčovi.
   </p>
   <p>
    Vanovský vrátil sa spoza Šedých hôr dosť rozmrzený: predaj bol lacný a kúpa drahá.
         Hmotná strata týkala sa ho vždy bôľne. Auri sacra fames
    <sup>
     [
     <a class="footnote" href="#ftn.d56e2426" name="d56e2426">
      106
     </a>
     ]
    </sup>
    pálila jeho dušu. On ospravedlňoval sa sám pred sebou, že jeho „zlatý hlad“ má
         vysoké ciele, ku ktorým sa poženie, až bude mať dosť tej mamony. Veď on ukáže, ako vie
         pracovať za svoj národ, až upevní svoje hmotné základy, až príde to dosť. ,Najsamprv treba
         mať silnú postať’, pomyslel si. Vďaka šťastným obchodom, sporivosti, racionálnemu
         hospodáreniu strojnásobil svoj majetok pomerne v krátkej dobe, takže sám Sommer (a ten
         vedel o každom človeku, čo má a čo nemá) tvrdil, že Vanovský je najbohatším statkárom v
         piatich okresoch. No, ono „dosť“ nechodilo, ba čím viac pribývalo hmoty, tým viac unikalo v
         mlhovitú diaľ. Vanovský badal, že už obyčajné obete a požertvovania, ktoré mu predtým
         robili radosť, nemilo ho prekvapujú. Tie vysoké ciele bledli ako dúha, keď prestáva dážď,
         ktorý ju tvorí.
   </p>
   <p>
    Mária privítala muža svojho s ťažkým srdcom. Neznala, koho má viac viniť, či seba, či
         jeho; nepriznávala sa vinnou, no pocítila nad hlavou ťažký oblak, z ktorého mohlo blysnúť —
         o jeho vine nebola presvedčená, no ani spokojná s ním nemohla byť. Po týždennom rozlúčení
         prišiel k nej, akoby sa bol vrátil zo záhumnia, a sotva že ju bozkal na čelo, už bol vonku
         pri vozoch, tiahnúcich do dvora. Ani zvesť o Anninej nemoci, o jej rozpadnutí sa s Tichým,
         nepodejstvovala naňho. „Ah, pletky,“ riekol a hodil rukou, „čo sa dráži, to sa
         ráči.“
   </p>
   <p>
    Vozy vtiahli.
   </p>
   <p>
    „Je to za kyčák!“ zavolal Vanovský, udrúc dlaňou na kučeravý chrbát polo vykŕmeného, ako
         hovorí sa, vypeľhaného brava, ktorého krátke nohy Maras oslobodzoval z pút. Brav, cestou
         zoslabený, sputnaním zmeravený, ťažko zberal sa na nohy — hneď nato kľakol prednými
         kolenami a zakrochkal.
   </p>
   <p>
    Vanovský sám chytil sa do roboty a skladal kukuričné mechy z voza. Mária hľadela z
         ambitu na jeho mohutnú postavu, na jeho silné ramená, vládnuce s mechmi, akoby v nich bola
         hrachovina a nie ťažké zrno.
   </p>
   <p>
    „Chcela som s tebou prehovoriť vážne slovo,“ neistým hlasom počala Mária, keď Karol
         prišiel do izby, zapotený, rozjarený veselím, ktoré nasleduje za silnou telesnou
         námahou.
   </p>
   <p>
    „O Anne,“ riekla so zvláštnym prízvukom a pozrela na muža skúmavo. „Ona sa mi neľúbi —
         celá táto história zaľúbenia, zasnúbenia a potom chvatného rozľúbenia je mi záhadnou, je
         neprirodzenou.“
   </p>
   <p>
    Karol, nepríjemne dotknutý rozčúlenosťou ženinou, pozrel na ňu s výrazom otázky.
   </p>
   <p>
    „A tomu si ty príčina,“ doložila, sotva zdržiac slzy. Karol zhrbil sa, akoby naozaj bral
         na svoje široké plece veľkú ťarchu viny. Peňažná strata, ktorú utrpel za Horami, tiesnila
         ho.
   </p>
   <p>
    „Maznal si ju viac, než znesie také dievča; nikdy nepočula od teba slovo výstrahy,
         napomenutia…“ Mária sa rozjarila. Mlčanie mužovo, práve ako nezdielnosť Annina, vzbudilo v
         nej strašné rozčúlenie.
   </p>
   <p>
    „Akú príčinu môže mať k takémuto postupku?“ Máriin hlas zosilňoval sa; „ako divá priletí
         razom ku mne“ (ona zamlčala, že v prítomnosti Stanovej, a zapýrila sa nad tým), „hodí sa na
         kolená, vlasy rozpustené — celá Ofélia — a ,ja ho nechcem, ja ho nenávidím, ja som
         nešťastná’ a podobné výkriky románové len sa tak lunia z jej úst. Vychoval si si ju —
         vychoval!“
   </p>
   <p>
    „Ale, Mariška! Ty sa rozčuľuješ — treba sa jej spýtať a vec porovnať!“
   </p>
   <p>
    „Hej, spýtať — veď som sa pýtala! Sedela som u nej hodiny a doliehala na ňu. Ona hľadí
         do povaly, vzdychá a mlčí. Azda čakala na teba!“
   </p>
   <p>
    Vanovský nevinne poznamenal, akoby rád, že našiel východ z nemilého rozhovoru: „Možno —
         hneď idem k nej!“
   </p>
   <p>
    „Karol!“ zavolala Mária a líca jej obliali sa purpurom. Karol ešte nikdy nepočul takého
         výkriku z pŕs ženy svojej, ani nevidel ju v takom rozjatrenom, patetickom stave. Jeho
         letargická unylosť počala topiť sa v lúčoch ženinej náruživosti, zabudol na stratu, na
         obchodné nepríjemnosti. Pozrel na ženu, a čo mu dávno neprišlo na um — upozornil sa na jej
         bohatú, hrdú krásu, na bujnú prelesť jej tváre, na stepilú, junónsku postavu. V jeho
         pohľade zjavila sa krotká dobrota; táto rozdráždila Máriu. Každý nerv v jej krásnom tele
         striasol sa.
   </p>
   <p>
    „Čo je s tebou?“ pýtal sa Karol a siahal za jej rukou. Ona odtiahla ruku.
   </p>
   <p>
    Karol usmial sa — no vidiac, že žartom nič nevykoná, že rozčúlenosť ženina rastie;
         vidiac, ako horí jej tvár, ako striasa sa spodná pera, bolo mu jej ľúto. On citno
         prehovoril k nej, položil rameno na jej hrdú šiju. Mária striasla sa celým telom.
   </p>
   <p>
    „Nuž ale či dobyjem sa na čistý vzduch?“ zavolal hnevno; „či vieš, že nenávidím scény?!“
         Ona odvrátila sa. Karol zobral sa, schytil klobúk a vyšiel.
   </p>
   <p>
    „Karol!“ počul ženin hlas v pitvore, no nevrátil sa. Bolo mu otupno. Vyšiel do poľa, ani
         tam ho nič netešilo, zašiel do kasína. Zdalo sa mu, akoby niektorí páni hľadeli naňho
         útrpne. Bubenár mal svoju osemdňovú pijackú periódu; sedel v biliardnej izbe a blbo hľadel
         pred seba. Zhliadnuc Karola, počal mrmlať: „Eh — počkaj, vtáčik! Uvil sis hniezdo, uvil… či
         len pre seba — haha! Parapadúr — parapadúr!“ Z bočnej izby bolo počuť škrekotanie
         Vinického, sprevádzané surovým hahotom. „Veru tak,“ ozýval sa jeho fistulový hlas, „krásne
         dni hrušovníckeho Aranjuezu
    <sup>
     [
     <a class="footnote" href="#ftn.d56e2467" name="d56e2467">
      107
     </a>
     ]
    </sup>
    sa minuli — nikoho neprijíma, sedí doma so starou babou!“ Karol vhĺbil sa do
         čítania novín. Odchádzajúc začul Bubenárovo „parapadúr, parapadúr“.
   </p>
   <p>
    Mária hneď po mužovom odchode strmým krokom vletela k Anne. Anna ležala na diváne,
         pokrytá farbistým pokrývadlom.
   </p>
   <p>
    „Už ti prišiel!“ riekla a počala chodiť po neveľkej izbuške. „Už je tu! Môžeš
         vyzdravieť, môžeš ďalej pokračovať vo svojich intrigách!“
   </p>
   <p>
    Anna nepohnúc hlavou obrátila k tetke oči. Ony mnoho stratili na lesku a hĺbke.
   </p>
   <p>
    „Čo tak hlúpo hľadíš na mňa? Tichá voda! Nedarmo hovoria o nej, že brehy podrýva!
         Vanovský vrátil sa; prestaň s dešperáciou! Vyskoč, našuchor tie svoje vlasy… had,
         had!“
   </p>
   <p>
    Anna oprela sa na pravý lakeť.
   </p>
   <p>
    „Tetuška — preboha, čo vám je? Aké to strašné slová plynú z úst vašich?“
   </p>
   <p>
    „Viem, dobre viem, prečos odohnala Tichého! On bol iba prostriedkom rafinovaného
         koketstva. Cieľ je dosiahnutý — prostriedok odhodíme! Ja hlúpa, slepá!“ Ona zakryla tvár
         rukami.
   </p>
   <p>
    V Anne zaševelilo sa srdce, ona cítila fyzický bôľ na ľavom boku.
   </p>
   <p>
    „Slepá som ja!“ vykríkla Anna prenikavým, silným a spolu plačlivým, slzami duseným
         hlasom, i klesla nazad na diván.
   </p>
   <p>
    Anna už od roka cítila, že jej slabnú oči. Kruh, ktorý razom možno obzrieť, počal sa jej
         úžiť podvečer, keď iní ešte dobre videli, ona už ťažko rozoznávala predmety. Ešte čo decko
         trpela na takzvanú vlčiu tmu, a preto nepridávala tomu zvláštneho významu. Od slastných
         okamihov nad prameňom, pri machom obrastenom Elinom oltári, vzrastal jej neduh, takže
         trápená predtuchou zašla k lekárovi, staršiemu, veľmi poctenému mužovi, ktorý častejšie
         zachádzal do Vanovských a slul podivínom. Lekár potriasal hlavou, bral sklá, kládol otázky,
         pri ktorých rumeň studu sfarbil devine líce. „Načo to všetko,“ podumala; ale dobrá,
         myslením zduchovnená tvár lekárova budila v nej dôveru. Pri treťom raze riekol lekár, že
         musí hovoriť s Vanovským. Anna pocítila razom bôľ a zaplakala. „Pravdu chcem počuť,“ riekla
         lekárovi s rozhodnou vôľou, „a zakazujem vám zneužívať tajnosť.“ Lekár pozrel koso na devu.
         Ona vstala, a prv než nazdal sa, počala celovať jeho ruku, prosiac ho o celú, čo ako hroznú
         pravdu… Starému lekárovi vzdor tomu, že slul hrubým a neciteľným, zatmilo sa pred očami… On
         vyjavil jej, že jej neduh je neliečiteľný — a môže viesť k celkovému oslepnutiu. „Ostane,
         ak mne nevoľno — pohovorte sami so strýcom — azda…“
   </p>
   <p>
    Anna pocítila v hlbokej duši, že to „azda“ je púhy výraz bez zmyslu a váhy, že lekár
         neverí na možnosť jej vyzdravenia. Anna bojovala strašný boj so sebou. Čo bolo hynutie,
         očakávanie hrozného, temného stavu proti tomuto boju, s akým odhodlala sa zavrhnúť šťastie,
         lásku, najvyššie blaženstvo, ktoré spojené bolo s menom Albertovým!
   </p>
   <p>
    Ona zvíťazila v tomto boji, vhĺbila sa do tieňov odriekania. Čo má hovoriť, čo má
         nariekať a znepokojovať strýca, ktorého milovala, ktorému bola zaviazaná detinskou
         vďačnosťou? Dosť zavčasu príde istota… A tu, v upokojenú, keď nie zacelenú, aspoň násilne
         ohlušenú hruď siahla Mária tvrdou rukou podozrenia. Odrieknutie sa po veľkom vnútornom boji
         prináša istú útechu, pravda nezávidnú, no predsa útechu: človek cíti sa čistý, cenný… Mária
         svojím podozrením brala deve i túto poslednú, smutnú útechu. Anna zaumienila si i túto ranu
         preniesť bez reptania — no nevydržala; čo jej bolo do toho, či celý svet vie jej tajnosť?
         Ona rozpovedala tetke všetko, a odvrátila od nej tvár.
   </p>
   <p>
    Mária vyšla z chyžky zahanbená, zničená, v úplnom zmysle slova nešťastná. Stretnúc
         Karola, hodila sa mu na prsia a dlho vzdychala, nervózne tisnúc sa na jeho hruď.
   </p>
   <p>
    Vanovský temer zaplakal, počujúc, čo je s Annou. On vnišiel k nej, kľakol k divánu, a
         dlho držal vo svojej ruke jej bledú, vlhkastú ruku. Zašiel k lekárovi. Tento skúsený muž, v
         nehodách žitia a pod tlakom jeho nezrovnalostí dávno stratil vieru vo svoju vedu. „Zle s
         ňou, pán môj,“ riekol akoby dusenou zlosťou; „čo mám deklamovať? Chcete potešiť sa
         diagnózou? Ak nájdete v tom obľahčenie — dobre. Devica trpí na atrophiu retinae
    <sup>
     [
     <a class="footnote" href="#ftn.d56e2501" name="d56e2501">
      108
     </a>
     ]
    </sup>
    , pekne rúče po slovensky (on vlastne riekol: „deutsch gesagt“) rečeno,
         spôsobnosť videnia mizne — a zmizne.“
   </p>
   <p>
    Vanovský úzkostne pozrel na tvár doktorovu.
   </p>
   <p>
    „Aká pomoc? Aké liečenie! Rieknite, vyjavte —“
   </p>
   <p>
    „Ah, pane môj! Často stojíme nad lôžkom, sadáme k stolu a s vážnou tvárou píšeme
         háky-báky na úzky papierčok. V hlave plno technických termínov, v duši vôľa pomáhať — no
         nemocný hynie pred našimi očami. Najradšej bys zvolal: dajte pokoj mne i tejto obeti. To
         nemožno, i nemocný i príbuzní upierajú na teba prosebné zraky, dôverujú ti, každé slovo
         pozorujú. Čerte, chceš, či nechceš, ty musíš luhať! Pane môj, to tragika nášho
         povolania.“
   </p>
   <p>
    Vanovskému boli nepríjemné tieto slová — on chcel počuť potešiteľné reči.
   </p>
   <p>
    „Chcete, abych i vás klamal? Dobre. Vezmite devu, vlečte do Viedne k Arltovi
    <sup>
     [
     <a class="footnote" href="#ftn.d56e2515" name="d56e2515">
      109
     </a>
     ]
    </sup>
    , vyhoďte pár tisíc zlatých — v tom je iste veľká útecha. Arlt vám povie:
         retinitis pigmentosa
    <sup>
     [
     <a class="footnote" href="#ftn.d56e2519" name="d56e2519">
      110
     </a>
     ]
    </sup>
    — vy navrátite sa s povedomím, že ste všetko možné vykonali — no deva oslepne —
         oslepne!“
   </p>
   <p>
    Karol našiel ženu v malej izbe Anninej. Mária potrasená bola v základoch svojho bytu a
         cítenia. Každá tvrdá poznámka, každá nevľúdna myšlienka, ktorou obrazila Annu, padla jej na
         dušu a tiesnila jej svedomie. Anna zjavila sa pred ňou čo čistá, vysoká bytosť, a ona ju
         upodozrievala! Ona, ktorá každým tlkotom srdca hreší!
   </p>
   <p>
    „Zostanem u Anny na noc,“ riekla Karolovi, „veď je taká smutná, taká nešťastná!“
   </p>
   <p>
    Karol vyšiel, aby Anna nezbadala jeho zúfanie. No Anna hneď riekla Márii:
   </p>
   <p>
    „On bol u doktora! Aký je smutný, ako trápi sa o mňa! Vidíš, tetuška, toho som sa bála
         najviac. Mne ľahšie bolo znášať údel svoj, keď som bola sama.“
   </p>
   <p>
    „Odpusť mi, Anička — ja som ti krivdila!“
   </p>
   <p>
    Anna pozrela na tetku svojimi ešte vždy prekrásnymi očami. Nemoc blížila sa
         tajne.
   </p>
   <p>
    „Tys anjel; ja pýšila som sa pred tebou, nedostupná, hrdá na svoju vysokú dôstojnosť.
         Aké zmenili sa okolnosti! Boh je milostivý, on nám pomôže, obom… i ja som chorá, i
         ja!“
   </p>
   <p>
    Mária neodchádzala od Anny. Hanka ustlala jej na diváne. Ako nešťastie zbližuje! Ako bôľ
         zjednocuje! Všetky hate, nastavané medzi Máriou a Annou, rozbil nečakaný príboj citov
         bôľnych. V šťastí a mieri boli si cudzími, v biede sa zblížili.
   </p>
   <p>
    „Tetuška, spíš?“ zašeptala Anna asi o polnoci, počujúc jej pravidelné dýchanie. Na ňu
         nadišla úzkosť, ako na decko pred tmou.
   </p>
   <p>
    Mária neodpovedala, vstala a ľahla k Anne. Anna objala ju trasúcimi sa rukami. „Bože
         môj, aká si dobrá! Už mi zase ľahko. Tys u mňa. Tetuška, neveríš, ako strašne mi bolo. Mne
         zdalo sa, že ležím v rakve, temnej, zabednenej! Číra, hustá tma okolo, a chlad, strašný
         chlad!“ Anna vinula sa k horúcemu telu Márie.
   </p>
   <p>
    Mária bozkávala ju na tvár — cítila na prsiach jej rameno. „On už vyzdravel,“
         pokračovala, „môj liek bol horký… no či mohla som ináč? S mojimi listami a podarkami poslal
         i karotku, na ktorej stojí, že ma nenávidí, že som nehodna tých bôľov, tých vrelých citov,
         ktoré rozlunili jeho celú bytosť! Ja som sa potešila nad touto tvrdou rečou! On je
         slobodný… on premôže bôľ — a zas zaskveje sa mu svet! Tetuška, veď on veľký duch. Mne
         jedinej čítal svoje práce, takých nebolo ešte u nás. Plamene vyšľahujú z jeho básní —
         vysoké dumy rodia sa pod jeho perom. A on je slobodný, ja sňala z jeho duše dusivé závažie.
         Ale tu bolí,“ doložila, pritisnúc Máriinu ruku k hrudi.
   </p>
   <p>
    „Ja ho milujem, tetuška; keď príde tá večná temnota, každý dych hrude mojej bude
         modlitbou za jeho mier a spokojnosť. Nič ma neodtiahne od jednej myšlienky, žiaden predmet
         nepostaví sa medzi neho a moju dumu o ňom.“
   </p>
   <p>
    Mária ramenom pocítila, ako silno vlnia sa svieže prsia devine. Jej dych bol horúci, na
         svojom obnaženom hrdle badala jeho závan. Akou malou, biednou cítila sa pred Annou! Jej
         zdalo sa, že nenie hodna týkať sa ramenom týchto čistých pŕs. ,Ty musíš očistiť svoju
         dušu,’ napadlo jej, ,potom, možno, nájdeš silu k podpore tejto klesajúcej devy.’ Mária
         razom pocítila ťarchu svojej viny — jej myšlienky, jej túžby neboli ďaleko také jasné, také
         nevinné…
   </p>
   <p>
    „Anna moja,“ počala šepotom, „i ja som chorá, i ja som biedna,“ a prúd sĺz vyronil sa
         jej z očú. Anna ju bozkala na vlhké líce. Dlho šeptala Mária… čím ďalej šeptala, tým
         nepokojnejšie dvíhala sa jej hruď, tým silnejšie pritískala k sebe Annu. Razom Anna
         zachytila jej pery rukou.
   </p>
   <p>
    „Nehovor — tetuška — preboha, ani slova ďalej! Povedz, že to sen! Nehovor, prosím ťa,
         nehovor!“
   </p>
   <p>
    Mária odtiahla z úst devinu ruku a priľnúc k jej uchu, pokračovala vo svojej spovedi. No
         Anna ju nepočúvala.
   </p>
   <p>
    „A teraz vieš všetko! Mne ľahko! Teraz vieš, žes mojím anjelom, mojím ochrancom. Anička,
         preboha, neodvracaj sa odo mňa, neodsudzuj ma! I môj život stratený — i mne hasne svetlo.
         Anna moja, tys šťastná vo svojej čistote, vo svojom odriekaní. Ja rozháraná, cítim pred
         nohami priepasť a ženiem sa k nej. I ja som stratila všetko — duša moja hynie — niet
         východu, niet spásy.“
   </p>
   <p>
    Anna celú noc nepocítila svoj vlastný bôľ — on zahlušený bol cudzou neresťou. Keď počula
         z úst doktorových beznádejnú istotu, keď odsotila milujúcou rukou od seba Alberta — bola
         presvedčená, že kalich jej utrpenia naplnil sa po samý samučičký kraj a ani jedna kvapka
         blenu nevmestí sa viac doňho. A ajhľa: nový, otupný bôľ lial sa do plného kalicha mohutnou
         vlnou; sú teda biedy a neresti, ktoré ešte vždy majú dosť miesta v srdcovej nádobe.
   </p>
   <p>
    „To samoklam, tetuška,“ hlasno zavolala Anna, „to prelud, to nemožnosť!“
   </p>
   <p>
    Mária stŕpla. „Čo som to urobila?“ blyslo jej hlavou. „Už mám nad sebou sudcu, už som
         pod nadvládou.“ Vzdor skrsol v jej útrobách.
   </p>
   <p>
    „Tetuška, anjel… vy ste moja mať, moja sestra! Nikdy vás nik tak nectil, ako ja ctím
         vás! Len jedno treba: tajnosť je hriech, zhoďme ju z pŕs svojich; načo tajiť pred ním… on
         schytí ťa v mocné rameno svoje a zachráni svoje holubiatko.“
   </p>
   <p>
    „Neplač, Anna — to škodí tvojim očiam,“ riekla Mária a odtiahla rameno od pŕs deviných.
         Ona starala sa netýkať sa telom svojím devinho tela. Tichosť zavládla izbou. Anna počala
         zhlboka dýchať. Zaspala.
   </p>
   <p>
    Mária pozorne vstala a prešla na svoj diván. Chladný paplón milo osviežil jej rozpálené
         údy. Z Anninej postele ozýval sa ľahký ston, častejšie zapraskala posteľ, deva spala
         nepokojne. Mária neľutovala, že prehovorila s Annou… na ráno tešila sa nad svojou spoveďou,
         ako teší sa dlžník nad zaplateným dlhom, ktorý tiesnil jeho svedomie. Dlh je zaplatený…
         možno robiť nové dlhy.
   </p>
   <p>
    Za domom Rybáričkiným v Hrušovníku zdvíhal sa do výše strmý, kužeľovitý kopec, pokrytý
         trávou spasenou ovcami. Úzke paralelné pásma — ovčie to chodníčky — vinuli sa okolo jeho
         bedier; až pri samom končitom vrcholci černela sa borinka — niekoľko sto najviac
         zakrpatených stromov, akoby náhodou zablúdených do tohto pahorkatého kraja. Kýčer — tak
         volal sa kopec — bol ohnivom v reťazi pahorkov, tiahnúcich sa z tejto strany hrušovníckej
         doliny, lenže osamotnelým. Hneď za prídomnými záhradami vystupoval rovno ako pyramída,
         obložená dŕním.
   </p>
   <p>
    Stanislav Rudopoľský v duševnej úzkosti svojej spomenul si na Adelu, na jej silnú vôľu,
         odhodlanosť, na jej príbuznosť k Vanovským. Tieto vlastnosti stali sa mu cennými. Vedel, že
         ona miluje Máriu, veď vyslovila sa o nej ako o svätej. Posledná návšteva u Vanovských
         ťažkým bremenom ležala na jeho duši, a čo bolo najhoršie, sám nebol na čistom, ako Mária
         považuje vec. Vedel, že prekročil tie hranice, ktoré vymeriava obyčajný spoločenský takt,
         nuž ale, či jeho pomer k Márii je niečo obyčajné? Jemu bolo jasno, že to samé stať sa mohlo
         i v prítomnosti Karolovej, on čestne potriasol mu ruku, slobodne pozrel do jeho tváre.
         Svedomie jeho bolo jasné, bez najmenšej škvrny, keď mu Karol v ateliéri zveril Annino
         nešťastie, keď obdivoval Grizeldis a poznával niektoré črty z tváre Máriinej. Avšak čo ona?
         Táto otázka tiesnila ho, ona hnala ho do Hrušovníka, ktorému sa vyhýbal v bázni pred
         Adelou. Ona mu bola priblízka svojím ohnivým bytom, svojou neobyčajnou, prostou
         rozhodnosťou. Ťažké mysle behali hlavou Stanovou cestou do Hrušovníka.
   </p>
   <p>
    Vodín už zmizol za bučinou, dolina rozšírila sa. Skoro objavil sa Kýčer, vyčnievajúci
         nad tmavozelenými sadmi. Kraj stal sa jednotvárnym, skoro šutým.
   </p>
   <p>
    V dome Rybáričkinom Stano našiel starenku v bielom, čipkovanom čepci. On udal svoje meno
         a zbadal, že starena sa zaradovala.
   </p>
   <p>
    „Adelka vyšla na prechádzku,“ zvestovala starenka, „pošlem pre ňu.“ Oči staruškine
         usmievali sa príjemne.
   </p>
   <p>
    „Ah, neráčte sa unovať — počkám — načo ju nepokojiť.“
   </p>
   <p>
    „Do obeda obyčajne chodieva na Kýčer,“ starenka stala so prívetivou, „je to tak blízko a
         je istá, že nikoho nestretne. Ja som jej matka,“ doložila a uklonila sa. „Ona mi hovorila o
         vás; mnoho pekného a dobrého.“ Ona opätne ukľakla.
   </p>
   <p>
    „To kopec nad záhradou? Dovoľte — pôjdem jej v ústrety.“
   </p>
   <p>
    Matka previedla ho sadom. On vystupoval príkrym kopcom a s tichou bázňou hľadal očami
         Adelinu postavu. No kopec bol osamelý, pustý. Materina dúška silno rozvoniavala. Chôdza a
         rozčúlenosť rozvlnili jeho prsia. On obrátil sa a pozrel na kraj. Pod vŕškom dlhým radom
         tiahla sa obec, z každého komína valil sa kolmý stĺp dymu. Bol krásny jesenný deň, slnko
         pálilo ako v lete. Vzduch bol taký čistý, že Stano musel rozoznávať jednotlivé halúzky
         riedkej dubiny, rastúcej na vŕškoch ležiacich na druhej strane doliny. Zľava tiahli sa
         zorané role, nad ne trčal končiar vysokej veže blízkeho mestečka.
   </p>
   <p>
    Za niekoľko minút bol už pri borinke. Ona stála tichučko, ako zo skaly tesaná.
   </p>
   <p>
    Krajom borinky vystupoval rovno ku končiaru. Už mal len niekoľko krokov. Spoza končiara,
         z druhej strany ukázal sa šedý slnečník. Stano pokročil — na vrcholci objavila sa štíhla
         postava Adely. Jarké slnko osvietilo jej šedé šaty i rumennú tvár. Za ňou rozprestierala sa
         modrá hlbina bezoblačného, veselo vyjaganého neba.
   </p>
   <p>
    Jej oči zablysli sa — no len za okamih — tichá istota zavládla jej zjavom. Stano pozrel
         na ňu — a hnev bol prvým jeho pocitom. Všetky tlmené a vyhovárané dojmy ožili. ,Aha hlupák,
         aký blbec,’ podumal; ,tri hodiny vzdialený od tejto krásy — mne nebom určenej — a ja motám
         sa po zráznych stezkách.’ Jemu razom bolo jasné, že ju miluje. Čím viac premýšľal o
         vodínskom výjave, čím dokonalejšie uvažoval všetky okolnosti, tým vypuklejšie predstavovala
         sa mu Adela, čo priama, náruživá, no vo všetkom pravdivá žena. I jej otvorené,
         bezceremoniálne chovanie sa vedel si vysvetliť, či že musia byť všetky ženy na jeden lad,
         na jednu podobu? A teraz, keď ju uzrel v lúčoch jasného slnka, bez okrás, s voľne
         vlajúcimi, hustými vlasmi, všetky pochybnosti zmizli a zostala iba jedna istota, že ju
         miloval od prvého okamihu, že počiatok jeho lásky je súčasný s prvým pohľadom na jej
         svižnú, elegantnú postavu. Presvedčenie o tom zjavilo sa s takou silou a takou určitosťou,
         že by bol najradšej schytil Adelu do ramien a letkom zniesol z vrchu. Nevládal prehovoriť
         slova, zatajil dych rozvlnených pŕs a mlčal.
   </p>
   <p>
    „Zase našli sme sa na výšine,“ s jemným úsmevom riekla Adela, cloniac tvár
         slnečníkom.
   </p>
   <p>
    „Krásny výhľad,“ riekol Stano a zahanbil sa nad triviálnou frázou. On vystúpil k nej a
         rozhľadel sa po kraji. Jeho akoby hrial pal z toho boku, kde ona stála.
   </p>
   <p>
    „Veľa krásy neníe na ňom. No ja temer denne vychádzam na vŕšok, mnoho ráz i v daždi. Tu
         panuje taká tíšina, taká samota a predsa i voľnosť. A ten svieži vzduch! Za desať minút som
         hore a istá, že nestretnem nemilú tvár.“
   </p>
   <p>
    „Dnes ale stala sa výnimka. Vy stretli ste votrelca.“
   </p>
   <p>
    Adela neodvetila.
   </p>
   <p>
    „Čo robí Mária? Teší sa iste nad Annou — ona je taká nesebecká, mäkká a dobrá.“ Oči
         Adeline skúmavo upreli sa na oživenú tvár Stanovu.
   </p>
   <p>
    Jemu bolo nevoľno okolo srdca. Ono sťahovalo sa bôľom a strachom. Blížil sa neúprosne
         osudný okamih životný. Dlho účinkoval hrušovnícky magnet. No až teraz rozletel sa za ním.
         On nemohol hovoriť o cudzích záujmoch — jeho vlastný plnil celú jeho dušu. Oba ticho
         zostupovali z vrcholca. Stano nevdojak zabočil cez borinu. Jej ratolesti skryli ich pred
         svetom, len modré, hlboké nebo pnulo sa nad borkami. Rudopoľský zastal. Pozrel na Adelu, na
         jej strojnú, svižnú figúru, na jej nežnú tvár; pomyslel: ,ďalej nemožno’. Veľký, jasný cit
         ovládal ním. Nie viac umenie, nie oduševňujúca vláda modelu, ale pulzovanie zdravého,
         silného života, roztúženie za vysokým, sladkým pôžitkom, za vtopením sa dušou do tejto
         slobodnej, ohňami blčiacej duše rozochvelo ho a pozbavilo chladného uvažovania. On nebol
         človekom, ktorý by vedel skrývať svoje plamenné túžby.
   </p>
   <p>
    Jemu bolo razom jasné, že túto borinu nezanechá bez toho, žeby nezovrel do ramien
         vlnistú hruď Adely.
   </p>
   <p>
    Adela zastala a ticho hľadela naňho.
   </p>
   <p>
    „Ani krok ďalej!“ zavolal Stano. „Ja vás milujem, Adela; na tejto osamelej výšine
         hovorím vám bez okolkov, že vás milujem! Niet iného východu! Vy ste mojou!“
   </p>
   <p>
    „Nie som nováčik!“ odvetila Adela, zahoriac purpurom po celej tvári, sluchoch a
         hrdle.
   </p>
   <p>
    „Ešte raz opätujem, krásna, démonická žena, ja vás milujem! Už raz boli ste mi blízko —
         už raz pocítil som pal vášho dotknutia.“
   </p>
   <p>
    „Preto, že som sama v pustej hôrke, bezvládna, slabá žena, preto dovoľujete si takýto
         nápad? Potomok Sudova, čo zbíjal z Vodína Moravčíkov! Rytier — umelec - karhateľ
         Svatnayových prechvatov!“
   </p>
   <p>
    Stanislav zachvel sa. On v tajnom srdci predcítil, že jeho vyznanie nebude oslyšané.
         Jemu hovoril to jej starostlivý pohľad, keď zvírila sa proti nemu búra na Vodíne. A teraz —
         aký to hlas, aký pohľad!
   </p>
   <p>
    „Voľná cesta — nehnem sa z tohto miesta — voľná cesta — nenapadnem vás — no i ten vzduch
         je slobodný, slobodný je cit v mojich prsiach. Vaša vec, čo mi odvetíte. Nik vás nenúti.
         Ale vedzte, démon, že vás milujem nad všetko na tomto svete.“
   </p>
   <p>
    „Časy minuli sa, keď som sa usmiala nad takýmito rečami. Vidíte, vaše opovrhovanie,
         ktoré pocítila som takým hrozným bôľom na Vodíne, striaslo moju dušu a zapríčinilo, že som
         pretrhla veselý život, ktorý tak príjemne ohlušoval strasti pochybenej mladosti mojej. Aká
         slasť, že vám môžem povedať, aký tvrdý, hnusný, nespravodlivý je úsudok ľudí! Vy staviate
         na ten úsudok — a chcete smelým začiahnutím ruky dosiahnuť ovocie, ktoré váš vrtoch
         považuje za želateľné. Hej! Rozpustilá vdova, jazdí, kúri, hrá v karty! To vietor, to lacná
         brísa pre naše panské chúťky. Len smelo, len ataku treba. Vyletíme za ňou do jej samoty,
         tam uprostred borku povieme smelé slovo — a ona radostne padne nám do náručia!“ Ona sa
         rozohnila, jej hruď dmula sa rýchlo.
   </p>
   <p>
    „Možno, že vás oprávňujú ľahké triumfy! Možno, že podarilo sa vám vlákať do bahna čistú,
         zápalistú dušu… No, to nie zásluha vašej sily — ale slabosť biednej ženy. Vy ste nepoznali
         silnú ženskú dušu! Nie som nováčik!“
   </p>
   <p>
    „Chcem vaše odpustenie, chcem…“
   </p>
   <p>
    „Odpustila som vám v tom okamihu, v ktorom ste sa prehrešili. A teraz je medzi nami
         jasno. Čistá je táto hruď — potomok Sudova, čistá a hrdá! Jedna hlava spočinula na nej,
         pery tieto dotkli sa iba čela môjho mrúceho, veľkodušného muža. Veríte lebo nie — nezáleží
         mi už na tom. Nehovorila bych vám to, kebych len zďaleka myslela na vás a vašu sebeckú
         lásku. Hovorím preto, aby ste nemysleli, že som z takého mäkkého dreva ako úbohá obeť…“
         Adela pokročila svojím pružným krokom. Ratolesti borice zašumeli o jej šaty.
   </p>
   <p>
    „Adela! Preboha, nad priepasťou vznášam sa! Ja som vás zachytil nad bezdnou — ste hrdá,
         vráťte mi to, vráťte!“
   </p>
   <p>
    Stanov hlas zunel melodicky, pravdivo, a divé rozčúlenie svietilo z jeho zbledlej
         tváre.
   </p>
   <p>
    Adela ohliadla sa. Ona cítila sladkosť svojho víťazstva.
   </p>
   <p>
    „Stojte! Hlava mi horí, krásna žena! Nežeňte ma do krajnosti! Zločin sa rodí v duši
         mojej — ja vás nepustím odtiaľto! Zmilujte sa nado mnou i nad sebou! Vy nemôžete, nesmiete
         odo mňa! Ja vás schvátim násilne do týchto ramien!“
   </p>
   <p>
    Adela zasmiala sa svojím strieborným smiechom a pokročila pred neho, tesno pristúpiac k
         nemu.
   </p>
   <p>
    „Ja nesmiem? Mne zakáže niekto voľný pohyb? Mne niekto hrozí?“
   </p>
   <p>
    Z Adely zaviala sila a vysoká ženská dôstojnosť. Nikdy nejavila sa mu taká krásna, no i
         tak oddialená, nedostižná. On videl, ako otvára sa medzi ňou a ním priepasť…
   </p>
   <p>
    „Vidno, vy ste ešte na chybnej stezke! Ešte zostal kus vodínskej klebety v duši vašej.
         Ja som sa nikdy nepýtala, čo o mne myslí táto mužská háveď, ktorá sa okolo mňa tmolila! No
         vaše podozrenie, váš pohrdlivý úsmev ranil mi dušu, lebo jasno som videla, že vy so mnou
         jednako opovrhujete ako onou čeliadkou bez srdca a rozumu, a mňa zahrnujete jedným
         máchnutím ruky do jej prekliateho kruhu. Teraz vedzte, že som nad nimi i nad vami; ja
         stojím tu čistá, a na vašej blahorodnej duši vidím škvrnu! Hľa, aký slabý ste, keď vo vás
         zahorí egoizmus! A teraz ešte jedno slovo!“
   </p>
   <p>
    Naozaj, Stanislav ešte nikdy necítil sa taký slabý, taký biedny. On chladno vedel
         hľadieť do osudného otvoru pištole, priamo namierenej na jeho čelo; v divej búrke na Adrii,
         keď všetko potratilo hlavy, ležal pokojne v kajute, očakávajúc katastrofu. No teraz
         zmalátnel pred mladou krásavicou. Jediný silnejší cit bola zloba, rastúca pod palom
         zahanbenia a bôľu. No i zlosť jeho stala sa bezsilnou.
   </p>
   <p>
    „Vy ste denným hosťom u Vanovského. On je trochu neokrôchaný dobrák, Mária je málo
         rozvitá, no čistá, čestná žena. Vy znebezpečujete mier tohto domu. Idú chýry. Viete, ako
         málo vážim si celý tento hlúpy, nízky, klebetný svet. Lenže čo ja unesiem, to neunesie
         mäkká, bezbranná Mária. Už som chcela do Rudopolia. Vy ste prišli. Verím na vašu česť, tak
         ako na váš egoizmus. Povedzte mi, či nemýlim sa svojou vierou?“
   </p>
   <p>
    Stanovi až teraz narástol jeho prechmat na verande na opravdivé previnenie. Z Adely tak
         vialo čistotou, prísnym mravom a zvrchovanou dôstojnosťou. On zakryl si tvár dlaňou. Sám v
         sebe šľachetne zložený, nebol si povedomý hrubých priestupkov, vrhajúcich tieň na
         charakter, aspoň na charakter, ako javí sa v bežných pochopoch. Pravda, v obcovaní so
         ženským pohlavím nebral vec tak presne, a nemal na to zvláštnej príčiny v pohnutom svojom
         živote. Tu naraz stojí pred ním sudca, vysoko vyzdvihnutý držiac panír ženskosti, omnoho
         vyššie než on kedy podumal. Jeho zaujímali, povznášali krásy formy, hĺbka zraku, sviežosť
         líc, peľ nevinnej tváre — no dnes prvý raz koril sa pred ženskou dušou, pred ženskou
         kúzelnou jasnotou.
   </p>
   <p>
    „Vy mlčíte,“ pokračovala Adela, a líca jej obledli; ona akoby oslabla bola, spustila
         ruky rovno nadol. Malinký králik, oriešok, ako volali vtáčika v Hrušovníku, piskol, ulepil
         sa na vysoký picháč, zhybnúc ho až k zemi. „Vy myslíte, táto ,koketa’ žiarli! Nie, pán môj!
         Čo sa nás týka — my sme na čistom druh s druhom. Mne je Mária drahá! Tu stojím pred vami, a
         poznali ste, že netkne sa ma ani prosba, ani hrozba. No, ak vás to teší, kľaknem pred vami
         a pozdvihnutým ramenom prosím vás — nehubte tichý, krásny život, netrávte ženu, matku,
         prekrásnu dušu!“ Adela pozdvihla zložené ruky a slzy jej vyhŕkli z očí.
   </p>
   <p>
    Stanislav Rudopoľský zajasal čistým, radostným rozhorlením. On už nemyslel na seba, a
         sily jeho vzrástli.
   </p>
   <p>
    „Teda ma vypočujete? Ak vaša vôľa, budú to posledné slová moje, a nech kliatba stíha ma,
         ak vám nepoviem číru, svätú pravdu.“
   </p>
   <p>
    Stanislav jasno, pravdivo rozpovedal všetky svoje myšlienky, pocity, bôle a radosti,
         ktoré vzťahovali sa na jeho pomer k domu Vanovských. On opísal jej svoje umelecké
         znovuzrodenie, svoje trápne pochybnosti i časom blysnúce sa ružové nádeje. Keď prišiel
         výstup na verande, hlas jeho znel tak priamo pravdivo, on vylíčil celý proces svojho
         uchvátenia, každé potešenie svojho srdca, každý odtienok svojej fantázie. Adela počúvala
         ho, a napadlo jej, ako zabudol sa pri pohľade na rudopoľskú dolinu oblokom hradným. Slnko
         stálo na poludní a lialo svoje jasavé vlny svetla na zem. Stanislav zmĺkol. Tíšina zavládla
         vôkol, tá podivná tíšina dňová, v ktorej je človeku veselo, akoby kus slnečného svetla lial
         sa do duše a osvetľoval všetky jej záhyby. V takomto svetle ťažko je pretvarovať sa,
         hriešno, nesmierne hriešno je luhať. Oko božie hľadí na človeka bezprostredne. Ona videla
         na Vodíne, ako vedel zabudnúť sa Stano, ako vhĺbil sa do krás panorámy, ako zduchovnela
         jeho tvár a blyskotalo oko. Ona veľmi dobre pochopovala, ona videla okom duše celú tak
         vrelo a verne opisovanú scénu na verande. Horkosť tratila sa z jej duše. Vzdychla zhlboka.
         Jej veľké oko utkvelo spýtavo na perách Stanových. On už bol dokončil, viac nemal čo
         hovoriť; čakal na súd; vyznaním zhodil z duše veľký kus bremena. No tu zase ozvalo sa jeho
         srdce. Každá sekunda prežitá v blízkosti Adelinej rozplameňovala v ňom lásku. Adela unikala
         do výše, a túžba jeho rástla každým okamihom.
   </p>
   <p>
    „Neodháňajte ma, darujte mi srok! Ujdem, ujdem z Rudopolia! Tu vyschli korene moje, a
         kde obrátim sa, všade narážam na zmätky a nehody! Ja cítim, že som cudzinec, že dokončím
         púť svoju na cestách, neznaný, nemilovaný, lebo ma vytrhli z otcovskej pôdy. No dovoľte,
         abych odišiel s obrazom vašim ničím neskalenej krásy, neskalenej ani prílišnou
         tvrdosťou.“
   </p>
   <p>
    „Prečo nepriľnete láskou ku starej pôde! Verte, tu dobre, tu sladko. Kto môže za to, že
         vaše náruživosti tak špatia kraj náš?“
   </p>
   <p>
    ,Bože môj,’ podumal Stano, ,veď ona zmenila tón; nie príkro, krotšie znie jej hlas,’ a
         slabušká nádej zasvietila mu. On by rád bol pustil sa nadol, aby ušiel s kúskom tej
         nádeje.
   </p>
   <p>
    Adela verila slovám Stanovým a uspokojila sa. Sama prichádzala si hriešnou! Veď hodná
         čiastka jej tvrdosti, prísnoty, jej ostrých rečí padala na váhu otupných chýrov, ktoré sa k
         nej dostali z prvej ruky. Svatnay poslal „rodenú barónku“ priamo do Hrušovníka. A teraz,
         keď Stano vylial celú biedu svojho srdca poslušne, úprimno — jej bolo nevoľno; ona cítila,
         že slabne.
   </p>
   <p>
    Pravda, Stano nemal tak ďaleko popustiť uzdy svojmu záchvatu. No i v tom je istá
         prelesť, oheň duševný, iskrennosť — akú nevidela počas svojho tunajšieho pobytu: A potom,
         veď umelcovi možno viac odpustiť, než suchým ľuďom, bez svätosti tvorivého nadšenia. Otázka
         je len v tom, či Mária bez zmätenia svojich pokojných citov preniesla neobyčajný závan
         mocného, farbistého, príťažlivého ducha?
   </p>
   <p>
    Adela prijala na spiatočnej ceste Stanovo rameno, no opierala sa naň ľahunko. Obed bol
         neveselý. Starenka viedla prvé slovo a mnoho hovorila o svojom nebohom mužovi, o jeho
         sláve, jeho veľkých úspechoch. Adela hrala na piane niektoré otcove skladby; pod jej
         pružnými prstami uhýbali sa klávesy, struny zvonili tou energiou, aká sídlila v jej duši.
         Zdalo sa, že sám mŕtvy nástroj poddáva sa jej duševnému rozpoloženiu a riadi sa jej
         vnútorným povelom. Stano počul i búrku, i silu, i oheň, i lahodu znieť z klavíra. No čo mu
         najviac potriaslo dušu, on počul i z jej hry to „nie“, ktoré ho tak ohromilo na vozdušnom
         Kýčeri. Starenka nemohla bez plaču počuť melódie mužove. Ona utiahla sa do bočnej izby,
         modlila sa a plakala. Večerilo sa, keď počala Adela hrať; v izbe panovalo predvečerné šero.
         Stanislava ešte nikdy tak nezaujímala hudba, pre ktorú mu vôbec chybel opravdivý zmysel. No
         klávesy riadené Adelinými prstami stali sa i preňho výrečnými. Ona počala hrať ľudové
         piesne. Melódie boli také jednoduché, blízke srdcu, pochopiteľné uchu — razom porozumel ich
         významu. To bolo niečo iné než trilery v opere. Tu nebolo nič neprirodzené.
   </p>
   <p>
    „To naše piesne,“ riekla Adela a jej ruky klesli do lona; „ako sa vám ľúbia?“
   </p>
   <p>
    Stano rozčúlený, povznesený nevedel nájsť slova. Jemu zdalo sa hriechom po týchto
         čistých zvukoch preriecť profánnym hlasom niekoľko suchých slov.
   </p>
   <p>
    „Hudba je samý bezprostredný cit,“ riekol po chvíli; „ako možno slovami vyraziť jej
         dojmy?“ On nechtiac, akoby vo sne vzal jej ruku a vďačne stisol. Vstal a odvrátil
         sa.
   </p>
   <p>
    Adela vpadla do klávesov a mohutné akordy zazuneli z nástroja.
   </p>
   <p>
    „A na Annu nepýtate sa,“ prehovoril, sadnúc k nej na nízky taburet, „sotva viete, čo
         stalo sa s prelestnou devuškou.“ Stano vyrozprával, čo vedel o jej neduhu, o jej
         sebazaprení.
   </p>
   <p>
    „A to mi až teraz hovoríte!“ V Adele povstala zase zlá myšlienka: ,Ajhľa — i tu
         egoizmus!’ „Podivno; a čo s Albertom?“
   </p>
   <p>
    „Bohvie! Ja sa bojím o jeho krásnu, rojčivú dušu. Teraz sme na jednom horkom chlebe!“
         doložil s ľahkým nádychom sarkazmu.
   </p>
   <p>
    „Ona ho odsotila, vediac, že niet pomoci pre jej oči! Vidíte, pán Rudopoľský. To len
         žena môže; toľko sebazaprenia nenájdete u mužov! Úbohá Anna!“
   </p>
   <p>
    Adela sklonila svoju strojnú hlavu. Stano vstal a odberal sa. Práve vnášala Marta
         svetlo, a žmurkajúc očami pozrela na Rudopoľského. Ona znala tajnosti svojej veliteľky —
         ona neraz počúvala jej šepoty zo sna, jej výkriky.
   </p>
   <p>
    Rudopoľský cítil, že svojím vyznaním zblížil sa k Adele. Odchádzajúc, osmelil sa a
         pritisol jej malú, silnú rúčku ku svojej hrudi. Ona ju odtiahla hladko, bez namáhania. Vo
         dverách zastal, pozrel na ňu, predstaviac si jej krásnu postavu, visiacu nad vodínskou
         priepasťou. Ona kynula mu, aby vzdialil sa. Stano vyšiel a sadol na vozík. Tma panovala na
         ulici.
   </p>
   <p>
    Adela stála pri otvorenom obloku a počúvala, ako tíchne rachot vozíka. Potom sklonila
         hlavu na obločnú dosku a zaplakala polohlasným plačom. Marta prišla na palcoch.
   </p>
   <p>
    „Milosťpani, načo plakať! Prišiel!“
   </p>
   <p>
    Adela neodpovedala.
   </p>
   <p>
    „Mnohí vystali, prišiel jeden, a to ten pravý! Neúročno — ale je krásny!“
   </p>
   <p>
    „Martuša, spať!“ Adela odišla do bočnej izby. Jej matka, ruženec v rukách, šeptala
         modlitby.
   </p>
   <p>
    „Mamička, mne je úzko okolo srdca! Ako rada, že vás mám!“
   </p>
   <p>
    „Boh pomôže, Adeluška! Mysli na svojho otca!“
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e2399" name="ftn.d56e2399">
        105
       </a>
       ]
      </sup>
      napriek kliatbe
     </p>
    </div>
    <div class="footnote">
     <p>
      <sup>
       [
       <a class="para" href="#d56e2426" name="ftn.d56e2426">
        106
       </a>
       ]
      </sup>
      svätá dychtivosť po zlate
     </p>
    </div>
    <div class="footnote">
     <p>
      <sup>
       [
       <a class="para" href="#d56e2467" name="ftn.d56e2467">
        107
       </a>
       ]
      </sup>
      Aranjuez - vidiecke letné sídlo španielskych kráľov; Hrušovník - ako synonymum
               krásneho letoviska
     </p>
    </div>
    <div class="footnote">
     <p>
      <sup>
       [
       <a class="para" href="#d56e2501" name="ftn.d56e2501">
        108
       </a>
       ]
      </sup>
      ochabnutie (degenerácia) sietnice
     </p>
    </div>
    <div class="footnote">
     <p>
      <sup>
       [
       <a class="para" href="#d56e2515" name="ftn.d56e2515">
        109
       </a>
       ]
      </sup>
      profesor viedenskej univerzity; očný špecialista (1812—1889)
     </p>
    </div>
    <div class="footnote">
     <p>
      <sup>
       [
       <a class="para" href="#d56e2519" name="ftn.d56e2519">
        110
       </a>
       ]
      </sup>
      obdobná lekárska diagnóza sietnice, ako vyššie
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e2715">
       </a>
       9/
      </h2>
     </div>
    </div>
    <div>
    </div>
   </div>
   <p>
    „Odoberám sa od vás na dlhší čas,“ stálo v liste Tichého, Stanovi zanechanom, „v
         šťastných dobách mnou zabudnutá tetka prišla mi na um, keď ma zavalila neresť. Človek v
         biede rozpomína sa na priateľov práve tak, ako ich len vtedy poznáva. Pomyslite si: starý
         Malovík poslal mi svojho učiteľa ako zástupcu, a on sám prevzal na seba školské ťarchy v
         Borkovciach! Ani nešípite, aké to dobrodenie pre mňa. Verte, v Rudopolí rútilo sa na mňa
         nebo a prepadala sa mi pod nohami zem. Ako závidím vám vašu tichú, kritickú myseľ! Anna,
         ktorú miloval som nad život, nado všetko — žiaľbohu i nad národ svoj, v čudnom zablúdení
         citov raz pritiahla ma, a nato odvrhla a obrazila v hĺbke duše mojej. Ak bolo šťastie moje
         vysoké — a vám som sa zdôveril — teda verte, môj bôľ je hlboký, zúfanlivý. Pripojujem k
         listu balíčok svojich rukopisov. Okrem nej nik nenahliadol do nich — ani len vy, môj drahý
         učiteľ. Teraz už život má pre mňa len natoľko ceny, nakoľko je spojený s prácou. Prosím
         vás, prebehnite listy tieto; ak som schopný na podobné trudy, oddám sa im cele — vy súďte.
         Ak nie — nájdem si iné cesty — len aby som sa stal užitočným, nie sebe, veru nie sebe,
         priateľ môj! Priveľa myslel som na seba, pozabudol našu veľkú, svätú vec… ach, ťažko
         potrestal ma boh za to. Ubolený nerv môjho národa ťahá sa priamo cez moju biednu dušu — on
         bol na chvíľu omámený morfiom lásky, tymianom životnej slasti, šťastia, egoizmu. S ťažkou
         hlavou povstal som z omámenia, nerv ožíva. Celá ostrota vašej kritiky reže mi dušu — hej,
         vy ste pravý, my zle stojíme, naša vec klesá. Bože môj, na akých slabých spočíva ramenách!
         U nás tak mnoho hriechov, že keď na ne pomyslím, slabou zdá sa mi vaša skepsa. Dosť o sebe.
         Neudávam miesto svojho pustovníctva — ďaleko je to, z oblokov vidno vysokú Maguru. Na cestu
         vzal som si iba jednu knižku: Lermontova rozorvané básne. Ony mi lahodia. Cítim čo jeho
         „väzeň“, lenže ináč, a darmo volám: Otvoríte mne temnicu, dajte mne sijanie dňa
    <sup>
     [
     <a class="footnote" href="#ftn.d56e2720" name="d56e2720">
      111
     </a>
     ]
    </sup>
    . Moje väzenie je horšie: ono nemá dvier — samý múr, bez vysokého okna, bez
         východu! U Vanovských bozkajte mojím menom jasné čielko mojej Lili!“
   </p>
   <p>
    Rudopoľský celé dni sedel nad Albertovým rukopisom, bol rád, že mal čím odháňať trudné
         myšlienky. Vanovský odišiel s Annou do Viedne za lekárskou radou a pomocou — Stanovi zdalo
         sa nemožným navštíviť jeho dom. On tonul bázňou zostať s Máriou osamote. Maľoval a čítal —
         maľoval s tajnou nedôverou na zdar diela — a čítal s neobyčajným záujmom — ba s rozochvením
         citov… Vhĺbil sa do prác, a čím ďalej vnikal, tým väčšmi mizla pred ním skutočnosť, unikalo
         Rudopolie, i Mária… Nové svety, svety pôvodnej, jeho najhlbšiemu srdcu blízkej poézie
         okrúžili ho! On bol schytený beznáročnou múzou Albertovou. I strieborný smiech Adely, jej
         hra na klavíri, i úsmev na perách s tieňom na obočí krásnej Márie — i suchá priamosť
         Karolova, i ničota maďarónskej sociéty, všetko akoby sklami ďalekohľadu zblížilo sa jeho
         očiam. On jasno videl, prečo opitý mamľas udrel do pŕs svoju chorú ženu, a neodsudzoval
         hrubého násilníka — nie, on cítil k nemu nevysvetliteľnú náklonnosť, s jeho zaostaním
         útrpnosť — on si ho zamiloval. Nahliadol, že Ján Matuľa je samorastlým mužom, dobrými ľuďmi
         poučeným, a nie chvastúňom, že Podnebík je ľahkým korkom, šuminou, bez akých neobíde sa
         žiadna spoločnosť — že Anastázius Guľka de Felsö- és Alsó-Hušták je sprostým nástrojom
         šibeničiarov a jemných hrdlorezov. Články, novely, básne, štúdie Tichého zvučali
         symfonicky, a hlavný tón — to bola pravda. Čo najviac prekvapilo, temer závisťou naplnilo
         jeho hruď: to bol talent, ktorý sa pred ním rozvil — on sklonil čelo pred
         spisovateľom.
   </p>
   <p>
    „On je umelcom — nie ja,“ vzdychol, dočítajúc večerom poslednú stranicu, „rodiaci sa
         básnik, možno veľký básnik v budúcnosti. Dopraj mu, bože, vývinu! A takéto svetlo zaháša
         kŕdeľ hlupákov! Takýto človek hynie v malicherných záujmoch dňa a zamilovaných pletích. Nad
         takéhoto človeka vynáša sa Svatnay! Jeho opovrhuje duchovný žobrák Meriny, lacný švihák
         Sladič a alkoholista Bubenár! A ja mám s nimi držať, ja, ktorého bozkal na čelo anjel, či
         dobrý lebo zlý — no nebozkala sancta simplicitas! Bedári, holota!“ Stanovo oko padlo na
         podobizňu Gáborovu.
   </p>
   <p>
    „Len pozeraj na mňa tým čiernym okom — nepremeníš môj súd, dedko môj! Tys len napomáhal
         zlodejov, tys mučil telo, no títo lúpia sami, a skazení, nákazu vrhajú do duše dobrého
         ľudu. Tys nevinný, dedko môj, keď porovnám činy tvoje s dnešnými zlodejmi. Tys držal na
         osobnú dôstojnosť, a smelo postavils prsia svoje, keď to žiadala česť. No táto čeliadka
         nezná cenu života, a predsa tríma sa ho, akoby svety viseli na živorení takého hnusného
         červíka.“ Stanovi razom otvorilo sa pred očami nové pole pre prácu, pre túžbu a rozruch
         životný. „Čo by sa stalo, kebych im otvorene ,hodil rukavicu
    <sup>
     [
     <a class="footnote" href="#ftn.d56e2730" name="d56e2730">
      112
     </a>
     ]
    </sup>
    ’ (Stano myslel po nemecky) a celou silou zastal si na pôdu Vanovského,
         Malovíka, Krahulca — a,“ on máchol rukou, „treba Matuľu a Žúrika!“ On zadumal sa. Veď i
         Adela hrala mu tie prosté sedliacke piesne, a ony tak zachvátili jeho dušu. „Bože! s takou
         silnou ženou pri boku — všetko bolo by ľahko. Čo odpudilo ma od žien? Ich slabosť —
         nesamostatnosť.“ Stanovi bolo úzko v spálni. Prešiel do dvorany. Vo veľkom kamine horeli
         hlavne, ich plamienky vyblkovali, osvetľujúc ateliér červenkastým svitom. Mrazivý vietor
         vial od Salatína — istý zvestoň sychravej jesene. Oblokmi, pomedzi nádherné čalúny (staré
         spočívali na povale) hľadela hustá, nepríjemná tma, tá beznádejná tma podzimná, ktorá
         neuspela ešte zjemnieť bledým svitom snehu.
   </p>
   <p>
    Stano chodil spešným krokom po širokom koberci; časom priložil na oheň biele bukové
         polience. Jeho Grizeldis, na maliarskom lešení, tvrdá a bôľna pozerala na svojho tvorcu. V
         rohu, z kútnej doštice, belelo sa sadrové poprsie Wernera. Sarkastický úsmev mal na ústach…
         no čelo a oči vyrážali dobrotu a mäkkosť. Starý gobelín, obložený šiškami, panciermi,
         zbrojou, zdal sa čudovať, ako prichádza so svojím ošumelým rytierom do zmesi týchto živých
         farieb, medzi tieto koberce, majoliky, atlasové opony a obrusy. Prastarý kmeť — medzi
         rujnou mládežou.
   </p>
   <p>
    Vietor zosilňoval sa každou minútou. Hvízdal o rohy kaštieľa, dunel v početných
         prázdnych koridoroch a neobývaných izbách. Pred dušou Stanovou zjavila sa Adela so svojou
         „silnou krásou“, svojou sviežosťou — a srdce v ňom zanylo. Albertova novela rozjarila ho
         zimnične. I tam dejstvoval mladý muž, náhlosťou svojich činov pripravený o lásku vysokej
         devy. On sám zanevrel na seba. Tak ako on postúpil, vydobývajú sa iné ženy — nie Adely —
         nie. Čo bolo robiť? Zaľúbenca hrať — nemožnosť — smiech! Hnevať sa? Niet príčiny. Pomstiť
         sa? Za čo? A na žene pomstiť sa. Aká to hlúpa myšlienka! A predsa akýsi jed vrel v ňom
         proti nej. Zas skrsli letiace mráčiky podozrenia. Veď je to divno: len nedávno žila
         huj-buj, večne obkolesená maďarónskou cháskou, ba hrala pri ich ochotníckom predstavení — a
         teraz povolá k sebe matku, utiahne sa a Stanovi hrá na piane slovenské piesne, menujúc ich
         „našimi“! Na Kýčeri tvrdá, mravokárna, patetická — pri odobierke mäkká, zvlnená… Ako
         vysvetliť si tieto nedôslednosti? Len v jednom si je dôsledná: vo svojej „silnej“ kráse; čo
         ako mení farby — Stano pomyslel na opál — vždy jagá sa sviežim, jasným svetlom. Náruživá
         túžba rozpálila jeho útroby — chodil rýchlym krokom širokou dvoranou. On triasol sa bôľom,
         zahanbením i slasťou. Slastno bolo mu čo len pomyslieť na jej vlažné oči, na divné
         očarovanie jej blízkosti, na slabušký zápach rezedy…
   </p>
   <p>
    Dvere koridoru zaškripeli — bolo počuť hmatkanie ruky, hľadajúcej kľučku. Stano otvoril
         dvere — vo verajách ukázala sa mohutná postava Karolova. Nechodiac nikde, ani neznal o jeho
         návrate z Viedne.
   </p>
   <p>
    Stano zaradoval sa. „Vitajte, vitajte!“ zavolal svojím melodickým, potešenie vyrážajúcim
         hlasom, a bral z Karolových pliec plášť.
   </p>
   <p>
    Karol pohladil svoju hustú, šedinami preskočenú bradu a rozložil sa na diván. Ondrej
         pozapaľoval sviece, priložil do kamina a stratil sa.
   </p>
   <p>
    „Teda už doma! Ako sa vám vodilo?“
   </p>
   <p>
    „Pah! Ani sa nepýtajte! Počuli sme „slová, slová, slová“ a v nich žiaden zmysel! Neborka
         zhynie! Len si pomyslite: mladá deva, rozvitá, citom horiaca a — slepá! Zo dňa na deň tratí
         sa jej zrak. A s akou svätou trpezlivosťou nesie svoj údel! Tichý zmizol kamsi — nik nevie,
         kam. I o toho sa bojím. Ona nepýta sa po ňom. Raz Mária spomenula ho, Anna zbledla a potom
         spala nepokojne. Nespomíname ho pred ňou. Čo robiť? On je šľachetný, k žertve hotový — no
         ale kde by sme vzali svedomie dovoliť spojenie mladého muža so slepou! Ona to nedovolí. Ona
         odhodila sa od neho, a krvácala. Hľa, aké ženy rastú u nás!“
   </p>
   <p>
    Obaja zamlčali sa. Karol s úľubou pozeral na bohaté okrasy veľkej dvorany.
   </p>
   <p>
    „Ako príjemne tu u vás! Pestro, farbisto. Máte pokoj, nik vás nevyháňa do blatného
         politického rinku!“
   </p>
   <p>
    ,Horký môj pokoj,’ podumal Stano.
   </p>
   <p>
    „Pomyslite, čo zas vydumali. Svatnayov ujec a protektor, akýsi Pelmány, je od rokov
         našim zástupcom na sneme. Mal akúsi pletku — zložil mandát — tak naoko, v istej viere, že
         ho znovu zvolia. Sám Svatnay ani chvíľku o tom nepochybuje. Voľba sa blíži — všetko spí. Tu
         napadne našim mňa kandidovať! Pomyslite, aká to nepríjemná vec.“
   </p>
   <p>
    Stano vyskočil z fotela. Zaľúbila sa mu myšlienka podkosiť takto nohy starému
         lišiakovi.
   </p>
   <p>
    „Pravda, to tajnosť. Tamtí nič nešípia. Len tak je možný úspech. Oni istí a bezpeční
         prídu na voľbište — vtom dokvitnú naše záložné legióny. Však plán nenie zlý!“
   </p>
   <p>
    Ondrej, ospalo žmurkajúc očami, priniesol na tácni vínové fľaše. Poháre zvonili pri
         každom jeho kroku.
   </p>
   <p>
    „Mali by ste vidieť tých našich Rudopoľcov. Aký to silný, vnútorný oheň v nich. Vidíte,
         náš ľud nenie náhly, teatrálny, bramarbastický
    <sup>
     [
     <a class="footnote" href="#ftn.d56e2765" name="d56e2765">
      113
     </a>
     ]
    </sup>
    . Ale má v sebe silu, o ktorej nešípia! Raz ona vyláme sa spod kôry, verte. Naši
         statní tkáči sú už v akcii — Michal Vŕba je na ich čele. Oni držia spolu ako ohnivá reťaze.
         Matuľa chodí neúnavne po dedinách. Ukážte len ľudu možnosť úspechu, a on odhodí svoju
         letargiu: Keby sme len my lepší boli! No my nevieme udrieť na pravý, živý nerv ľudu. Jeden
         fantazíruje, druhý čuší na všetko, tretí hovorí a hovorí. Ja sám nevynímam sa. Dnes
         potrebujem tu masu, dnes k nej idem ako do komory pre hotový chlieb, a nepomyslím, že
         chlieb nenarástol v bochniciach na roli. Nanič sme, nanič. Keby ste znali všetky naše
         slabosti — no dnes cítim sa šťastný, ako po prestátej nemoci, ako vojak, ktorý prekonal
         zrážku. Preto preč, horké myšlienky!“
   </p>
   <p>
    Stano prechádzal sa po koberci. Zastal pred Karolom.
   </p>
   <p>
    „Áno, my sme naničhodní!“
   </p>
   <p>
    Karol usmial sa. Prvý raz počul od Stana takéto slová. Teda Stano s nami cíti! Nebolo
         pochybnosti, Rudopoľský je náš. Karol pozdvihol pohár a štrngol o Stanov, hľadiac mu do
         očí. Obaja si porozumeli. V Stanovi len tak ihrali žilky.
   </p>
   <p>
    „A vy mi veríte?“ spýtal sa Stano. Tvár jeho blčala čistým, pravdivým
         oduševnením.
   </p>
   <p>
    Karol vstal, schytil ruku Rudopoľského a hľadel mu blízko do očí. „Verím viac, než vy
         myslíte.“ Hlas Karolov bol pohnutý, rozjatrený. Suchosť zmizla, vôbec bolo pozorovať
         nebývalú živosť v jeho tvári, rozjatrenú pohyblivosť v posunkoch. On hovoril ako človek,
         ktorého stretlo pred chvíľou veľké šťastie, a prišiel nato medzi ľudí, ktorým ho nesmie
         zdeliť. Ľudia hľadia na jeho oživené ťahy, počúvajú jeho dobré, krotké slová — a čudujú sa.
         Karol nemohol dlho sa pretvarovať. On mocne stisol ruku Stanovu a povýšeným hlasom zavolal:
         „Verím i na teba, na tvoj vysoký um, tvoju bezúhonnú česť; ona mi všetko riekla, všetko,
         Stanislav. Ja som šťastný, znovuzrodený; ťažké chvíle prežil som, ty si mi bol príšerou,
         ktorá dusila hruď moju. No, vďaka bohu, ja som ti porozumel“ — on ukázal na obraz — „a
         chvalabohu, znám i Máriu! Znám ju hlbšie než dosiaľ. Vieš, nebezpeční ste vy rytieri ducha.
         S vami chodí rozjatrenie, chodia poryvy, potrasenia. Ale život ľudský bez chvíľ potrasenia
         zmelkne. Ja som už-už padal do letargie, do srdcového chladu. Pristúpil ku mne had a chcel
         ma uštipnúť do srdca. Bol to Svatnay. A čo urobil? On preboril netrebnú kôru, ktorá tvorila
         sa okolo môjho srdca.“
   </p>
   <p>
    Karol sadol na diván a podniesol pohár k svojim perám. Stanislav otvoril široko svoje
         veľké oči a bledý rozochvením hľadel na Vanovského. Ťažké bremeno, iste najťažšie celého
         žitia, odpadlo mu z duše! Vanovský mu ho sňal! On iste ide od svojej ženy po dobrom
         vyrovnaní, po zhode. Mária vyzdravela, ona pochopila všetko. Teraz už všetka pozostalá
         bieda, celý bôľ, ktorý leží na ňom, týka sa jeho samého, pred nikým nenie zodpovedný,
         nikoho neťahá sebou do temnoty. Svoj bôľ ľahko už niesť. Mária ležala mu na svedomí, tým
         strašnejšie, čím viac chýrov lietalo, čím viac klebiet roznášalo sa. Koho tu chytať, koho
         brať na zodpovednosť! Čím viac hluku, tým horšie. A dnes sám Karol, jediný človek, ktorého
         sa mohla týkať bližšie jeho ideálna, na umeleckých osnovách založená družba k Márii,
         prichádza k nemu v úplnom poznaní, v úplnom odobrení pomeru, do ktorého vtiahla ho jeho
         obrazotvornosť, jeho umelecká snaha…
   </p>
   <p>
    „Treba medzi nami bližšie vysvetľovanie?“ spýtal sa Vanovský.
   </p>
   <p>
    Rudopoľský schvátil jeho ruku a potriasol ju, ako zvykne muž, ktorého priateľ vyslobodil
         zo smrteľného nebezpečenstva.
   </p>
   <p>
    „A teraz daj vína, viac vína,“ usmial sa Karol, len tak žiariac veselím a silou, rád, že
         citná scéna skončila sa bez mnoho slov.
   </p>
   <p>
    Rudopoľský otvoril pred Karolom dušu svoju… on nezatajil úzkosť, ktorú preniesol,
         strach, že hádam predsa podkopal Máriin mier duševný.
   </p>
   <p>
    „Ty nemôžeš vedieť, aký posvätný, čistý je cit môj o kráse tvojej ženy, aká ďaleká mi je
         každá neúctivá myšlienka. Darmo, vyznať nutno, ja som entuziasta krásy, ja kloním sa pred
         nádherou, silou formy. Ach, táto idolatria
    <sup>
     [
     <a class="footnote" href="#ftn.d56e2792" name="d56e2792">
      114
     </a>
     ]
    </sup>
    narobila mnoho zloby: len taká vysoká, vznešená duša nemôže znížiť sa. Ver mi,
         to ma tešilo, pozdvihovalo, keď som klesal strachom pred možným zablúdením. Tu, brat môj,
         tu vyrazil som, alebo chcel som vyraziť všetky poryvy, všetko svoje útle zbožňovanie
         krásy.“ On ukázal na obraz.
   </p>
   <p>
    „Tys zatarasil priepasť, ktorá sa medzi nami tvorila! Opravdivé umenie nekazí, nehreší,
         ale pozdvihuje, očisťuje. Len marodéri umeleckej armády zabíjajú nevinných a ranených na
         duši. Tys zdravý, čestný vojak — neboj — budeš generálom.“
   </p>
   <p>
    On pozrel na obraz, slabo osvetlený kaminom a sviecami. Hrdá postava Grizeldy akoby
         vystupovala z obrazu. Karol poznával črty Máriine, hoci vcelku málo podobala sa tvár
         Máriinej Grizeldy.
   </p>
   <p>
    „A teraz počuj moje biedy,“ ťažkým srdcom obrátil sa Stano k svojmu priateľovi. On pýril
         sa, keď hovoril o Adele. No uznal za dobré odmeniť dôveru dôverou.
   </p>
   <p>
    Karol sa usmieval; jemu bolo tak voľno okolo srdca; posledný, ľahunký mráčik rozplynul
         sa: veď Stano len tak zamiera hlbokou, živou, túžobnou láskou k Adele. Dlho hovorili
         priatelia; obom napadli časy študentské. Takáto družba zdala sa im možnou len v rojčivých
         rokoch mladosti. Tým lepšie. Nestarnú. Až okolo jedenástej lúčili sa. Stano odprevadil
         Karola až pred dom. „Škoda, že už spí,“ riekol Karol, „musela by nám dať čaju! Mne tak ťaží
         rozlúčiť sa s tebou! Do videnia!“ Maras zakašlal vo svojej kutici a šiel otvárať
         bránu.
   </p>
   <p>
    Stano stretol na spiatočnej ceste Žúrika, ktorý sa mu chcel vyhnúť. No dnes Stano
         nemohol vidieť nahnevaného človeka. „Pán notár!“ zavolal naňho, zakrútiac sa do kepeňa, „vy
         sa hneváte na mňa! Ej, prosím vás, odpusťte mi! Nechcel som vás obraziť.“
   </p>
   <p>
    Žúrik zastal a blížil sa k Stanovi. „Škoda hnevať sa! Vy ste taký vplyvný človek, dobrý
         kamarát! Poďme sa zohriať pohárom vína; dnes tak veterno; utopme nedorozumenie!“
   </p>
   <p>
    Stano so Žúrikom zašli Pod zlatý žaluď. Hostinský práve zahášal lampy. V zadnej chyži
         páchlo tabakovým dymom.
   </p>
   <p>
    „Šampanského!“ zavolal Stano.
   </p>
   <p>
    Tučný hostinský stratil svoju neobratnosť, zvrtol sa spešno na širokom podpätku a
         onedlho priniesol netrebný uhorský falzifikát. Flaša mala pozlátené hrdlo a pyšnú
         francúzsku etiketu, no víno chutilo ako voda so špiritusom a kandizom
    <sup>
     [
     <a class="footnote" href="#ftn.d56e2815" name="d56e2815">
      115
     </a>
     ]
    </sup>
    — no nič zato, cena bola tá istá ako za šampanské — a to je hlavná vec. Žúrik sa
         rozhovoril, ale tak, že bolo badať utajovanie istej veci. Stano ho pokúšal; on vedel, čo ho
         asi tlačí. Prišiel na voľbu, na Pelmányho; hovoril, že je Pelmány lump, kartár,
         ozembuch.
   </p>
   <p>
    Žúrik usmieval sa tajuplne a robil pritom detinskú tvár.
   </p>
   <p>
    „Ešte fľašu!“ zavolal Stano. „Veru bolo by dobre urobiť niečo proti tomu darmošľapovi!
         Keby ste vy chceli niečo podujať. Vám by tak pristalo postaviť sa na čelo verejného
         ruchu.“
   </p>
   <p>
    Žúrik nevydržal! „Nuž veď robím,“ riekol, prevrátiac kalíšok, a celý tajný plán o
         vystúpení Vanovského vyrozprával Stanovi šepotom.
   </p>
   <p>
    „Veru máte tajnosť,“ mrmlal Stano, lúčiac sa so šťastným Žúrikom; „stavil bych sa, že
         Svatnay už zná všetky vaše spády.“
   </p>
   <p>
    Žúrik pomykol plecom a v priateľskom rozpoložení proti výtečnému Rudopoľskému letel
         ulicou, akoby ho vietor niesol. Stano bol rozjarený, na sen nepomýšľal. Studený vietor
         chladil jeho čelo. V spálni zbadal, že dnes mnoho pil. Celý zunovaný hodil sa do postele.
         Nad ním visiaca kvastľa zväčšovala sa, rástla, ako temný balvan valila sa naňho. On rozbil
         balvan päsťou… ajhľa — blesk a jagot! Vprostred balvanu zaskvel sa zázračný briliant —
         menil farby a krútil sa okolo kolmej osi. To nie už briliant — to siluety tváre — tváre
         Adelinej. Vzchopil sa z postele. Balvan i diamant, i tvár zmizli — nad ním visí
         kvastľa.
   </p>
   <p>
    ,Ako prelomiť odpor, ako zvíťaziť,’ pomyslel, nepokojne hádžuc sa po lôžku. Adela, Tichý
         — národ — a nad nimi v pološere mohutná figúra Karolova. K akému divnému obrazu, v aké
         podivné, nikdy netušené pomery zahodil ho osud! Na kopaniciach, medzi Slovákmi, také
         poryvy, také vysoké vlny hádže život! Zaspal.
   </p>
   <p>
    Mária nespala, keď prišiel Karol. Ona sedela pri knihe, málo čítajúc, viac dumajúc. Celá
         jej tvár vyjasnila sa, keď vstúpil. Izbuška bola rozohriata — postele beleli sa ako sviežo
         padlý sneh — pokrývka na lampe pridusila svetlo. Zo susednej, iba ťažkými čalúnmi oddelenej
         chyže bolo počuť pravidelné dýchanie Lili.
   </p>
   <p>
    „Milá Mária,“ riekol, sadol k nej a vzal ju za ruku, „odpustíš svojmu medveďovi? Zima
         prišla naňho, zaliezol do brloha a spal.“
   </p>
   <p>
    Márii bolo, akoby rozbresklo sa nové, nepocítené, zanedbané šťastie. Ani v prvých dobách
         manželstva nebola taká blízka dušou Karolovi ako dnes po búrnom i citnom výstupe. Ona dnes
         videla muža svojho v náruživom rozochvení, ona pocítila celú váhu jeho hnevu, uvážila jeho
         vôľu i silu a spolu i čistotu a vrúcnosť jeho lásky. A jej priame slovo, jej vyznanie
         zvíťazilo. Hľa, ona predsa mnoho značí — ako zvlhli jeho oči radosťou, keď uznal, že Mária
         jeho je bezúhonnou, cele jemu náležajúcou ženou, že zdanlivosť bola vítanou príležitosťou
         pre jeho nepriateľov a celú biednu klebetnú perepúť. Mária radostne pozerala na mužovu
         tvár. „Vidíš, Karol, ja som neraz zúfala nad sebou. Boh mi je svedok, celou silou duše
         ľnula som k tebe — ale divná sila odťahovala ma. Ty chodil si za hospodárstvom, robotil si
         do únavy, cestoval si, hodiny presedels s Marasom v starostlivom hovore. Čím som ti ja
         bola? Cítila som sa vecou; ktorá rozumie sa samo sebou, ktorú netreba pripomínať. Mne zdalo
         sa, že som stroj, tebou kúpený. Keď len stroj ide — keď nezastane v svojich službách — čo
         tam po ňom. Tebe bolo jedno, čo robím, čo nerobím! Zdalo sa, že si zabudol, že i vo mne je
         duša, vôľa, že je srdce, ktoré prahne za láskou! Ach, Karol, ver, žena nemôže jestvovať bez
         lásky. Alebo zbledne na šemu — alebo skazí sa a upadne.“ Ona zamĺkla.
   </p>
   <p>
    Karol pozoroval, že slová tieto neplynú náhodou z jej úst, že sú ony výrazom dávnych a
         častých myšlienok. Nedivil sa jej, všetko bolo mu prirodzeným, pravdivým. On uznával svoju
         vinu. Nestarať sa o ženu ináč, než aby mala pekné šaty, plnú komoru a zaváraného pre
         vizity, bolo módou v zátiší tomto. Že manželstvom spoja sa dve duše, že povinnosťou mužovou
         je vťahovať ženu svoju do svojich záujmov, do vyšších svetov, že muž vlastne prejíma jej
         ďalšiu výchovu — o tom nebolo chyrovať. Karol sám hromžil na takéto orientálne, práve
         háremové zanedbávanie žien, no sám vžil sa do šlendriánu a spohodlnel. Žena bez darov, tupá
         srdcom, ľahko zvykne, ba rada je svojej slobode — no žena jemných nervov neznesie dlho
         takéto nehodné postavenie.
   </p>
   <p>
    „Ale teraz si môj cele,“ riekla a položila obe ruky na jeho mocné plecia. Akou krásou,
         akým triumfom šťastia vzplanula jej tvár!
   </p>
   <p>
    Jemu zdalo sa, že dnes večer, na tomto mieste, v túto hodinu zahorel opravdivou láskou k
         nej. On zdesil sa myšlienky, že by ju mohol stratiť. A ako blízko bola strata!
   </p>
   <p>
    „A ty si mi odpustil?“ pýtala sa, oči majúc vlhké slzami.
   </p>
   <p>
    „Čo odpúšťať? Že si krásna, že máš nebeské, lučezárne oči?“
   </p>
   <p>
    Mária zasmiala sa hlasným, šťastným smiechom. Slzy skanuli po jej tvári.
   </p>
   <p>
    „I dvoriť znáš! Bože môj — ja som šťastná, Karol! My sa už nikdy viac neodcudzíme, nikdy
         neochladneme. Pamätáš na otcove slová, keďs mu predstavil Rudopoľského, ,a je vám to
         treba’, riekol a zakabonil sa. Často dumala som o jeho slovách. Dnes ale uznávam, že nám to
         treba bolo; vo mne bolo čosi udusené, nerozvité. Ja lapala som ťa, chcela som ťa svojím
         menovať, celou dušou svojím — no chybel mi orgán, chybela sila. Láska a život leteli so
         mnou ako balón — ja som nepozorovala, či a ako letím. I vystrela som ruku — všade ticho,
         pusto… To bol ten svet, tí ľudia, s ktorými plávame jedným prúdom. Razom ukázal sa mi
         pevný, cudzí bod… a spozorovala som, že plavno, nádherne vznášam sa žitím. V bytnosti,
         rečiach, citoch jeho zrkadlila som sa… a mne bolo zrkadlo cenným. A tys bezcitne pozeral na
         let! Tebe boli dôležitými dolnozemské bravy, kukuričné mechy, Marasove účty, karty, fajka —
         malicherným ti bolo, čo cíti tvoja žena, ako prežíva dni rozluky, ako rýchli, ako ustáva
         tlkot jej srdca. Vidíš, a Rudopoľský bol taký mäkký, oduševnený mnou, rovno brat dávno
         nevidený. Počala som sa oceňovať, rástla som — a len tys nevidel ani cenu, ani lásku, ani
         blesk, ani bôľ… Narazili sme na cynickú, hlúpu skutočnosť! Ako ťa rozhorlilo podozrenie,
         ako ťa uskromnilo priamo verné slovo moje! A teraz našla som sa! Ja tak ľnem ku tebe,
         Karol, ako dieťa, ako sama túžba. Tys mojou pýchou, mojou slasťou.“
   </p>
   <p>
    Karol s obdivovaním počúval ženu svoju. Ona hovorila tichým, citom chvejúcim sa hlasom,
         a hladila ho svojou krásnou rukou po sluchách. Z tváre vialo teplým lúčom šťastia.
   </p>
   <p>
    „Mama, vody!“ ozvala sa Lili spoza čalúna. Obaja manželia podišli k postieľke Lilinej. V
         pološere cez mriežky posteľné videli zlatovlasú hlávku dievčaťa. Mária podala jej vody.
         Lili napila sa a hneď zaspala. Karol objal ženu a zaplesal. Mária túlila hlavu k prsiam
         mužovým — a šeptala. Keď prišli nazad do spálne, on usmieval sa celou tvárou a ona
         červenala sa šťastným rumencom; klesla na pohovku a zakryla oboma rukama tvár.
   </p>
   <p>
    „Doma som, celkom doma,“ riekol; „ja som ťa poznal, Mária, ja nazrel som hlboko do duše
         tvojej! Ty si ma vytrhla z kalu hmotárskeho, z duchovnej letargie. Nie samým chlebom žiť má
         človek! Tys môj duchovný kriesiteľ!“
   </p>
   <p>
    „Spyšniem, spyšniem, Karol!“
   </p>
   <p>
    „Ale bez bôlu neobstojí žiadne šťastie,“ dodal a sklonil hlavu.
   </p>
   <p>
    „Úbohá Anna!“ vzdychla Mária a zaplakala.
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e2720" name="ftn.d56e2720">
        111
       </a>
       ]
      </sup>
      Temnicu mi otvárajte, trblot dňa už vidieť chcem!
     </p>
    </div>
    <div class="footnote">
     <p>
      <sup>
       [
       <a class="para" href="#d56e2730" name="ftn.d56e2730">
        112
       </a>
       ]
      </sup>
      vyzvanie do súboja; tu vzpriečiť sa
     </p>
    </div>
    <div class="footnote">
     <p>
      <sup>
       [
       <a class="para" href="#d56e2765" name="ftn.d56e2765">
        113
       </a>
       ]
      </sup>
      chvastavý, vystatovačný
     </p>
    </div>
    <div class="footnote">
     <p>
      <sup>
       [
       <a class="para" href="#d56e2792" name="ftn.d56e2792">
        114
       </a>
       ]
      </sup>
      modlárstvo
     </p>
    </div>
    <div class="footnote">
     <p>
      <sup>
       [
       <a class="para" href="#d56e2815" name="ftn.d56e2815">
        115
       </a>
       ]
      </sup>
      voda s liehom a cukrovou vodou; umele robené „pančované“ víno
     </p>
    </div>
   </div>
  </div>
  <div>
   <div class="titlepage">
    <div>
     <div>
      <h2 class="title">
       <a name="d56e2865">
       </a>
       10/
      </h2>
     </div>
    </div>
    <div>
    </div>
   </div>
   <p>
    Prípravy na volbu išli neobyčajne zručne: žiaľ, u nás ináč nejde, Vanovský začrel do
         vrecka, a vzdor protestom Rudopoľského tiež nezaostal. Bez šumu a hluku blížil sa termín.
         Svatnay a jeho stranníci ticho ferbľovali v kasíne, Pelmány, ubezpečovaný Kolomanom
         Imrichom Svatnaym ani neuznal za potrebné zjaviť sa v okrese. Len čo poslal pár stoviek na
         oldomáš.
   </p>
   <p>
    Pred samým termínom pribehol Meriny k Svatnayovi do Zásiek.
   </p>
   <p>
    „Panslávi čosi kutia,“ riekol spešným hovorom, „treba sa mať na pozore.“
   </p>
   <p>
    Svatnay zašiel do Rudopolia. Vyhľadal Žúrika.
   </p>
   <p>
    „Už dávno som nemal česť — kedy prídete na poľovku do Zásiek?“ prihovoril sa k nemu a
         poklepal ho po pleci. Žúrik, čujúc o poľovke, bol celý zelektrizovaný. „Ráčte rozkázať! —
         Dostal som novú pušku. Krása pozrieť!“
   </p>
   <p>
    „A čo to zase stvárate, vy majster,“ prehovoril dôverne s dobroprajným úsmevom, „čo to
         zas kutíte? Ej, škoda vás!“
   </p>
   <p>
    Žúrik bol presvedčený, že celý plán je vyzradený.
   </p>
   <p>
    Zabolelo ho to.
   </p>
   <p>
    „No, veď je nič!“ chlácholil ho Svatnay, „rád by som vedieť, čo je vlastne vo veci.
         Viete, pán notár, ruka ruku umýva. S tou dlžobou u Sommera je to hlúpa história. Koľké
         úroky vám prichodí platiť! Jedno slovo a — dlžoba zmizne. Len jedno slovo.“
   </p>
   <p>
    Svatnay bol presvedčený, že človek, ktorý tak ľahko dá sa podplatiť lichotivým slovom,
         nemôže byť neciteľným proti takému velkému poľahčeniu.“ Veď na tom nič nezáleží! Termín je
         už pozajtra; ja som vám dobrým priateľom. I nabudúce budem pamätlivým. Vy ste Vanovskému
         blízky, u vás prvý prameň.“
   </p>
   <p>
    Žúrik začervenal sa ako moriak.
   </p>
   <p>
    „A čo si vy myslíte, pán fiškál!“ zareval svojím krikľavým hlasom. „Ja nič neviem, ja
         nič nemyslím! Ale to si vyprosím, aby ste ma urážali! Ja som národný človek, a nie vaša
         nástraha. Keby ste mi dávali milión, áno, milión, pán Svatnay, ja hodím ho k vašim
         nohám!“
   </p>
   <p>
    „Jaj, nie tak nahlas, nie tak ohnivo…“
   </p>
   <p>
    „A ja to nahlas poviem,“ zareval Žúrik. Keď bol navrchu, vedel pevno sedieť, „že je to
         podlosť, ničomnosť, dať sa zakúpiť. Ako sa opovážite pristúpiť ku mne? Ja som národný
         človek, celý svoj život pracujem do úmoru za našu vec. A vy mňa chcete podkúpiť! Mám dlžobu
         u Sommera, a ja si ju vyplatím sám. Čo koho do mojich dlžôb?“ Žúrik chodil sem i tam a
         nebol na skrotenie. Svatnay banoval — no už bolo neskoro. Žúrik vbehol k „Zlatému žaluďu“;
         tam bolo živo.
   </p>
   <p>
    „Pomyslite si len, Svatnay sa opovážil mne robiť ponuky, abych zradil národ! Ale som mu
         vynadal! Znosil som ho ako chlapca. Čo si on myslí o mne?“ V horlivosti vyprázdňoval
         poháre, točil sa po úzkej chyži a hrozil päsťou.
   </p>
   <p>
    I bez Žúrika dozvedel sa Svatnay o stave vecí. Malovík mal už svoju obec do chlapa na
         nohách, Krahulec viedol celé zástupy katolíckych obcí. Hrušovník s kopanicami bol čistý za
         Vanovského, taktiež Oružné, ba i Záseky, kde sídlil tyran okresu, hotové boli hlasovať za
         Karola. Poslednú noc rozbehli sa Svatnayovci po obciach a všade našli kompaktné masy
         Vanovskovcov — ani hnúť. Sám Svatnay sa zadivil nad takým stavom vecí. Išli štafety. Čo
         bolo robiť? Odročili voľbu na pätnásty december.
   </p>
   <p>
    Rudopoľský neveril svojim ušiam. Nuž či možno niečo takého? Aká príčina je, odročiť
         voľbu v ten deň, keď už ťahali zástupy k Rudopoliu? Niet príčiny. Tak chceme, naša vôľa je
         zákonom.
   </p>
   <p>
    Stano odpľul, zahrešil a… dostal nový pochop o našich pomeroch, o našej džentry, a
         ľuďoch, ktorým daná je moc nad týmto dobrým, slovu a pravde prístupným ľudom. Logika
         udalostí utvrdzovala ho na ceste nastúpenej následkom citných, duševných potrasení.
         „Vyhynúť musíte,“ riekol, rozpálený zlobou, „ako burinu a kukučinu vypáli vás nový vek! Veď
         to niečo nemožné, veď tu žijeme v blázinci! Hľa, aké kompaktné masy, povedomé, počúvajúce
         heslo svojich vodcov. A tam zopár kobylkárov!“
   </p>
   <p>
    Stanislav Rudopoľský temer nahneval sa na Vanovského, keď videl, že ten so smiechom
         uvažuje vec. Ako možno smiať sa, keď olupujú ľud o právo, ktoré mu dáva liberálny
         zákon?
   </p>
   <p>
    „Braček, vari sa mám hnevať, vari mám zúriť? Áno, prvý raz zúril som, no dnes smejem sa.
         Ty neznáš maďarskú kultúru, ktorou nás oblažujú! Počkaj len, čo uvidíš v decembri!“ Stano
         nemohol si iné pomyslieť, ako že v decembri zvíťazí Karol so svojimi kompaktnými masami,
         „počúvajúcimi hesla vodcov“.
   </p>
   <p>
    Ako otváral oči, keď videl, čo sa robilo celý čas do termínu! Vanovského strana,
         posmelená prvým úspechom, nehodlala ustúpiť. Spočiatku boli skvelé výhľady. Čím viac blížil
         sa termín, tým viac rástol Pelmány. Slúžnovci behali po dedinách, Meriny bez žaloby pozýval
         richtárov, bohatších sedliakov, otcov takých synov, ktorí mali prísť pod asentírku, a
         napúšťal na nich strachy, hrozil, lichotil. Svatnay oživol, akoby zmladol a rozširoval
         teror. Bubenár nevychádzal z opilosti a prevaľoval sa celé dni po dedinách. Kam prišli
         úradní korteši, vyvaľovali sudy. Občania najprv nedôverčivo stránili sa. Pelmányovci nemali
         domu, na ktorý by mohli upevniť Pelmányho zástavu. Iba žid krčmár držal ju nesmelo v
         rukách. K večeru zašlo k židovi niekoľko smädných ľudí, ktorých privábil plný sud. Poriadni
         gazdovia sedeli v inej krčme a pili za vlastné groše. No pili — a to bol počiatok.
   </p>
   <p>
    „Eh, tam u Zošpateného sa veselia,“ riekol príchodzí, „víno sa len tak leje. I ženám
         dávajú.“
   </p>
   <p>
    Pomaly počali sa „poriadni“ a „presvedčení“ tratiť zo zle osvetlenej krčmy — u
         Zašpateného rástla tlupa. K polnoci bola už celá obec u Zašpateného, a ráno viala Pelmányho
         zástava na dome — richtárovom, a Vanovského zástavu nemali kde upevniť. Richtár na výčitky
         urobil blbú tvár, červenú vínom, a pokrčil plecami. Smutno povievala na málo navštevovanej
         krčmičke predtým slávne prijatá zástava.
   </p>
   <p>
    Mária, vyvýšená, uspokojená, rozradostená nad novým životom, ktorý rodil sa v nej,
         priľnula k Anne vrelou láskou. Anna radila jej, aby netajila, čo stalo sa, a táto slepá
         videla jasno, čo ku pokoju slúži. Anne naložili zdržovať sa v polotemnej izbe. Mária
         presedela pri nej celé dni, a bez ohľadu na svoj zrak, predčitovala jej, spievala,
         žartovala s ňou, a všemožne hľadela zobudiť v nej nádej na vyzdravenie.
   </p>
   <p>
    „To mi darmo hovoríš,“ pretrhla ju v podobnom potešovaní Anna. „Ja ozdraviem tam!“ a
         ukázala k nebu.
   </p>
   <p>
    „Anička, dobrá vôľa pomáha lekárovi. Nezúfaj.“
   </p>
   <p>
    „Vieš, Mária, čo mi je tak nekonečne ľúto? Ja už nikdy neuvidím svoje považské rodisko!
         Neuvidím svit snehov na holiach, keď zôkol-vôkol zelenie sa bujné rastlinstvo, a tam hore
         belejú sa čistunké fľaky snehu. Neuvidím krištáľovú jasnosť bystrín! Ach, aspoň počuť by
         som ich rada! Pravda, Mária, ty ma zavedieš ta? Usadíš na breh našej rodnej riečky. Ja
         pocítim ten tuhý závan jedlí, počujem ich šum! Len raz — len raz v živote!“
   </p>
   <p>
    Mária sľúbila. Vonka už nastúpila zima, prvý sneh belel sa po poliach. Jej muž s
         Rudopoľským boli temer celé dni na nohách. Stoj čo stoj chceli čestne vystúpiť na voľbe.
         Mária neodchádzala z potemnej izbice Anninej. Lili ju zamieňala. Ona s detským jemným citom
         tušila, že Anna je veľmi chorá, a chovala sa k nej s onou dojemnou zhovievavosťou, ktorá
         tak pristane deťom. Zrak Annin tratil sa neúprosným postupom. Kruh úžil sa, len stredom
         zreníc videla predmety na tom bode, kde rovno upierala zrak. Koldokola obrubovala priezor
         hmla — vždy hustejšia a hustejšia. Počiatkom decembra už zmizol kruh. Ránom zobudiac sa,
         nastrašená podržala sa v posteli. „Mária, Mária!“ zavolala strašným krikom. On rezal sa do
         srdca. „Samá hmla, samá hmla! Kde si, preboha, kde si?!“ Mária pribehla k nej a brala ju za
         ruku.
   </p>
   <p>
    „Ukáž tvár! Odcloňte záclony, svetlo, svetlo!“
   </p>
   <p>
    Mária strhla záclony. No Anna pohrúžená bola v hmlu. Ona rukami týkala sa očí,
         zaplakala, zastenala. Mária nič nezbadala na jej zrakoch — ony boli čisté, no výzoru
         Anninej tváre chýbal svieži peľ života. Anna obliekla sa. Možno vonku bude jej ľahšie.
         Podpierajúc sa na Máriino rameno, vyšla na verandu. Snežný svit preriedil hmlu — ona badala
         temné, podlhovasté fľaky bez určitých kontúr — stĺpy to kolonády. Ako dôkladne pripravovala
         sa na svoj údel — keď nastúpila neodvratná istota, klesla duchom a hrozný bôľ rozšíril sa
         telom i dušou.
   </p>
   <p>
    „Ani jeho neuvidím, nikdy neuvidím! Mária, živá som v hrobe tmy, večnej tmy!“ Mária
         počula tlkot jej srdca. Ono búchalo nezdravým tlkotom.
   </p>
   <p>
    „Anička, boh je svetlo, dôveruj mu; to veľké svetlo žiari vidomým i nevidomým.“ Mária
         hovorila slová tie, sama nedôverujúc, že by ony silno podejstvovali na chorú.
   </p>
   <p>
    „Áno, boh je svetlo!“ zavolala Anna, a rozjarila sa. „K nemu, k nemu!“
   </p>
   <p>
    Malovík hľadal Karola a vstúpil na verandu. Starcovi zahrali slzy v očiach, keď pozrel
         na Annu. Vnišli do chyže. Starec objal Annu; ona sklonila svoju hlavu na jeho plece.
   </p>
   <p>
    „Pravda, velebný pane,“ riekla Anna, „boh je svetlo, i pre mňa je on svetlom, večným,
         živým svetlom!“
   </p>
   <p>
    „Nezúfajte! On dá vám i biedneho, telesného svetla.“
   </p>
   <p>
    Hlas Malovíkov znel istotou a potechou. Sám starec bol veľmi rozjatrený. On robil si
         násilie, aby hlasno nezastenal. Počal rozprávať príjemným, stareckým hlasom o podivných
         pádoch vyzdravenia. Anna počúvala ho a nádej brieždila sa jej v duši. Keď starec odobral sa
         — nádej zotmila sa, a ona upadla v tichú rezignáciu.
   </p>
   <p>
    Na druhý deň cítila sa Anna slabá — zostala ležať. Karol priniesol chýr: v Oružnom pri
         volebných agitáciách udiala sa scéna medzi Rudopoľským a Svatnayom. Rudopoľský poslal ku
         Kolomanovi Imrichovi sekundanta Vinického a starého majora v penzii. „Stano je na
         neuverenie rozčúlený. Hovoril som mu, že to márne, že u nás uspokojí sa slávna džentry s
         poriadnym vynadaním, že je škoda vydávať sa takým ľuďom.“ Všetko darmo. Vinický dostal vec
         do rúk! Aféra nevystane. „Naučím ja týchto kobylkárov!“ celý rozčúlený volal Stano, „nie
         som bijak — ale čo tu počať?“
   </p>
   <p>
    Mária rozčúlená vnišla k Anne. Tá ležala nedvižne vo svojej bielej postieľke, ruky mala
         zložené na prsiach.
   </p>
   <p>
    „Už som spokojná,“ riekla ticho Márii, „boh je svetlo. Oddám sa celou dušou tomu svetlu.
         Srok slobody blíži sa, Mária! Počuješ ten nezdravý tlkot môjho srdca? Tak biť dlho
         nemôže.“
   </p>
   <p>
    V predsieni ozvali sa kroky. Mária ich sotva začula. No Anna vzpriamila sa, oprúc sa o
         lakeť.
   </p>
   <p>
    Dvere otvorili sa ticho.
   </p>
   <p>
    „Albert, to on, to on!“ zavolala slepá a klesla na bielu podušku. Tichý vstúpil a zostal
         naprostred izby. On vrátil sa ránom a počul od Stana, čo stalo sa s Annou.
   </p>
   <p>
    Mária vzala ho za ruku a nesmelého podviedla k posteli.
   </p>
   <p>
    „Daj mi ruku! Bože môj, bože môj!“
   </p>
   <p>
    Albert kľakol k posteli, on vzal jej ruku a tlačil ku svojej tvári. Belunká ruka zvlhla
         bôľnymi slzami. Anna pravou rukou hľadala jeho hlavu.
   </p>
   <p>
    Márii išlo srdce rozskočiť. Hlasným plačom vyšla z izby.
   </p>
   <p>
    „Neverná, neverná Anna!“ zaplakal Albert, tisnúc tvár svoju na jej búrnu hruď. On sadol
         k nej na stolec. „Tys mňa odvrhla pre svoj neduh! Oh, to ma bolí! Tys moja, zakiaľ
         nevyhasne posledná iskierka z týchto drahých pŕs! Anna moja, Anna!“
   </p>
   <p>
    „Nie, Albert! Ja som rada, žes prišiel, rada, že ti môžem z tej duše rozpovedať všetku
         svoju tieseň. Naše svety sa rozišli. Tvoj svet je denné jasno — môj tma. Tie sa nezídu. Nás
         rozdelil sám boh!“
   </p>
   <p>
    „Anna, milá moja, moja žena! Ja ťa mám opustiť, keď boh poslal na teba bremeno! Nie. Tu
         stojím pri tvojom boku! Nikto nemá právo rôzniť nás, zasnúbených pred bohom i svetom. Tys
         moja. Tys ženou mojou, mojou dušou!“
   </p>
   <p>
    „Nehádaj sa s Hospodinom. Bola som tvojou snúbenicou — ženou byť — nedovolil on. Ah, ale
         ja som ťa, slepá, poznala. Nepokojne zakrúžila krv vo mne, srdce zatriaslo, keď zašumeli
         kroky tvoje v predsieni. Ja som ťa poznala, Albert — a vidím ťa dušou — nie očami. Ja vidím
         tvoju dobrú tvár. Temno zôkol-vôkol, temno.“
   </p>
   <p>
    Albert oželel svoju lásku čo stratenú — našiel Annu, našiel to samé srdce, ktoré
         zatrepotalo na Rovienkach v ústrety šťastiu, a ide ju druhý raz stratiť na večnosť. Nie, on
         neupustí. Na kolenách poprosí ju, aby nepriamila sa na veľkodušnosť, ktorá oboch umorí.
         Práve teraz potrebuje milujúcu dušu, vodcu a ochrancu. Práve teraz zaskvela sa jeho láska
         ako zlato, ohňom prečistené. Veď on nemiloval v nej telesnú bezúhonnosť, sladkosť pôžitku,
         šťastie, on miluje jej dušu, jej byt — a či to premenilo sa, keď vyhasol jej zrak? On vedel
         si celkom dobre predstaviť budúci život. Ba práve tragika toho žitia zvyšovala jeho cenu.
         Na rukách ju ponesie — obľahčí jej ťarchu temnoty. On slovami znázorní jej farby letného
         rána, zeleň lúk, iskrice dažďovej rosy.
   </p>
   <p>
    „Verím ti, Albert, že dobre myslíš. Ty bys preniesol rád všetky obtiažnosti. Avšak,
         nezabúdaj, život je dlhý, on má svoje právo. Živému živého a mŕtvy k mŕtvym. Vidíš, Albert,
         tam vedľa Malvínky, v blízkosti kríža z kovaného železa, tam moja svadobná postieľka. Túžim
         po nej! Ukonala som sa.“
   </p>
   <p>
    Tichému zdalo sa nemožným odstúpiť čo len na krok od postele. Mária vzala ho za ruku a
         jemne ťahala ku dverám. On ohliadol sa. Krásne oči Annine uprené boli naňho. Veď ho vidia,
         veď lesknú sa onou oddanou láskou, ako pri Elzinom oltári… to ona, tá samá tichá a vrúcna
         Anna. Oči nevideli — pustá, šírošíra, nekonečná hmla ležala na nich.
   </p>
   <p>
    Tichý vyšiel z čistej panenskej izbušky Anninej ľahký dušou, rozpálený citom
         veľkodušných plánov pre budúcnosť. Čoho sa nikdy nenazdal, to stalo sa: on našiel Annu v
         tej samej, ba ešte zvýšenej krásote duševnej, lenže chorú, biednu a nešťastnú. „Tým viac
         príčin ľúbiť ju a byť jej všetkým!“
   </p>
   <p>
    Stana našiel v ateliéri s paletou v ruke. Dokončieval svoje dielo. Posledné poprávky,
         posledné črty kládol na „bolestné svoje dieťa“.
   </p>
   <p>
    „Ako na zavolanie,“ riekol, neprestávajúc rýchlo narábať so štetcom, „hneď som hotový…
         dovoľte, brat môj.“
   </p>
   <p>
    Rudopoľský zoskočil zo stupeniek, pozeral zďaleka na obraz a zase počal ďalej pracovať.
         „Das ewig weibliche,“ poznamenal po krátkom mlčaní, „vidíte, ten starý weimarský kocúr
    <sup>
     [
     <a class="footnote" href="#ftn.d56e2989" name="d56e2989">
      116
     </a>
     ]
    </sup>
    znal lepšie hovoriť než tisíc maľujúcich poetov! Tí maľujúci poeti sú celkom
         takí nepodarenci ako poetizujúci maliari. Miešajú sa navzájom do svojich heterogénnych
         remesiel — pah! Zostaň každý pri svojom. Kaulbach,
    <sup>
     [
     <a class="footnote" href="#ftn.d56e2993" name="d56e2993">
      117
     </a>
     ]
    </sup>
    “ Stano nervózne potriasol štetcom, „chce vám filozofické a historické myšlienky
         znázorniť, tak rieknuc materializovať na plátne! Z vody chce sochu vykresať! Das ewig
         weibliche zieht uns hinan!
    <sup>
     [
     <a class="footnote" href="#ftn.d56e2997" name="d56e2997">
      118
     </a>
     ]
    </sup>
    Raffael mohol sám seba prevýšiť a predbehnúť celú ostatnú republiku umelcov o
         tri slnečné vzdialenosti od zeme — iba tvárou madony!“ Stano zoskočil z dvojramenného
         rebríčka, odsotil ho nabok a sviežim štetcom nabral z palety čiernej farby.
   </p>
   <p>
    „Imagine completa, scribit pictor manu laeta
    <sup>
     [
     <a class="footnote" href="#ftn.d56e3003" name="d56e3003">
      119
     </a>
     ]
    </sup>
    ! Hurrah, brat môj! Som spokojný,“ a počal do roha črtať písmeny. Albert pozeral
         a čítal: „Stanislav Rudopoľský — Márii.“ Stano len tak žiaril radosťou nad obrazom, nad
         sebou a nad tým, že dielo svoje posvätil Márii. „Autos epoien,
    <sup>
     [
     <a class="footnote" href="#ftn.d56e3007" name="d56e3007">
      120
     </a>
     ]
    </sup>
    “ zavolal samoľúbo. „Neobyčajná dedicatia,
    <sup>
     [
     <a class="footnote" href="#ftn.d56e3011" name="d56e3011">
      121
     </a>
     ]
    </sup>
    “ usmial sa. „Ak značí testament — vy ste jeho exekútorom. Čert nespí a osud
         často lahodí zlodejom. Na každý spôsob dobre je byť rozvážnym; i tieto listy odovzdáte, ak
         bych mal padnúť?“
   </p>
   <p>
    Tichý hľadel Stana odhovoriť od „nerozumného“ postupku.
   </p>
   <p>
    Eh, tú radosť si už doprajem, tomu chlapovi pozrieť do usmievavej, diplomatickej tváre!
         Ak mu posvietim do pekla, to bude moja prvá zásluha o slovenský národ.“
   </p>
   <p>
    „Avšak ak osud lahodí zlodejovi?“
   </p>
   <p>
    „I tak bene! Ďalej to už nedovediem,“ on pozrel na obraz a zatúžil po Wernerovi. Jeho
         pochvalný úsudok chybel mu k úplnej, radosťou zjasnenej spokojnosti. Stano oddal Albertovi
         dva listy — na Vanovského a na Adelu.
   </p>
   <p>
    Albert spozoroval živosť, geniálnu náladu, temer rozpustilosť u svojho priateľa. Tvár
         jeho jasala sa duchom i citom, z úst plynuli mu rázne súdy, ostré epigramy. A predsa z očí
         svietila mu spokojnosť, ako po nejakom dobrom, zdarenom skutku.
   </p>
   <p>
    „A vy, brat môj, nedarebáčte, nezabíjajte dni sily a tvorenia sentimentálnosťami. Vy ste
         veľký básnik in ovo — hovorím in ovo, treba dlho ešte klvať do škrupinky. Vravím to bez
         bočných ohľadov, priamo a verne. Znám vašu stratu! Ona zostane stratou. No svet nenie
         zabitý doskami prvej ľúbosti… ďalej, ďalej!“
   </p>
   <p>
    Albertovi bolo ľúto, že Stano tak ľahko hovorí o jeho strate; on nemohol šípiť, že jeho
         priateľ sám v hlbokej duši skrýva bôľ nad stratou veľkou.
   </p>
   <p>
    „Vozduch, vozduch!“ zavolal veselo Stano a zhodil zo seba farbami zafľakovaný pohodlný
         kabát. „Napadol prvý sneh, vysánkujeme sa.“
   </p>
   <p>
    Stanove dva sivé žrebce nepokojne hrabali sviežo padlý sneh. Korba onedlho, škripiac
         dláždením, šibko vyletela z brány kaštieľa. Ona zahla cez most nad polozamrznutou, lenivou
         riečkou, a odrazila sa poľnou cestou. Šíre pole belelo sa — ponad vlnistú bielu pôdu dvíhal
         sa Vodín, šedý, obliaty zimným slnkom. Stano videl osudný oblok nad priepasťou — oblok, z
         nehož vyzdvihol pružným ramenom najvyššiu slasť, i najhlbší bôľ života svojho. Tam na tej
         lúke, teraz snehom zapadnutej, stretol pri prvom východe z otcovského kaštieľa barnavú
         hrabáčku, ktorá na jeho citný privet odpovedala smiechom… aký prorocký to bol výsmech!
         Vtedy bol cudzím i ľuďom, i kraju — a dnes nenie cudzím, cíti sa synom tohto divného,
         špatno-krásneho národa, no výsmech, odsotenie, osamotenie nevystalo. V Oružnom počuli
         hulákanie v krčme. Územčistý richtár Klapanica stál pred krčmou; temer ozelenel od
         pijatiky. Široko rozložil nohy a krútil hlavou.
   </p>
   <p>
    „No, ako sa držíte?“ oslovil ho zo sánok Stano.
   </p>
   <p>
    Klapanica blbo pozrel na Rudopoľského a obrátil sa mu chrbtom.
   </p>
   <p>
    „Íljen Pelmány!“ zavrešťali v krčme.
   </p>
   <p>
    Z Oružného zabočili sane napravo k Borkovciam. Ľudovít Malovík vítal hostí s ustaranou
         tvárou.
   </p>
   <p>
    „Do večera sme dobre stáli,“ riekol, „tu prihrmí Svatnay s grófovými remanenciami
    <sup>
     [
     <a class="footnote" href="#ftn.d56e3044" name="d56e3044">
      122
     </a>
     ]
    </sup>
    . Naša obec dlžná je dvadsaťpäťtisíc zlatých remanencií… hrozby, exekúcie. Sám
         sudca bavil sa tu dva dni — pomyslite, aká to hrozná presia na sedliacky ľud. Moji verní
         stoja — no už zredli, zredli. Svatiča tu máme tiež — len tak sype medzi ľud groše — sud za
         sudom vyvaľuje! Zradca notár tiež už ukázal driapy.“
   </p>
   <p>
    „Hovorím,“ vzdychnúc riekla starenka, jeho žena, „nehodno sa zaujímať! Ožrani!“
   </p>
   <p>
    „Kristus nešiel medzi bezúhonných, a vysokých, ale medzi padlých!“ krotko poznamenal
         farár a potriasol svojou šedivou hlavou. U dekana Krahulca v Rubežnom našli tie samé
         neveselé správy. „I môj ruženec tratí pôdu,“ riekol ticho, menej pohnutý než Malovík, zato
         uverenejší a dosť istý svojej veci. „No zajtra ma uvidíte v Rudopolí s veľkou väčšinou
         obce.“
   </p>
   <p>
    Na spiatočnej ceste Rudopoľský vyjavil Tichému mnohé zo svojich myšlienok a
         plánov.
   </p>
   <p>
    „Vy nič nevykonáte na politickej pôde s týmto ľudom.
   </p>
   <p>
    Politika zabíja ho, níži a mýli. Nepozorujete, že bez naháňania, pijatiky, hrozby
         nevyšiel by zriadený sedliak ani pred dom? Treba študovať jeho prirodzené náklonnosti a dľa
         tých riadiť sa. V lumpáctve a podlosti nevybeháte svojich protivníkov; iba lump ženie ľud
         do politiky so zdarom. My udrieť musíme i na srdcovú strunu národa, i brať ohľad na hmotné
         pozdvihnutie jeho. Počuli ste — v Borkovciach robia politiku nezaplatené remanencie. Vy,
         pravda, máte inú úlohu,“ obrátil sa k Albertovi a jasavými očami hľadel na jeho zimným
         vetrom rumenú tvár, „naša eklézia
    <sup>
     [
     <a class="footnote" href="#ftn.d56e3059" name="d56e3059">
      123
     </a>
     ]
    </sup>
    nenie z tohto sveta, i ona je na svojom mieste. Vy ste šťastný, vaša hrivna je
         bohatá, nože von s ňou!“ Hlas Stanov bol neobyčajne citný, zvlnený.
   </p>
   <p>
    Tichý našiel doma kartičku Máriinu. Volala ho. Našiel ju v slzách.
   </p>
   <p>
    „Anna chce vás vidieť! Ach, ona je zle, veľmi zle. Doktor vraví, že jej srdce je
         choré.“
   </p>
   <p>
    Albert v návale citov schytil Máriinu ruku a bozkával ju. Išli k Anne.
   </p>
   <p>
    Annina tvár bola neobyčajne, ružovo rozjarená.
   </p>
   <p>
    „Ach, prituho bije, Albert, prituho,“ riekla s úsmevom; „poď, daj ruku!“ Albert dotkol
         sa bielej košieľky, cítil cez ňu pal devinho tela, cítil, ako otriasa sa jej bok tuhým
         tlkotom srdca. „Tvoja ruka obľahčila bôľ — aký si dobrý; už mi je ľahko! Sadni, rozprávaj
         niečo.“
   </p>
   <p>
    Jemu bolo ťažko rozprávať. V jeho hlase bolo znať tlmené slzy.
   </p>
   <p>
    Lili vnišla na palcoch do izby a prihovorila sa chorej.
   </p>
   <p>
    „Lili naša, náš anjel,“ ticho hovorila Anna; „nespi, duša, nespi! Vidíš tie nezábudky —
         ako potriasajú sa — to vodička, vodička! Tak dobre chladí oči za rána! A tvoj kríž?
         Narovnaj ho, narovnaj! Pozor, spadneš, tam skala, mach je klzký.“ Ona tisla Albertovu ruku
         na svoje rozvlnené prsia. Razom ju odsotila. „Čo to za smelosť! Bože môj, aký si strašný,
         strýčko! Hneváš sa. Ach, nehnevaj sa, odžeň Dunaja! Preč, preč!“ Silným pohnutím skĺzla jej
         košieľka z pleca. Ono zabelelo sa čistým svitom snehu.
   </p>
   <p>
    Albert kľakol k posteli a položil tvár do dlaní. Ona dotkla sa prstami ľahunko jeho
         hlavy.
   </p>
   <p>
    „Tu kríž Lilin! Ale je veľký, železný! Hrob, hrob! Malvína!“ Posledné slovo zavolala
         prenikavým, zúfalým hlasom.
   </p>
   <p>
    Rudopoľský ľahol do postele s pokojným srdcom; bol by hneď zaspal, no spod „Zlatého
         žaluďa“ hučala hudba; ulicou ozývalo sa časom hulákanie ochmelených ľudí. V železnej peci
         spálne blkotal plamienok a žiaril na dlážku dlhými trasnými pruhami. Stano roztúžil sa
         nikdy nepocítenou túžbou… Adela, Adela, polo nahlas, nechtiac, hovorili jeho ústa. „Čerte,
         zaľúbený si, zaľúbený,“ zlobno zašomral a obrátil sa ku stene. „A teraz najviac, keď toho
         najmieň potrebujem.“ On zažmúril oči nervným úsilím, až ho zaboleli zrenice. Zvonku
         niekoľko hlasov zarevalo: „Íljen Pelmány!“ — Nech žije Vanovský, íljen!“ odpovedalo z
         druhej strany niekoľko hlasov. Stano zaobalil hlavu do podušky. Tieto profánne výkriky boli
         mu protivné. Tu zahučala hudba pod samým jeho oblokom. Hudba bola dosť dobrá; mäkko vinuli
         sa tóny, pridusené oblokmi a vzdialenosťou. Stano pustil podušku a načúval. Tie samé
         melódie zneli spod obloka, ktoré hrala Adela na piane. Tie podumné, sladké, pričudné
         poltóny, tie nezvyklé prechody… „Bože môj, ako bijú sa tieto nápevy o srdce — rozlunia ho a
         ono ďalej zvučí tým samým tónom. Pričudné melódie zamĺkli — hudba zahrala marš. „Sláva
         Rudopoľskému!“ ozval sa výkrik — za ním asi päťdesiat hlasov opätovalo: „Sláva!“ Stano
         poznal hlas Žúrikov. Podivný cit skrsol v Stanovi. Prvý raz v živote počul volať meno svoje
         takýmto spôsobom, prvý raz zneli mu v ústrety pokriky ľudí. „Doma som,“ riekol nahlas, a
         tichý mier rozhostil sa celým jeho bytom. „Aký to široký, sladký, obživujúci pocit.“
   </p>
   <p>
    Sotva počalo brieždiť sa, zazvonili hrklavky a zvonce saní pred kaštieľom. Ináč panovalo
         úplné ticho. Ondrej Skala nesmelo vstúpil do spálne. „Pán veľkomožný,“ riekol. Spod
         baldachýna šumelo voľné, hlboké dýchanie.
   </p>
   <p>
    „Už sú tu,“ prehovoril niečo hlasnejšie. Keď ani to neprospelo, pristúpil k posteli a
         dotkol sa pánovho pleca. Stano trhol sa a pozrel veľkými očami na Ondreja, držiaceho v
         trasľavej ruke sviecu. „Celú noc nespal som, sane práve zacengali.“
   </p>
   <p>
    Stano vyskočil — a už počul na koridore škrekľavý hlas Vinického. On prichádzal priamo z
         kasína, od karát. Ondrej voviedol ho do ateliéru. Ťažkým krokom za ním, ospalý, rozmrzený
         bral sa major, oblečený v staromódnu, dávno vymuštrovanú majorskú rovnošatu. Biely kabát a
         zlatý golier blysli sa v svetle sviec, ktoré Ondrej pozažíhal. Šabľa brinkala o
         dlážku.
   </p>
   <p>
    „Dones niečo,“ sipel Vinický; „tu máš dohán.“ On vyňal z vačku veľkú, zmrvenú guľu
         bankoviek, a vytiahol z nej desiatku. Vinický dnes vyhral veľkú sumu.
   </p>
   <p>
    Ondrej priniesol likér; Stano, svieži, rozjarený vstúpil do dvorany. Majorova šabľa
         zazvonila.
   </p>
   <p>
    „Znamenite!“ zakričal gróf a niečo neistým krokom pokročil k Stanovi.
   </p>
   <p>
    „To vám hovorím, dajte si dnes pozor! Obral som celú čeliadku, nenie to dobrý
         predznak!“
   </p>
   <p>
    „Ty pôjdeš so mnou,“ šeptom riekol Stano k sluhovi; „kočiš zostane doma.“
   </p>
   <p>
    „Ah, aký volontér
    <sup>
     [
     <a class="footnote" href="#ftn.d56e3104" name="d56e3104">
      124
     </a>
     ]
    </sup>
    !“ sipel Vinický, so sviečkou v ruke blížiac sa k obrazu na lešení. Major
         pokašlal suchým kašľom a potrel si dlhé fúzy, splývajúce vo dva motúzy s bočnou bradou. So
         Stanom poznal sa bol v kasíne a priľnul k nemu pre jeho čistú nemčinu. „Der Mann spricht
         wenigstens,
    <sup>
     [
     <a class="footnote" href="#ftn.d56e3108" name="d56e3108">
      125
     </a>
     ]
    </sup>
    “ poznamenal hneď pri prvom rozhovore. Na slovo „spricht“ položil dôraz.
   </p>
   <p>
    Sviečkové svetlo zoslablo: oblokmi vnikal do dvorany predsvit.
   </p>
   <p>
    „Poďme,“ riekol major a zívol.
   </p>
   <p>
    Vonku panoval dosť tuhý mráz. Ondrej ťažko hrabal sa na kozla a chytil do skrehnutých
         rúk opraty, ktoré mu podával paholok. Zvonce saní zacengali pustou ulicou. Pekársky chlapec
         zívajúc tiahol hore potokom. V niektorých oblokoch žmurkalo svetlo. Stano razom pocítil sa
         byť opustený, osamotnelý. Hľa, tu idú s ním dvaja celkom cudzí ľudia, idú, aby boli jeho
         pomocníkmi pri osudnom diele. Ako rád by videl Karola vedľa seba miesto podnapitého
         Vinického.
   </p>
   <p>
    Sane leteli popri dome Vanovského. Na guliach, korunujúcich bránové stĺpy, sedel sviežo
         napadnutý sneh, práve ako dve biele čiapky. I kolonáda ukázala sa. Ranné svetlo ožiarilo
         oné strojné stĺpy, pod ktorými Stano prežil toľko sladkých dúm pri boku Márie, keď ona
         nevedomo roznecovala v ňom nové myšlienky. Bez oľutovania, bez zapýrenia mohol pozrieť na
         dom! V tom bola jeho útecha. Mária mu nebola ľahostajná, veľký cit vzbudila v ňom, cit
         zákonný pre majestát umenia. Vysoká ženskosť, žiariaca z jej tváre, z čistých foriem; ona
         ho pozdvihla, zošľachtila. V ňom ozvala sa akoby oná ozvena starej, útlej rytierskosti… a
         ajhľa — i teraz nachádza sa na ceste, protiviacej sa jeho zásadám — staré, prežité
         bohatierstvo ožilo v ňom. Krv Sudova!
   </p>
   <p>
    Roviensky bor kúpal sa v žiare zimného slnka, keď sane zabočili doňho. Vinický stal sa
         neobyčajne vážny; on vytrezvel na sviežom vozduchu. Starý major s lekárom, ktorého vytiahli
         z postele, viezol sa na druhých saniach. Jeho zlatý golier trblietal sa v slnku.
   </p>
   <p>
    Skoro zazneli zvonce protivníckych saní. Svatnay bol bledý, s výrazom plačlivým na
         tvári. „Ako ja len sem prichádzam,“ hovorili jeho neisto behajúce zrenice. Sladič
         vyobliekal sa nápadne: čistý krvožížnivec a heros! Nechýbali žlté gamašne, ostrohy, krátky
         gavaliersky kabát… nechýbala povedomá nahlúpla vážnosť; Meriny, druhý pomocník Svatnayov,
         triasol sa strachom a visel na ich doktorovi, mladom židovi s cvikerom na nose. „Aby sa len
         všetko dobre skončilo,“ bolo jeho jedinou myšlienkou. On bol rozzúrený na Vinického, ktorý
         vec tak ďaleko dohnal… Veď on hrozil, že sám vrhne sa na Kolomana i na Merinyho — a zavrtí
         s nimi! Sám župan tvrdil, že ustúpiť nemožno.
   </p>
   <p>
    Na kraji boru ležala neveľká lúčina, pokrytá sviežim snehom. Starý major vytiahol svoju
         šabľu, a vystupujuc svojím vojenským krokom, určil vzdialenosť, šabľou načrtal v snehu
         bariéry z oboch strán. Meriny trasľavým hlasom počal:
   </p>
   <p>
    „Mojou povinnosťou čo človeka a sudcu —!“
   </p>
   <p>
    „Prosím — neráčte čas mariť,“ vpadol mu Stano do reči. Razom vyšumeli mu všetky iné
         myšlienky, okrem tej, že dielo nutno zavŕšiť. Veď tento diplomat, čo teraz zelenie sa
         strachom, opovážil sa nízkou, vypočítanou klebetou blížiť sa k Márii a dotknúť sa jazykom
         jej cti! Tento nízky intrigant, bezvládnou, chabou horiac pomstou, neobrátil sa proti tomu,
         kto ho vykarhal na Vodíne, ale proti snehobielej, vysokej ženskej duši. Bez týchto horkých
         myšlienok nebol by tak prísne vystúpil proti Svatnayovi v Oružnom. V Stanovi zovrela krv,
         keď sa s nimi stretol v krčme. Sotva padli tri slová — už bolo isté, že musí prinútiť
         Svatnaya pred svoju pištoľ. K tomu cieľu nebol nik taký ochotný ako Vinický, ani nik
         nevedel tak vohnať Svatnaya do úzkeho, bezvýchodného závozu. Dielo počínalo byť veľmi
         osudné pre diplomata. I gróf Svatnayov dopočul sa — a žiadal vysvetlenie. Stano chcel
         dokázať, že s ním nemožno tak ľahko odbaviť vec. On odhodlal sa na život a na smrť boriť sa
         s hlavným tyranom a vrahom tichého kraja, dobrého ľudu… Predtym oživená tvár jeho dostala
         tichý, pevný výraz. On podobal sa obrazu deda svojho v spálni.
   </p>
   <p>
    „En avant, messieurs!
    <sup>
     [
     <a class="footnote" href="#ftn.d56e3133" name="d56e3133">
      126
     </a>
     ]
    </sup>
    “ zakričal Vinický. Protivníkom podali pištole. Stanislav Rudopoľský šibko
         pokročil po belunkom snehu a dva kroky pred svojou bariérou pozrel na Svatnaya. I ten
         blížil sa, zastal a zdvihol ruku. Temer polomŕtvy, nevidiac nič iba mžiky, trasúcou sa
         rukou tlačil na jazyk pištole.
   </p>
   <p>
    ,Dobre mieri,’ podumal Stano; jemu prichádzalo, že otvor pištole upriamený je rovno na
         jeho tvár. Práve chcel pozdvihnúť svoju zbraň, keď pocítil úder do hrudi, nie ináč, než
         akoby ho niekto päsťou búšil. ,Čo to bolo?’ pomyslel — a vtom zbadal, že snehová pôda
         zblížila sa; on kľačal na ľavom kolene. Rozzúril sa… zlosť zovrela v ňom a akýsi pal
         pocítil v prsiach. Na smrť bledá tvár Svatnayova zjasala radosťou — on obrátil sa k svojim
         pomocníkom, a vidiac klesnutie protivníkovo, pokročil na stranu.
   </p>
   <p>
    „Stojte!“ zavolal Stano, a kľačiac zamieril. Svatnay videl hrozivú tvár, videl otvor
         pištole — a ochabol. Skok od radosti nad premoženým, neškodným nepriateľom, k novému
         nebezpečenstvu bol prinenadály pre jeho slabú dušu. Nevdojak, hnaný strachom, obrátil sa
         temer chrbtom k Stanovi a zakryl oči rukami. Výstrel zarachotil — sneh z boríc zapršal a
         Svatnay zaševelil sa. Guľka ľahko ranila mu lopatku. Stano nepočul svoj výstrel. Bez
         povedomia, ťažko ranený do pŕs, klesol tvárou na sneh, sfarbený krvou.
   </p>
   <p>
    Z boru ukázala sa mohutná postava Jeronyma Kráľa. Prvý výstrel dovolal ho. On priskočil
         k Stanovi a zastal nad lekárom, zamestnaným s raneným.
   </p>
   <p>
    „Žije?“ pýtal sa ho.
   </p>
   <p>
    „K saniam,“ riekol lekár.
   </p>
   <p>
    Raneného podňali na sane.
   </p>
   <p>
    Kráľ gániac, pozrel na Svatnaya: „Eh, videl som, videl, ako sa zvrtol rytier! Haha! Do
         chrbta dostal, do chrbta! I gróf o tom zvie!“
   </p>
   <p>
    Žid lekár priskočil bol ku Kolomanovi a svojou dôležitou náhlosťou objavil miesto
         rany.
   </p>
   <p>
    Starec videl krásnu, zduchovnelú tvár mladého muža, bledú, bôľom stiahnutú, videl
         červenú krv na bielunkom prádle a ľúto mu bolo. On zmieril sa s ním razom; jeho nenávisť
         proti Svatnayovi vzrástla až do divokosti.
   </p>
   <p>
    Vinický počal sa vrtieť, dubíňal nohami po snehu. „Pah!“ zavolal za uchádzajúcimi saňami
         Svatnayovými. „Bagáž! Federfuchser!
    <sup>
     [
     <a class="footnote" href="#ftn.d56e3158" name="d56e3158">
      127
     </a>
     ]
    </sup>
    Nevydržal! Tvrdý šuhaj tento Rudopoľský! S ťažkou ranou v prsiach strieľal!
         Junák!“
   </p>
   <p>
    „Stanuško, Stanuško!“ rozbedákal sa Ondrej Skala, keď videl, ako kladú jeho pána na
         sane. „Prekliaty vrah! Čo ste to vykonali pánovi!“
   </p>
   <p>
    „Napred!“ velil major, sadajúc na kozla. Kráľ s doktorom vzali Stana na lono a prikryli
         plášťom.
   </p>
   <p>
    Keď vchádzali do Rudopolia — celé mestečko len tak kypelo životom a pohybom. Zo strán
         valili sa zástupy voličov, pešo, na vozoch i saniach. Kordón vojska delil dva protivnícke
         tábory, ktoré s každou chvíľou vzrastali. Hudby zuneli, bolo počuť výkriky — nie hrmotné,
         slávnostné, záchvaty to jedného citu, ktorý razom rozohreje masy, nie „urrá“ bojovných
         obradov, ktoré vznikne vo fronte a nesie sa ako ohromná vlna morom hláv a hrudí — bolo to
         neustále vrieskanie menších oddielov, tiahle, nesvojské, rozriedené; akoby aj nie — veď už
         sám pokrik, samé heslo „éljen“ nezná vysloviť nik na Slovensku, nevynímajúc ani najtuhších
         renegátov. Keď ho ale ľud volá, obracia sa toto samo sebou nepekné, barbarstvom,
         indianizmom raziace slovo na vytie hladných zverov — nič ľudského z neho nevyčuješ. Ozýval
         sa i spev vypitých hrdiel, ale to nebol spev, ktorý je taký dojemný na tichých, svetom
         zabudnutých útulkoch pod Salatínom, lebo u päty zlatonosného Vodína. Ľud zabúda v tejto
         špatnej dobe na svoju najkrajšiu vlastnosť, on cíti, že svieža krása jeho domácich piesní
         nehodí sa do tohto huriavku netrebného. Zato panuje pred krčmami i v nich vreskľavá
         zhovárka, podobajúca sa zvade, a do toho pustého, nerozumného surmu znejú surové hlasy
         poddôstojníkov, veliacich svojim vojskám. Stanove sane iba krokom razili si cestu cez ľud.
         Voliči prichádzali po obciach — pestrými krojmi naplnili sa ulice, každá obec priniesla
         niekoľko zástav. Najmä strana Pelmányova pestrela sa zástavami. Tam rozdávali žemle, merali
         pálenku i víno. Ľud tisol sa do krčiem a huľal nesvojím spôsobom: bolo to hladné hltanie.
         Sneh na uliciach menil sa každým okamihom viac a viac na miešaninu blatovú. V blate
         tancovali poniektorí z dedinských kortešov, až tak striekalo okolo nich. Na nových a nových
         povozoch tiahli ľudia s tvárami do popolava sfarbenými — oni prehuľali celú noc — lebo im
         nedôverovali, a preto ich hostili už na dedine. Blbo hľadeli ich oči; hladné koníky smutno
         ševelili chvostami.
   </p>
   <p>
    Vanovský prešiel cez svoj tábor a videl, ako stenčené boli tábory najvernejších obcí.
         Pravda, našiel i príklady podivuhodnej vernosti, temer samožertvy.
   </p>
   <p>
    Pred ním zjavil sa malý mužík, šedivý ako jabloň. Sňal svoj klobúk, usmial sa, a vzdor
         úsmevu ronili sa slzy z jeho stareckých očí.
   </p>
   <p>
    „Osemdesiat rokov minulo mi na Pavla,“ riekol a sotva lapal dych, „ťažko mi je z kopaníc
         nadol — mne už iba hrob pristane! Ale oni sa nás zaujali, za náš jazyk, za naše deti! Boh
         ich požehnaj!“
   </p>
   <p>
    „Veru tak, veľkomožný pane,“ zamiešal sa mladý, vysoký muž. „Niesť sme ho museli dolu
         Okrajkami, kde bolo strmo. Na záduch trpia!“
   </p>
   <p>
    Vanovský bozkal starca na čelo. Ľud sa rozjaril. Neveľká skupenina oduševneného ľudu
         obkolesila Karola. Klobúky postŕhali a bez pokrikov, v akomsi sviatočnom kostolnom naladení
         tmolili sa okolo neho. On bol celý strápený nad týmto prívetom, cítil, ako málo zaslúžil
         túto prostú, srdečnú ováciu. Cez ľud pretisol sa k nemu Kráľ.
   </p>
   <p>
    „Je ťažko ranený,“ pošepol mu do ucha, „domov sme ho dodali.“ Vanovský pocítil úzkosť
         okolo srdca. Až teraz bolo mu jasné, ako veľmi obľúbil si Stana. On temer behom dorazil do
         kaštieľa. Stano ležal v spálni, čalúny baldachýna boli spustené. Tichý a lekár boli v izbe.
         Lekár bol namrzený, bez slova chodil po mäkkom koberci.
   </p>
   <p>
    Karol ticho pozdvihol oponu. So strachom uzrieť niečo odpudzujúce, strašné, pozrel na
         Stana. Tvár jeho bola poliata ľahkým rumencom — oči mal zatvorené a ťažko dýchal. Jeho malá
         ruka ležala na belasom paplóne bezvládna, ešte belšia než obyčajne. Ruka, ktorá stvorila
         také krásne diela, a vedela potriasť priateľskú ruku vrúcne.
   </p>
   <p>
    Tichý úplne presvedčený, že Stano žije posledné chvíle života svojho, podal Karolovi
         Stanov list. Karola prišli volať k urnám. Tam konalo sa bezprávie za bezprávím — staré,
         avšak prospešné kúsky volebných predsedov, úradníkov a kortešov. Jeho ľudí pred samou urnou
         ohriakovali, terorizovali, odhadzovali — svojich pripúšťali po dva-tri razy k hlasovaniu;
         práve keď vstúpil ku stolíku, kde písali hlasy, podišiel malý mužík s šedivou hlavou,
         ktorého zniesli z vŕšku. „Na koho hlasujete?“ pýtali sa ho. Tvár starcova vyjasnila sa, on
         temer s plačom preriekol:
   </p>
   <p>
    „Na koho iného, než na našeho --“
   </p>
   <p>
    „Hovorte meno!“ zakričal naňho notár, nadurdený na starcovu obšírnosť. Starec sa
         vypriamil, pohladil si šediny a dľa obyčaje starcov, počal znovu svoju sadu.
   </p>
   <p>
    „Eh, opitý je!“ sucho hovoril predseda. „Poďme ďalej.“ Notár zavolal nasledujúce meno.
         Starec trasľavým hlasom dodal „Za pána Vanovského“.
   </p>
   <p>
    Vanovský skočil k stolíku. Zahrozili mu, že ho dajú odviesť.
   </p>
   <p>
    „Ale ja opitý?“ zadivil sa starík; „pred tridsať rokmi prisahal som na miernosť, keď sme
         dereš pálili — tam boli naši — a odvtedy neokúsil som nápoja! Ja opitý?“ On zdvihol svoje
         slabé rameno a pery potriasli sa mu kŕčovite.
   </p>
   <p>
    „Von toho ožrana!“ zareval člen komisie. Vysoký hajdúch surovo schvátil ho za šedú
         halenku a vysácal z volebnej búdy. „Íljen!“ volala ohromná strana Pelmányovcov, keď videla,
         ako nakladá hajdúch so starcom. Jemu nebolo ľúto kmeťa svojej krvi — oblbený zástup bol by
         ho sám zmakosil pod nohy. „My platíme porcie
    <sup>
     [
     <a class="footnote" href="#ftn.d56e3198" name="d56e3198">
      128
     </a>
     ]
    </sup>
    , my sme občania! Nech žijú naši páni!“ volal územčistý richtár z Oružného, tvár
         jeho blčala vínom, oči mal krvou podbehnuté. Klapanica cítil, že podlosť pácha, preto
         zahlušoval svedomie krikom. Ľud vlnil sa, netrpezlivý, aby mu odobrali hlasy.
   </p>
   <p>
    Malovík bolestne hľadel na hlasujúci ľud. Čo dôverník Karolov, mohol jasne vidieť celú
         demoralizujúcu vládu týchto volieb. Nie nad voličmi Vanovského, ktorých porážka bola už
         istá, bolelo ho jeho staré srdce, ale nad týmto stádom protivníckym, nad ich spustnutými
         tvárami, nad ich blábolením, nad výsmechom ľudskej dôstojnosti. Krahulec ponímal vec
         tichšie, rozvážnejšie. On sedel za stolom v druhej búde a bránil sa pred bezprávím
         neúnavne, trebárs neúspešne, bez náruživosti. Jeho tiché, modré oči svietili povedomým
         svitom spravodlivého, ktorý nezúfa nad pravdou. Jeho pevnota a tichosť rozzúrila komisiu —
         poštvali na kňaza surového Bubenára. „Eh, však mu ja vyplatím!“ zareval. S odutou, zblbenou
         tvárou naklonil sa nad jeho plece. „A čo tu oni hľadajú? Či je tu kanceľ? Či tu chodia po
         kolede?“ Krahulec vstal a žiadal predsedu o ochranu pred surovosťou Bubenárovou. Predseda
         bol hluchý — on odvrátil tvár. Bubenár plecom búšil sa o Krahulca. Starík pozrel naňho
         svojím významným okom a odišiel z búdy. Bezprávie išlo slobodným tokom, ako hnusný
         kanál.
   </p>
   <p>
    Večer chýlil sa — z balkóna kasína oznamovali rezultát voľby. Pelmányi zvíťazil.
         Preriedená tlupa pod balkónom pozdvihovala zástavy a chriplo vrešťala. Kto šiel cestou z
         Rudopolia, mohol vidieť nesčíselných „vykonávateľov najzákladnejšieho ústavného práva“
         tackať sa topiacim sa snehom — mnohých mohol vidieť v priekopách hradskej.
   </p>
   <p>
    V kasíne hulákala víťazná spoločnosť pri hudbe. Iba Svatnay chýbal — pani „rodená
         barónka“ prikladala mu z Zásiekoch ľadové obkladky na chrbát. On bol spokojný, diplomatický
         úsmev zase objavil sa na jeho pravidelnej tvári.
   </p>
   <p>
    Vanovský celý zmorený, rozžialený pobavil sa v krčme, kde zasadli niektorí jeho ľudia.
         Mnohý silný muž plakal zlosťou, keď pozrel na vážneho, silou a čerstvosťou skvejúceho sa
         prepadnutého kandidáta, na jeho oblé, mierom a povedomím svietiace čelo. V krčme rozhostila
         sa podivná veselosť — ako na kare. Rozhovorili sa, roztúžili, potešovali sa, ako sa dalo.
         Iba kováč Ján Matuľa sedel v temnom kúte, zaťaté mal päste a zakabonenú tvár. Vanovský
         sklonil sa nad neho.
   </p>
   <p>
    „Tak nemožno ďalej!“ šepol Matuľa a oči jeho zaiskrili sa, „už nás počínajú zabíjať.
         Jeden jediný prihlásil sa k nám, a toho zastrelili.“
   </p>
   <p>
    „Musíme byť trpezliví, pán majster. Naša pravda zvíťazí!“
   </p>
   <p>
    „Kladivom!“ zahromoval razom Matuľa a pery jeho skrivili sa. „Čo tam po biednom živote!“
         On hodil opovržlivo rukou.
   </p>
   <p>
    Žúrik točil sa po izbe a po piaty raz rozprával, ako ho Svatnay chcel podplatiť, ako ho
         on vyctil, ako on doviedol pol Hrušovníka (toto posledné nestálo). Zjavil sa i Podnebík a
         posmešne hľadel na rozjatrených ľudí, na ich tváre hnevom a ľútosťou rozplamenené.
   </p>
   <p>
    „Čo tu chceš, mrzák!?“ oboril sa naňho tkáč Michal Vŕba, ktorý bol hodne zapil svoj
         žiaľ. Nad Podnebíkom strhla sa búrka. Chytili milého „Sasa“-a, ako ho prezývali, a
         pekne-rúče niesli ku dverám. Už keď ho iní pevno držali, Žúrik priskočil k tmoliacej sa
         hŕbe a chlopol ho svojou trstenicou niekoľko ráz po hlave. Podnebík vyletel dvermi ako guľa
         a roztiahol sa do snehu, zmiešaného s blatom. Vanovský stratil sa.
   </p>
   <p>
    Príduc domov, spomenul si na Stanov list. Mária sadla k mužovi a hľadela s ním do
         písma.
   </p>
   <p>
    „Priložený dokument vysvetlí ti všetko. Predtucha, že náhoda, či suďba (nie som pevný vo
         viere na suďbu) vyvolá ma razom z tohto údolia, primäla ma k urobeniu poriadku s mojím
         neveľkým majetkom — len v tom veľmi možnom a blízkom prípade má môj list zmysel. Ak bude
         zbytočným — ej, bože, vynahradím darček svoj usilovnou prácou. Pracovať, žiť — aké sladké
         to slovo pre človeka, hotového, núteného hľadieť smrti do vyziabnutej tvári! Len jedno ťa
         prosím, nepovažuj čin môj za veľkodušie — tá myšlienka by ma utýrala. To dlh, to malinký
         pokus zhladenia hriechov, páchaných celými pokoleniami. Naša krvou slovenská, duchom
         ničomná, charakterom nízko padlá znať vyschne ako ratolesť, do ktorej nepreniká miazga z
         mohutného pňa národného. Nuž nech ja, čo suchý jej prútik, vydám aspoň iskierku svojím
         splápolaním. Teba menoval som dedičom, no nájdeš v ľavom priečinku môjho písacieho stolíka
         moje bližšie udania. Malovíka a Krahulca privolaj a dľa svojej vôle a dobrozdania vynaložte
         peniaze na zobudenie nového pokolenia, na pestovanie živých prútov z koreňa! Máriu svoju
         popros, aby prijala odo mňa Grizeldu — ona má na nej účasť, ako na mojom duchovnom
         znovuzrodení. Nech rozpomenie sa časom na rozorvaného, rozčúleného človeka, ktorý čerpal
         silu a oduševnenie z jej vysokej duše, z jej ženskej krásy. Bozkávam jej čistú bielu
         ruku.“
   </p>
   <p>
    Vanovský zadumal sa a ticho hľadel na Máriu. Jej prsia dmuli sa hlbokým, pravidelným
         dýchaním.
   </p>
   <p>
    „On bol náš, náš!“ prehovoril, chytiac jej krásnu ruku, „plný ideí, rozochvený
         blahorodným ohňom; všetko večné a čisté vábilo ho, rozvlnilo, unášalo. A teraz leží so
         smrteľnou guľou v prsiach, z ruky chabého, nízkeho zlodeja.“
   </p>
   <p>
    Mária nemo hľadela oblokom; ním vidno bolo šedé, ťažkými oblakmi pokryté nebo. Oči jej
         plnili sa postupne vlahou — a blysli vlažným, krotkým ohňom. Potom skanuli dve jasné slzy
         po bielych lícach.
   </p>
   <p>
    „On zaslúžil tie slzy,“ riekol Karol, perami dotýkajúc sa ženiných líc. „Bár by bol
         prorockým zjavom pre budúcich navrátených synov!“
   </p>
   <p>
    Nasledovali ťažké dni pre dom Vanovských. Annina nemoc srdcová každým dňom sa
         zhoršovala. Ona upadla do horúčosti, fantazírovala po nociach a cez deň ležala v omámení. Z
         kaštieľa chodili tiež neveselé správy. Stano videl, aký úžas zachvátil protivníka, keď
         napínajúc posledné sily, zamieril naňho, ako sa ten chabo zvrátil, ako rukami chcel
         odkloniť guľu. Potom zatmelo sa mu pred očami, a na prsiach cítil nie celkom bolestný, nie
         celkom príjemný horúci prúd, idúci do hĺbky; tvár dotkla sa niečoho studeného. On usiloval
         sa rozoznať, čo týka sa ho — a zazrel zblízka belunké krištále snehu, v nichž lámali sa
         slnečné lúče. Farbisto iskril sa za chvíľu sneh, farby bledli a tma valila sa naňho vzdor
         tomu, že usiloval sa držať oči otvorené — tma premohla jeho úsilie.
   </p>
   <p>
    Z dlhého zamretia prebudil ho bôľ, ostrý, rozširujúci sa celým telom. Studená sonda
         vpustila sa do rany — ,zomrieť’, blyslo mu hlavou, ,len pokoj, len mier za každú cenu, len
         nepovedomosť i za cenu onej tmy!’ A nepovedomosť prišla, nie nepovedomosť tmy, ale akéhosi
         pološera, do ktorého pohodlne prenikali niečo otupné šípy bôľu. Zase prešlo niekoľko
         ľahších hodín — či dní — o tom nemal jasného pojmu. Cítil, že planie v horúčosti — a hneď
         na to prechádzala ho zima. ,Žijem’, to bol jediný povedomý pochop. Tu zavalila ho ohromná
         ťarcha — ona dusila dych, zvierala hlavu. A zas, keď sa balvan ťarchy divným miznutím
         rozriedil, akoby zo zatemnenia mysle vylúpil sa pochop ,žijem’. O niekoľko čias hlásila sa
         vôľa ,chcem žiť’ a na to túžba po živote. Mladá sila a bezúhonné zdravo založená príroda,
         energia borila sa s tmou i bôľom. On už cítil, že líce jeho leží na poduške. I zobral
         poslednú už-už prchajúcu energiu — otvoril oči. Svetlo jasnej tváre videl — videl dve
         známe, čudné, silou a láskou svietiace oči! ,Kto si?’ podumal — azda už preletel som cez
         údolie smrti a blesk iného sveta brieždi sa? Viečka jeho, zomdlením ťažké, padli. Ešte raz
         ich otvoril — „Adela,“ zašepkal. Adela Rybárička sklonila sa nad raneného a dotkla sa ľahko
         perami jeho čela.
   </p>
   <p>
    „Ticho! On ma poznal,“ riekla Marte, ktorá práve vnišla do spálne so sviežim
         ľadom.
   </p>
   <p>
    Rybárička skoro opanovala celý dom. Po obdržaní listu — Tichý neposlal ho hneď —
         priletela do Rudopolia a rovno vyjavila Márii, že ona starať sa chce o opateru raneného.
         „Mária,“ riekla vážnym, rozhodným tónom, „chcem tvojho súhlasu a súhlasu Karolovho. O iné
         mienky nestarám sa. Nestarám sa, čo povie tetka apatekárka, ani do chrbta ranený Svatnay.
         Mám tvoj súhlas?“
   </p>
   <p>
    Mária objala Adelu; svižný driek Adelin poddal sa ľavnému pritisnutiu jej ramena.
   </p>
   <p>
    „Tys obdivuhodná žena!“ riekla Mária, „ja srdcom starala sa o jeho opateru — skutkom
         nemohla som nič vykonať, i v našom dome ťažko chorá. Doktor žaloval sa, že nocou zle s ním;
         stará babka zaspí. Ondrej trasie sa a je nezručný. Karol mi hovoril, žes ho odvrhla. Vidíš,
         mne sladko, že sa veci tak vyvinuli. Možno — všetko bude dobre.“
   </p>
   <p>
    A od tej chvíle dostal kaštieľ strojnú hospodyňu. Keď v slobodnejšej chvíli prechádzala
         sa skvostným ateliérom, medzi predmetmi umením a zriedkavosťou vzácnymi, ožili farby
         čalúnov, kvety zlatohlavu a starý rytier zo zvetralého gobelínu zdal sa čudovať: ako príde
         táto živá, plná blesku a sviežosti sem do mojej blízkosti. V izbe Stanovej zjavil sa razom
         poriadok. Goetheho tvár zbelela — prach z nej padol — staré hodiny so slncovým kyvadlom
         počali veselo ťukať — osem dní stáli — koberce prehliadli — starý prach z nich zmizol. V
         spálni stala sa tiež premena. Všetko spríjemnelo, stalo sa pohodlnejším. Ako srieň belela
         sa posteľ pod starým baldachýnom, babka, zamieňaná Martou a paňou, bez ťažkosti prebdela
         noc, každý ston nemocného bol spozorovaný. Nariadenia lekárove plnili sa navlas, všetko
         chodilo po palcoch, dvere zatvárali sa tichunko. Iba Ondrejovi nepáčil sa nový riad. „Tieto
         baby domučia ho!“ mrmlal, sediac v predsieni, „čert ich sem nasial! Ani len pohnúť nesmie
         sa bez ich dovolenia.“ Riadenie ženskej ruky preobrazilo dosť nepohodlné bývanie na
         príjemný útulok. Len tam pod ťažkými záclonami sídlil bôľ.
   </p>
   <p>
    Stano prichádzal k sebe, no jemu zdalo sa, že na tom nič divného nenie, keď vidí,
         zobudiac sa zo sna, tvár Adelinu. Skutočnosť a nemocná fantázia do divného celku
         posplietané, neuvoľnili chod pravidelných myšlienok. Len jedno vedel, že mu bolo ľahšie,
         keď šípil jej prítomnosť, keď aj nevidel jej tvár a jej po lakeť vysúkané ruky, vždy
         zaneprázdnené nejakou prácou. Raz strapkala šarpie, raz žmýkala biely obkladok, raz
         kvapkala, čítajúc kvapôčky medecíny na striebornú lyžicu.
   </p>
   <p>
    A zas niekedy sadla na diván pod podobizňu Gábora Rudopoľského. Stano precitol raz z
         dlhého, ťažkého sna. Medzerou medzi záclonami videl jej tvár. Ona, v povedomí, že nemocný
         spí, oddala sa tichým dumám. V jej tvári nebolo sentimentality. Jej veľké oko zadumano
         svietilo pod dlhými, hodvábnymi mihalnicami, rumenná tvár žiarila životom a silou vôle. Jej
         pristane zástoj dobrej sestry — ako pristal jej rujný rozmach vírivého života. Ruka, čo
         vedela krotiť Havrana a Lucifera, pokorne prikladala obkladky na ranu, trpezlivo kládla
         švík ku švíku. A tie hrdé, karmínové pery, akoby stvorené k náruživému celovaniu, neštítili
         sa dotknúť čela, na ktoré vysadol studený pot telesných utrpení. Prinavrátený životu, Stano
         počal zas túžiť za ňou. Zas videl nad jej hlavou pnúť sa čistý lazúr neba nad Kýčerom,
         borice zašumeli žiaľnym šumom odriekania. ,Tu sedíš, milá,’ podumal, ,preto, že som
         lazarom, že nehrozí ti pal mojej strasti! Ach, tvoja krása hojí i rany rozjatruje. Čo ťa
         priviedlo ku mne, keď na mne nič iného, než nepekný údel dochrámaného tela? Nie, ty bys
         nesedela u raneného bez bližších sympatií.’ On nevydržal ticho hľadieť na jej krásnu tvár a
         zaševelil sa. Tichý, slabý kašeľ ho schytil. Dve biele ramená roztvorili záclony. Ako vialo
         milotou z jej ladnej postavy, akú sebadôveru budilo v ňom!
   </p>
   <p>
    Prvý raz Adela zbadala oživenie na tvári nemocného a ľahunký tieň preletel jej dušou.
         Ten vďačný pohľad jeho mýlil ju. Ona rozplamenila sa túžbou zachrániť ho, lebo okom
         duchovným jasno videla, ako pred klesnutým už Stanom striasať sa musel Svatnay, akú silu
         rozvil, keď vzdor rane začiahol a potrestal svojho vraha a podlého klebetára Márie. Avšak
         čo len tieň slabosti, robil ju tvrdou, spurnou, i keď srdce ináč velilo.
   </p>
   <p>
    „Adela,“ zašeptal, „ja vyzdraviem, na vašej tvári to vidím.“
   </p>
   <p>
    „Doktor zakázal vám hovoriť,“ sucho, poveliteľne riekla; Stano nehovoril ďalej; jemu
         bolo sladko poslúchať jej rozkaz.
   </p>
   <p>
    Vnišiel Ondrej a kynul Adele. „Niekto cudzí prišiel a hľadá pána! Riekol som, že s pánom
         nemôže hovoriť — ale on nechce uveriť.“
   </p>
   <p>
    Adela pozvala dnu Martu a vyšla. Stano ťažko vzdychol a pohol ramenom. Jemu zdalo sa, že
         mu je ľahko, že mu pribudlo síl.
   </p>
   <p>
    Adela našla v salóniku cudzieho človeka s dlhou bradou, neobyčajne bledou tvárou; jeho
         umné oči posmešne pozreli na dámu, po domácky oblečenú. ,Pochopujem,’ pomyslel, ,prečo tak
         sedí v tomto blatnatom hniezde.’ „Nejaký odroň nechce ma pustiť k Stanislavovi
         Rudopoľskému!“ počal neznámy ľahkým žartovným tónom; „azda budem šťastnejší s krásnou
         dámou!“
   </p>
   <p>
    „Vaše meno?“ pýtala sa Adela, znepokojená tónom jeho reči a voľným držaním.
   </p>
   <p>
    „Ach — krása moja — u nás dvoch nebolo vo zvyku antišambrovať, biletky posielať
    <sup>
     [
     <a class="footnote" href="#ftn.d56e3269" name="d56e3269">
      129
     </a>
     ]
    </sup>
    . Možno, že je to v kaštieľoch zákonom. Ja som Hans Werner z Viedne! Azda vám
         môj priateľ v tichej hodinke zveril zvuk tohto švábskeho mena.“ No iba čo raz pozrel lepšie
         na Adelu, razom zmenil svoj ľahký, žartovný tón a doložil, veľkými očami hľadiac na
         imponujúcu, rešpekt budiacu ženu. „Azda sestra?“ Jeho nastrašená tvár hovorila: ,Ech, starý
         kocúr, zastrelil si capa.’ „Sestra —“ zavznel niečo ostro jej hlas, „sestra milosrdná,
         ktorá opatruje na smrť raneného Stanislava Rudopoľského.“ Ona mu vyjavila, čo stalo sa s
         jeho žiakom.
   </p>
   <p>
    Ako rozsmútil sa starý Werner! Úžas a bôľ zachvel sa i v starých, vždy krásnych ťahoch
         Hanoverčanových. Razom stal sa nezručným, zhrbil sa a nesmelo pozeral spod hustého obočia
         na Adelu. Prezrádzal každým pohybom starého mládenca, nenavyknutého na spoločnosť —
         nudných, poriadnych ženských. Nadto zhrozil sa nad stavom svojho „divokého Uhra“, ktorého
         rád videl nad všetkých divokých i krotkých Uhrov celého glóbusu. On prosil Adelu, aby mu
         odkryla pravý stav veci; rýchlym nemeckým hovorom, ktorého neobyčajný prízvuk miatol Adelu,
         rozpovedal celý svoj pomer k „divému Uhrovi“; mladým, rýchlym chodom prechádzal sa po
         salóne, prosil za odpustenie, ba temer by sa bol rozplakal. Adela stala sa prívetivou. Jej
         bolo ľúto starého maliara, nevídaná postava jeho zaujímala ju. On sám nahliadol, že jeho
         náhle objavenie sa pri pacientovom lôžku mohlo by mať zlé následky, a neželal toho. „Počkám
         radšej, alebo prídem druhý raz! Už viem cestu.“
   </p>
   <p>
    „A ste prvý raz v tomto kraji?“
   </p>
   <p>
    Naňho otázka táto pôsobila obodrujúcou silou. Nesmelosť mizla, priama, otvorená bytosť
         Adely podejstvovala i na Nemca. S ňou besedovalo sa ľahko — on prešiel nevdojak do
         dôverného tónu.
   </p>
   <p>
    „Prvý raz prekročil som hranice tejto interesantnej zeme — a priznám sa, že som bol
         niečo ochladený. Od stanice viezol ma žid, čo „fiaker“ predstavil sa mi, na rozheganom voze
         strašne zlou cestou; z pustého, snehom riedko pokrytého kopca išlo to na druhý, len sa tak
         duša vo mne triasla. Bolo ich zo desať. Na staniciach samý žid, nemilý zápach a krotký ľud.
         Bože môj, čo jako sliedim, ani jedného jediného beťára, ani jedného jediného koňokmína — a
         la Róža Šándor! Cimbal som tiež nepočul; a toto je Uhorsko? pýtam sa podchvíľou svojho
         židáka. Veru opravdivé Uhorsko, riekol mi a pozrel na mňa nedôverčivo. To, hľa, je
         Baranová, tu zase Kralice! Nuž ale tu bývajú Maďari? (Nemec riekol Matšaren.) Hoj, pane
         môj, odpovie milý fiaker, ešte by sme museli tak zo tri dni dobre poháňať, až by sme
         nejakých našli! Nuž tak, ani pusty, ani krivé háky na studni, ako vídavam na uhorských
         štúdiách. A môj Stanislav nezdravý!“ Hanoverčan sa rozhovoril. Komika cez srdečný žiaľ
         prebleskovala jeho opismi ako aprílové slnko cez daždivé mračno.
   </p>
   <p>
    Adela usmiala sa nad živými, podivnými rečami zaujímavého Nemca.
   </p>
   <p>
    „Ach, i u nás sú beťári,“ poznamenala, „s ranami na chrbtoch, a čo i kone nekradnú, na
         komisárov bezpečnosti dozreli.“ Ona divila sa jeho naivnosti pri takom rozvitom ume, pri
         jeho vtipnom, plastickom opisovaní.
   </p>
   <p>
    „Smiem vás prosiť, ukážte mi jeho dielňu! On mi tak mnoho písaval o svojich prácach. On
         strastno ľúbil naše umenie, a má talent.“
   </p>
   <p>
    Keď vstúpili do veľkej dvorany, maliar zastal si u dvier, a rýchlo prezrúc predmety,
         jemu väčšinou známe, hľadal očami obraz… On neveril svojim očiam. Z lešenia, osvetlený
         jasným zimným dňom, jasal sa v nádherných farbách obraz, plný života, plný umeleckej
         pravdy. Adela nespúšťala oka z jeho umnej, zduchovnelej tváre. On sadol na nízky taburet, a
         hľadel, hľadel. Potom pristúpil k lešeniu, dal mu inú polohu, a zase odišiel na istú
         diaľku. Adela tichunko vyšla. Ako rád bol Werner tejto ženskej nežnosti. On bol sám a oddal
         sa onomu vyššiemu pôžitku, ktorý je prístupný iba znalcovi. ,Rozdelenie svetla,’ hovoril
         sám k sebe, ,možno z môjho Siegfrieda — i títo poslovia sú mi známi — no neudali sa celkom.
         Kópia, kópia! Také niečo už bolo. Ale tá tvár Grizeldy! Kde to videl?’ On darmo rozmýšľal.
         Čím viac vhĺbil sa do pozorovania, tým jasnejšie mu bolo, že Grizelda nenie kópiou, nenie
         rozpomienkou na hotové prepracované dielo maliarskeho umenia — že je samostatne vytvorená,
         iným, jemu samému dosiaľ neznámym duchom raziaca koncepcia! ,Akým duchom?’ pýtal sa sám
         seba. Na túto otázku nenašiel odpovede. Takej školy nebolo. Realizmus, realizmus, ale aký?
         Hľa, tu javí sa to, čo dá sa v maľbe iba štetcom znázorniť, slová sú slabé, neverné, školy,
         kolorit, kresba, všetky tieto slová znejú prázdno, neverne. Kto mu bol modelom? Nie, táto
         krásna Brunhilda
    <sup>
     [
     <a class="footnote" href="#ftn.d56e3291" name="d56e3291">
      130
     </a>
     ]
    </sup>
    , ktorá ma sem uviedla, nebola pri tom. Veď poznám predsa uhorské výstavky! Tam
         nevidel som takej tváre, nevidel tej novej črty, ktorá by ma tak prekvapovala, ako pri
         tejto figúre. Aký to podivný úsmev na perách, aká výsosť v držaní hlavy, a pritom cez
         melanchóliu, zatemňujúcu obočie, koľko energie, koľko opravdivej, vysokej ženskosti! Umelec
         — umelec! A on zarýva sa tu v tomto starom, pustom hniezde, strieľa sa s koňokmínmi!
         Zariadil ateliér, maľuje obrazy, a žiadne oko neobživne, žiadne srdce nepreplní sa citom a
         pôžitkom pri tomto démonickom diele!“ Hans Werner vdumal, vhľadel sa do vytrženia. Sám
         nestál na výške opravdivého výkonného majstra, no hlboko pochopoval maľbu. Už schytala ho
         závisť — no skoro zapudil ju. Pozrel na svoje poprsie a usmial sa. Takáto tvár v blízkosti
         onej čudnej, typickej krásy. Barokným bol vždy divý Uhor! Ach, že ho nesmie pochváliť,
         pozdvihnúť! Veď jeho listy javili nespokojnosť s dielom!
   </p>
   <p>
    Adela vniesla do ateliéru raňajky.
   </p>
   <p>
    „Zajete si so mnou?“ riekla, postaviac tácňu na stolík. Marta niesla za ňou riad a
         dymiacu sa pečienku.
   </p>
   <p>
    „Ako u starého mládenca,“ usmiala sa Adela, „a k tomu chorého. Práve odišiel lekár!
         Krízu prestál môj pacient. Možno za niekoľko dní uvidíte ho.“
   </p>
   <p>
    „Bohu buď chvála!“ vzdychol starý maliar; „vidíte, Rudopoľský ďaleko povzniesol sa nad
         to, čo mohol vidieť u mňa.“
   </p>
   <p>
    Nemec bol nervózny, neposedný. On odobral sa so sľubom, že onedlho príde. Ľudia zvedavo
         pozerali, kto sa to vezie z kaštieľa.
   </p>
   <p>
    „Iste nejaký doktor,“ riekla babka, šuchnúc ruky do rukávov svojho baranieho kožúška s
         olovenými gombíkmi.
   </p>
   <p>
    „Alebo komediant! Aký má divný klobúk,“ odpovedala jej suseda, búchajúc nohami o
         zamrznutú zem; oziabalo ju.
   </p>
   <p>
    Mladá sila premohla ranu. Čím viac sily pribúdalo Stanovi, tým redšie dala sa vidieť
         Adela. A keď raz vztiahol po nej ruku s úsmevom radosti a nádeje ¦ zablyskalo sa jej oko a
         riekla:
   </p>
   <p>
    „Moja úloha je na konci; badám to na vás. Nebezpečenstvo prestalo. Martušku
         ponechávam.“
   </p>
   <p>
    Prvé dni po jej odchode clivo prešli; zdalo sa mu, že sa rana znovu otvorila. „Až
         vyzdraviem, príde na mňa rad,“ tešil sa v nude a žiali. Už ani Tichý, ani Karol neprišiel
         viac dní!
   </p>
   <p>
    Rudopoľské zvony zahlaholili. „Čo to znamená?“ spýtal sa Marty, ktorá mu bola príjemnou
         osôbkou.
   </p>
   <p>
    „Temná slečna Vanovských zomrela,“ odvetila starena a utrela rohom belasej zástery ľavé
         oko. „Boh sa zmiloval nad neborkou!“
   </p>
   <p>
    * * *
   </p>
   <p>
    Skoro teplá vesna prišumela na rudopoľskú dolinu. Jej pestrý kvetný šat trblietal sa vo
         veselých lúčoch jarného slnka. Na Šedých horách tmolili sa belasé pary, raz zahaľovali, raz
         odkrývali kužeľovité ďaleké vrchy i šedé múry prastarého Vítova. Oziminy, tiahnúce sa z
         oboch strán bielej hradskej, tuhou zeleňou mihotali sa ovievané vetierkom. Nižšie,
         skromnejšie jariny neuspeli ešte celkom zakryť zem, ona zračila sa cez ne. Za oziminami,
         oddelená potokom, po návršiach prestierala sa púšť úhorov, kde-tu prerytá tvoriacim sa
         výmoľom. Na príkrych svahoch výmoľov zďaleka bolo poznať, kde prestávala vrstva prsti a
         počínala sa mrtvina. Vrbiny nad potokom, odeté do žltkasto-zeleného rúcha, kľukatou líniou
         tiahli sa k dolným mlynom; tam pnuli sa vysoké stromy, málo rozvité. Biele stĺpy Vanovského
         strojnej kolonády blysli sa ako striebrom obité. Stromovie parku, ešte len v pukoch,
         rozprestieralo riedke tiene záhradou.
   </p>
   <p>
    Cestou od Rudopolia k Hrušovníku jachal pohodlný hintov. Vanovský, osviežený, akoby
         vymladený novou jarou, veselo hľadel po úzkej doline. Mária, plnšia, kvitnúcejšia, pohodlne
         opierala sa o mäkké operadlo. Tvár jej žiarila sladkou, lenivou spokojnosťou, ťahy boli
         menej určité, melancholický výraz očí ustúpil slastnej zádumčivosti. Lili mala už krátky
         vrkoč, zaviazaný belasou stužkou, a bola naň dosť hrdá. Ona už pochopovala, prečo je Vodín
         nízky. Rumy jeho obliate boli celým morom svetla. Mlynský potok, sviežo kanalizovaný,
         tiekol mocnými, bezšumnými vlnami. Bučina naľavo ukazovala už malé puky, anemonky a fialky
         tisli sa na úplazoch slnkom ohriatych.
   </p>
   <p>
    „Karol, ešte neminul rok, čo sme sa tadeto viezli — a aké premeny!“
   </p>
   <p>
    „Duša, taký je život. Žiješ roky, a nič sa nemení; všetko ťahá sa rovno ako po šnúre;
         iba čo vlasy šedivejú a deti rastú. No príde chvíľa — a behom týždňov a mesiacov uzrieš sa
         v inej krajine, pod návalom nových citov a úderov!“
   </p>
   <p>
    „Mne zdá sa, že už roky prešli odvtedy!“
   </p>
   <p>
    „Teda letným útulkom pozval Stano Hrušovník! Rád som, že máme sa kam vyviezť cez leto. A
         kedy vyberajú sa na cestu?“
   </p>
   <p>
    „Koncom júna. Stano berie so sebou Tichého. Veď je chudák celý zmorený… Vidíš, Lili,“
         obrátila sa k dcérke. „Už vidno Kýčer. Poznáš ho?“
   </p>
   <p>
    Rudopoľskovci vítali manželov — prvých to hostí v „letnej rezidencii“. Starenka, matka
         Adelina, veselo vykúkala z čipiek čepca, uklonkovala sa a časom zaplakala radosťou. Stano
         oddal sa celkom sladkej lieni, aby docela vystrábil sa z nemoci. Pri prvom výjazde z domu
         zamieril rovno do Hrušovníka, a vojdúc do chyže, bez ceremónií schytil starenku za hlavu,
         až sa jej čipkovaný čepiec nabok posunul, vybozkával ju na vráskavú, chladnú tvár a zavolal
         melodickým svojím hlasom:
   </p>
   <p>
    „Mamička, dajte mi dcéru! Však mi ju dáte?“
   </p>
   <p>
    Adela zasmiala sa svojím najčistejším smiechom.
   </p>
   <p>
    „Kto je nováčik?“ prehovorila a slzy jej vyhŕkli z očí, „ja som stará vdova, Stanuško, a
         tys taký smiešny…“
   </p>
   <p>
    Stano zahatil prúd jej barokných slov, on ju vybozkával na karmínové pery, a potom zas
         chytil starušku a tisol na svoje prsia. O mesiac boli párom.
   </p>
   <p>
    „Ožil som,“ riekol Stano Vanovskému, keď sa obaja utiahli do malej izby, hľadiacej
         oblokmi na zelený Kýčer. „Často premýšľam, či možno to všetko? A potom chytím si hlavu,
         áno, hlava je na pleciach, myslí, sluchy bijú životom.“
   </p>
   <p>
    „To iba počiatok,“ s úsmevom poznamenal Karol, pohladiac si bradu.
   </p>
   <p>
    „Skoro počne sa práca,“ doložil Stano veselo, silnou odhodlanosťou; „počneme, Karol,
         pestovať vec slovenskú od koreňa! Nech čert berie staré, práchnivé kláty! Otcovia naši v
         starých časoch na pleciach svojich niesli ťarchu i prelesť vývinu! Ich potomci zmeraveli,
         zhlúpli, odrodili sa — a hynú! Nik nezastaví toto hynutie! Ich krv je už skazená, spuchrené
         údy. Nad každým povaleným kobylkárom teším sa nepeknou, čertovskou radosťou. Z nás vypučiť
         musia nové výhonky! A tento proces nik nezastaví.“
   </p>
   <p>
    Vanovský cítil, ako mu pribýva energie v blízkosti tohto mlunnou silou nadaného muža. On
         chcel ho ochladiť.
   </p>
   <p>
    „Ťažké časy, ťažké časy!“
   </p>
   <p>
    „Kto robí tie časy? Das ist der Herren eigner Geist!
    <sup>
     [
     <a class="footnote" href="#ftn.d56e3360" name="d56e3360">
      131
     </a>
     ]
    </sup>
    ! Ani nezvieš, ako prevalí prúd histórie tieto časy! Nič netrvá večne, ale boj
         proti rozumu a prírode je vždy krátkym nemocným úkazom.“
   </p>
   <p>
    Vanovský tešil sa nad rečou priateľovou. „Už ukázali raz chrbty,“ doložil s
         úsmevom.
   </p>
   <p>
    „Budú aj utekať!“ Stano pohladil si svojou malou, bielou rukou vlasy a oči jeho zajasali
         sa veselou žiarou.
   </p>
   <p>
    Na rudopoľskom hrobitove, vedľa kríža z kovaného železa, povstal nový hrob. Devuška
         klesla doňho v kvete a túžbach mladosti. Nie všetky ratolesti stromu ovinú sa lístím,
         zalejú sa pestrou farbou kvetu, obťažejú zlatou ťarchou ovocia. Niektoré vyschnú. Kto môže
         súdiť, čo rozhodlo, aby jedna vetvica zelenala sa a kvitla — a druhá v jej susedstve
         uschla…? Tichý dlho chorel duševne; Stano vzal ho na cesty, budil v ňom zhasínajúcu iskru
         poézie. Obaja počali sa vzájomne doplňovať. Hlboká poézia Albertova budila v Stanovi nové
         umelecké tvary, a Albert ťahaný bol do života svojím šťastným priateľom. Či rozvinie sa v
         básnikovi v plnej miere veľký dar? Či duša, prepálená veľkým bôľom, uspeje rozšíriť krídla
         k vysokému letu, k širokým pohuľankám v bezhraničnom vozdušnom mori poézie?
   </p>
   <p>
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e2989" name="ftn.d56e2989">
        116
       </a>
       ]
      </sup>
      rozumie sa J. W. Goethe, ktorý ani v starobe nestrácal zmysel pre ženskú
               krásu
     </p>
    </div>
    <div class="footnote">
     <p>
      <sup>
       [
       <a class="para" href="#d56e2993" name="ftn.d56e2993">
        117
       </a>
       ]
      </sup>
      Wilhelm von Kaulbach (1805—1874) — nemecký maliar, riaditeľ Akadémie v Mníchove,
               známy najmä maľbou historických výjavov a osobností
     </p>
    </div>
    <div class="footnote">
     <p>
      <sup>
       [
       <a class="para" href="#d56e2997" name="ftn.d56e2997">
        118
       </a>
       ]
      </sup>
      To večne ženské nás povznáša (citát z Goetheho Fausta)
     </p>
    </div>
    <div class="footnote">
     <p>
      <sup>
       [
       <a class="para" href="#d56e3003" name="ftn.d56e3003">
        119
       </a>
       ]
      </sup>
      po dokončení obrazu podpisuje maliar šťastnou rukou
     </p>
    </div>
    <div class="footnote">
     <p>
      <sup>
       [
       <a class="para" href="#d56e3007" name="ftn.d56e3007">
        120
       </a>
       ]
      </sup>
      vytvoril som
     </p>
    </div>
    <div class="footnote">
     <p>
      <sup>
       [
       <a class="para" href="#d56e3011" name="ftn.d56e3011">
        121
       </a>
       ]
      </sup>
      venovanie
     </p>
    </div>
    <div class="footnote">
     <p>
      <sup>
       [
       <a class="para" href="#d56e3044" name="ftn.d56e3044">
        122
       </a>
       ]
      </sup>
      zvyškami nezaplatených dávok (daní); tu ide aj o nedoplatky za panskú pôdu, aj o
               dane.
     </p>
    </div>
    <div class="footnote">
     <p>
      <sup>
       [
       <a class="para" href="#d56e3059" name="ftn.d56e3059">
        123
       </a>
       ]
      </sup>
      cirkev, zhromaždenie
     </p>
    </div>
    <div class="footnote">
     <p>
      <sup>
       [
       <a class="para" href="#d56e3104" name="ftn.d56e3104">
        124
       </a>
       ]
      </sup>
      ochotník, diletant, aj praktikant
     </p>
    </div>
    <div class="footnote">
     <p>
      <sup>
       [
       <a class="para" href="#d56e3108" name="ftn.d56e3108">
        125
       </a>
       ]
      </sup>
      Muž hovorí čo najmenej
     </p>
    </div>
    <div class="footnote">
     <p>
      <sup>
       [
       <a class="para" href="#d56e3133" name="ftn.d56e3133">
        126
       </a>
       ]
      </sup>
      Vpred, páni!
     </p>
    </div>
    <div class="footnote">
     <p>
      <sup>
       [
       <a class="para" href="#d56e3158" name="ftn.d56e3158">
        127
       </a>
       ]
      </sup>
      babrák
     </p>
    </div>
    <div class="footnote">
     <p>
      <sup>
       [
       <a class="para" href="#d56e3198" name="ftn.d56e3198">
        128
       </a>
       ]
      </sup>
      dane
     </p>
    </div>
    <div class="footnote">
     <p>
      <sup>
       [
       <a class="para" href="#d56e3269" name="ftn.d56e3269">
        129
       </a>
       ]
      </sup>
      <span class="emphasis">
       <em>
        antišambrovať, biletky posielať
       </em>
      </span>
      - pohybovať sa v predsieňach,
               posielať navštívenky
     </p>
    </div>
    <div class="footnote">
     <p>
      <sup>
       [
       <a class="para" href="#d56e3291" name="ftn.d56e3291">
        130
       </a>
       ]
      </sup>
      mytologická bojová hrdinka, známa najmä prostredníctvom starohornonemeckej povesti
               o Nibelungoch a z jej spracovaní
     </p>
    </div>
    <div class="footnote">
     <p>
      <sup>
       [
       <a class="para" href="#d56e3360" name="ftn.d56e3360">
        131
       </a>
       ]
      </sup>
      To je ten pravý pánsky duch
     </p>
    </div>
   </div>
  </div>
 </body>
</html>
