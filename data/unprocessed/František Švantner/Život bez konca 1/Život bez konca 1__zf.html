<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e122">
       </a>
       1
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Čo je život?
   </p>
   <p>
    Ťažko povedať!
   </p>
   <p>
    Vieme len toľko, že je v nás a my sme v ňom. Podobá sa rieke bez počiatku a konca.
         Preteká priestorom bez oddychu, rovnako mocne a nezadržateľne, ako šiel rajom i Golgotou,
         nemá koryta, nemá miery, riadi sa vlastnými zákonmi, vytvárajúc na svojej ceste podivuhodné
         tvary, ktoré nenaplňujú len obsah tohto sveta, ale dávajú mu aj najpodstatnejší zmysel.
   </p>
   <p>
    Človek je v ňom iba nepatrná smietka, ktorá sa náhle vynorí z hlbín na povrch, vychytená
         azda vírom, pláva raz mocnejším, inokedy slabším prúdom, vystupuje, ponára sa, krúti sa
         zátočinami, poskakuje perejami a zase tak isto náhle zapadá bez stopy do temných hlbín.
         Nemôže mu nikdy odporovať, lebo je len jeho nástrojom. Je v ňom, v jeho dychu, v jeho
         žilách. Od malička znáša iba jeho rozmary. Dlhý čas sa s ním pohráva. Nepozoruje ho, lebo
         je niekde hlboko pod ním. Unáša ho na svojich vlnách ľahučko a čanká ho, nijaké násilie
         necíti. Naopak, má dojem, že všetko sa uskutočňuje kvôli nemu, že celý svet jestvuje pre
         jeho prospech, pre jeho potešenie.
   </p>
   <p>
    Niekedy mu prejde slabý mráčik po čele. Má preto príčinu pozastavovať sa, porozmýšľať.
         Sú predsa všelijaké nezrovnalosti vo svete, ktoré človeka mýlia, ktoré by rád upravil,
         urovnal; najmä keď je ešte mladý. Azda sa mu niekedy aj nepodarí nejaké podujatie. Neúspech
         ho zroní, rozčaruje. Stane sa mrzutým. No vtedy je ešte všetko v poriadku. Má svoju
         slobodu, svoju radosť, ktorou sa môže utešovať.
   </p>
   <p>
    Ale raz sa to stane.
   </p>
   <p>
    Stretnú sa dvaja.
   </p>
   <p>
    Môžu byť celkom neznámi. Nikdy sa predtým nevideli.
   </p>
   <p>
    On je cudzinec. Nejaký muž, robotník, lebo má ťažké, tvrdé a zapotené ruky. Nie je vôbec
         urastený ani pekný alebo duchaplný. Ach, kdeže by. Nemal času, aby sa nejako zušľachťoval.
         Od chlapca robí vo fabrike, kde je plno uhoľného prachu, sadze a inej zapáchajúcej
         nečistoty, ktorá sa lepí na kožku, na pľúca, a kde by si neporadil nič s mäkkými rukami, s
         krásnou tvárou a s duchaplnosťou, lebo ku takým panským spôsobom nemá dôveru ani robota,
         ktorú vykonáva, ani ľudia, s ktorými sa tam stýka. Teda nijaká mimoriadna známosť, lepšia
         partia, ktorú by mohli ľudia oprávnene pozávidieť. Obyčajný neotesaný chlap, ktorý si naraz
         spomenie, že nemá mu kto opierať košele, variť kávu a piecť chlieb.
   </p>
   <p>
    Ona je hoci celkom slušné dievča, zo známej a váženej rodiny, kde sa veľa dbá na
         vychovanie, na šaty, na dobrú povesť. Ale nemá východiska. Pytač čaká a rodičia ju nútia.
         Nemôže čakať. Musí sa rozhodnúť.
   </p>
   <p>
    Azda spočiatku sa aj objavia slabé príznaky náklonnosti, ale na tom nezáleží. Sú predsa
         žena a muž, musia sa k sebe priblížiť tak či tak. Podrobia sa povinnosti alebo podľahnú
         chvíľke slabosti, dajú sa uniesť zmäkčilosťou a nežnosťou svojich sŕdc. Ach, veď je v tom
         nie žiadna zlomyseľnosť, žiaden úskok, a hlavne mladým ľuďom je to dovolené: dôvernejšie
         priateľstvo, trochu lásky, chvíľka čarovnej hry, ktorá vzrušuje.
   </p>
   <p>
    Ale je to zároveň koniec slobody, koniec bezstarostných, radostných chvíľ. Človek sa
         stáva náhle závislým na niečom, čo je mimo neho, čo s ním neobmedzene vládne. Musí veľa
         úsilia vynaložiť, aby sa zachoval. Zo dňa na deň pribúda povinností, zo dňa na deň je
         unavenejší, ťažší, akoby mu pribúdalo závažia, ktoré si priviazal na hrdlo.
   </p>
   <p>
    Ešte azda chlapovi sa podarí niekedy vymaniť z tejto závislosti, má k tomu viac sily a
         odvahy, ale žene nie. Tá sa stáva opravdivým otrokom života, lebo život, tento neobmedzený
         vladár a veľký tvorca osudov, umienil si práve jej slabými silami zmnožovať sám seba. Ženy
         majú ťažký údel.
   </p>
   <p>
    Ale tu musí pani Hermína, ktorú náhle uprostred hlbokej noci prepadli pôrodné sily,
         pretrhnúť tok svojich myšlienok.
   </p>
   <p>
    Možno, že je to ani nie celkom tak. Život nemôže byť ťarchou človeku. Keby sa napríklad
         ona nebola vydala za Matúša, znášala by teraz svoj kríž ľahšie. Azda by bola aj šťastná. Ó,
         áno, šťastná.
   </p>
   <p>
    A pritom ani vo svojom utrpení nemôže sa zbaviť spomienky na toho, za ktorým jej srdce
         tak prudko bilo a ktorého jej osud nedoprial.
   </p>
   <p>
    Skutočne, akoby jej bolo v túto chvíľu okolo srdca inakšie, keby mala vedomie, že trpí
         za toho druhého. Ten by ju možno ani nenechal trpieť. Istotne by teraz stál vedľa nej.
         Držal by jej pevne ruku a hladil horúce čelo. Cítil by s ňou, dodával by jej odvahy a ona,
         ona by mu hľadela do mäkkých očú, nie do hlbokej a chladnej tmy, ako musí hľadieť teraz.
   </p>
   <p>
    Ach, prečo to nemôže byť tak, prečo jej život dostal iný smer, ako si ona priala? Má
         obviniť za to rodičov alebo aj niekoho iného?
   </p>
   <p>
    Zaiste. Predovšetkým rodičov, lebo boli veľmi netrpezliví. Báli sa, že zostane starou
         dievkou. Chceli ju vidieť zaopatrenú skôr, ako zatvoria oči. Veď jej išlo na tridsiaty rok
         a oni už mali biele vlasy. Otec sa chystal na penziu a matka chorľavela. Nuž bol naozaj
         najvyšší čas, aby sa dostala pod čepiec.
   </p>
   <p>
    A potom rozhodovalo aj postavenie.
   </p>
   <p>
    Rodičom vždy na tom najviac záležalo. Tento mal rozhodne zaistenú, pevnú existenciu.
         Robil vo fabrike, práve zložil prífung, čakal vymenovanie za majstra a okrem toho mal
         prenajatú krčmu. Teda človek snaživý, ktorý vedel využiť náležite svoje schopnosti na to,
         aby ho život nemohol ničím prekvapiť a zaskočiť.
   </p>
   <p>
    A čímže bol ten druhý?
   </p>
   <p>
    Ani sama sa to nikdy nedozvedela. Býval na kraji dediny v malej chalúpke sám, lebo mu
         rodičia zavčasu pomreli. Niekedy ho vídavala sedieť pri okienku so sklonenou hlavou, akoby
         bol pohrúžený do čítania. Povrávalo sa niečo o štúdiách, mal vraj robiť nejaké veľmi ťažké
         skúšky. A naozaj, niekedy tu na kratší, tu na dlhší čas zmizol z domčeka, a keď mal nadísť
         ten čas, býval veľmi roztržitý, zamyslenejší ako obyčajne. To však bolo všetko, čo sa o ňom
         dozvedela od ľudí a čo si sama domyslela, lebo on nikdy o sebe nehovoril. Dnes môže
         priložiť len kusú a nič nevysvetľujúcu správu, ktorá došla za ňou z rodnej dediny potom,
         keď si ju muž odviedol k sebe, že sa totiž v domci od jej svadby neukázal, a ešte, že raz
         prišli žandári, vlámali sa do domčeka, dlho tam robili lomoz, akoby rozbíjali nábytok, a
         potom dali urobiť kováčovi na dvere pevné závory s veľkou zámkou, od ktorej si kľúč
         odniesli oni.
   </p>
   <p>
    Tak teda! Aké živobytie by jej bol on zabezpečil?
   </p>
   <p>
    Rodičia konali rozumne, keď rozhodli tak, ako je teraz. Len ona to nevie pochopiť a
         uznať. Bola vlastne vždy trochu tvrdohlavá, uzavretá, nerada znášala útlak, hoci dobre
         mienený, a pri ňom celkom stratila hlavu. Bola by ho nasledovala aj do pekla, keby bol
         niečím prejavil, že ta chce s ňou ísť. Čože jej bolo po tom, čo bude zajtra jesť, ako sa
         bude obúvať, šatiť, kde bude bývať a či bude mať aj nejaké nádoby v kuchyni a nábytok v
         izbe.
   </p>
   <p>
    Na to mysleli len rodičia. Tým išlo o povesť, o dobré meno, o pevné postavenie. Nuž tí
         nakoniec uplatnili svoje právo.
   </p>
   <p>
    Ale do istej miery bola na vine aj jeho nerozhodnosť. Nikdy sa totiž nevyslovil, ba ani
         iným spôsobom nedal najavo, že by si ju chcel vziať za ženu. Keď bol doma, ukazoval sa u
         nich skoro každý deň, lebo nemal ďaleko do horárne, kde ona vyrástla a bývala. Pozhováral
         sa prívetivo, dôverne s matkou, vážne a rozumne s otcom, potom srdečne s ňou a bez slova
         pobral sa jej pomáhať v robote, hoci i taniere utierať suchou handrou, ak náhodou umývala
         riad. Darmo ho od toho odúčala.
   </p>
   <p>
    Ach, božechráň, to veru nedovolíme robiť, akože si to vlastne predstavuje, protestovala
         matka.
   </p>
   <p>
    Pravdaže, to sa mu už nepatrí, nie, bráni sa aj ona.
   </p>
   <p>
    Ale čo má potom robiť on, či sa má na ňu len dívať?
   </p>
   <p>
    Nie, nie, radšej to aj ona nechá. Veď konečne riad zvyknú umývať až po večeri, keď ho je
         viac, teraz má len týchto pár kúskov od olovrantu, môže ich bezpečne ešte nechať.
   </p>
   <p>
    V takom prípade navrhuje prechádzku. Nedávno len tak náhodou objavil v starom lome sovie
         hniezdo. Boli tam dve smiešne podlhovasté biele vajíčka. Dnes už budú pravdepodobne mladé.
         Nechcela by sa na ne pozrieť?
   </p>
   <p>
    Ach, prečože by nie. Prechádzky má rada. Od malička sa túlala okolo horárne, brúsila
         poľami, pastviskami, horou, zápačami, a nikdy ju to neomrzelo. A potom, ak jej chce ukázať
         sovie hniezdo, bude veľmi rada. Mladé sovy ešte v živote nevidela. Môžu teda ísť.
   </p>
   <p>
    A on to vážne myslí. Cestou jej rozpráva mnohé zaujímavé veci o sovách, najmä keď zbadá,
         že ju tým dobre zabáva. Zdá sa, že práve tomu dobre rozumie. Toľko vie povedať o jedinom
         vtáčikovi. Ach, ona by to nedokázala v nijakom prípade, hoci by ešte sto rokov žila a celé
         hory kníh prečítala. Nie, nie, nedokáže to nikdy. A nemôže povedať, že by si veci, okolo
         ktorých chodí, nevšímala. Naopak, všíma si ich veľmi pozorne. Niekedy o nich trochu aj
         porozmýšľa. Ale nevie sa hádam k nim tak bezprostredne priblížiť. Nevie v nich prebudiť
         dušu, ako to robieva on. A tak musí ho len obdivovať, jeho rozum, jeho hlas, spôsob
         vyjadrovania, ba celého, ako popri nej kráča, ako sa aj pri chôdzi ohľaduplne na pol tela a
         väčšou čiastkou tváre k nej obracia, aby nemusela príliš otáčať hlavu, keď sa mu chce
         pozrieť do očú. Má takú jemnozrnnú kožku na lícach, že sa jej žiada prejsť po nej zľahka
         prstami, má taký mäkký, utešený pohľad, že by chcela pri ňom bdieť.
   </p>
   <p>
    Či si to on aspoň trochu uvedomuje?
   </p>
   <p>
    Azda, ale nedá to na sebe znať. Je za každej okolnosti rovnako pokojný, azda by ho ani
         nevedelo nič vyniesť z miery, nejako zvlášť zjavne vzrušiť.
   </p>
   <p>
    Cez kameňolom ju vedie za ruku. Nieto iného východiska, lebo sú tam veľké hŕby skál,
         veľké balvany, ktoré treba preliezať, ak sa majú dostať k soviemu hniezdu, ktoré je pod
         klenbou zadnej steny. Mohla by sa jej noha skĺznuť, mohla by padnúť a ublížiť si, a okrem
         toho treba ísť opatrne, potichu, aby nevyplašili hrmotom samičku, ktorá môže v tomto čase
         sedieť na hniezde a ktorá by sa dala v takom prípade ľahko chytiť.
   </p>
   <p>
    Ale to sa im nepodarí. Čo ako pomaly postupujú, nemôžu zabrániť, aby sa im tu i tam pod
         nohami neuvoľnila niektorá nedostatočne uložená a vklinená skala a neskotúľala sa strminou,
         čo, pravdaže, narobí vždy dosť hrmotu, sprevádzaného ešte náležite hlasnou ozvenou. Preto
         nielenže má samička dosť času vyplašiť sa, ale aj mladé, ktoré od tých čias, ako sa
         vykotúľali z vajíčok, dobre zosilneli na výdatnej strave, husto obrástli, ba naučili sa aj
         trochu poskakovať, takže stačia uniknúť nebezpečenstvu.
   </p>
   <p>
    Opatrnosť bola teda zbytočná. Ak sa chceli trochu pomaznať s malými operencami a keď
         chceli zabrániť, aby na úteku pred nimi nezapadli niekde do hlbokej, tesnej skuliny medzi
         skaly, kde by bezpochyby boli našli hrobček, museli za nimi poskakovať po lomisku,
         preliezať skaly, preťahovať sa tiesňavami, vynaložiť viac námahy, obetovať svoje pohodlie a
         hlavne vydať sa nebezpečenstvu, že ich kožka nezostane neporušená.
   </p>
   <p>
    Nakoniec sa im to podarilo. Malí utečenci sa unavili a vari aj strach ich zmordoval.
         Dali sa pochytať, hladkať a ani najmenším nepokojom nedali najavo, že by sa chceli plašiť,
         len sa všetkému veľmi divili.
   </p>
   <p>
    Veru, nemusela ľutovať, že sa trocha ubehala. Veď tie stvoreniatka sa úplne podobali
         ľuďom. Aké mali len veľké a múdre oči, ako čudne, prorocky pokyvkávali hlavami. Celkom tak,
         akoby vážili veľké a ťažké myšlienky. Naozaj, ako drobní starci.
   </p>
   <p>
    Mala ich na lone, zhovárala sa s nimi, pohládzala im mäkušké perie pod hrdlom, ktoré
         vyzeralo ako našuchorená brada. A potom chcela im upraviť lôžko, aby mali viac miesta a
         netlačili sa k sebe. Preto rozovrela viac kolená a nadvihla si trochu sukňu na okrajoch,
         zabúdajúc, že nie je sama.
   </p>
   <p>
    Ale vtedy sa on zmiatol a nevedel nijakým spôsobom zakryť svoj stav.
   </p>
   <p>
    Božemôj, veď ona krváca.
   </p>
   <p>
    Kde?
   </p>
   <p>
    Tu, hľa!
   </p>
   <p>
    Ukazoval miesto niečo povyše kolena z vnútornej strany stehna.
   </p>
   <p>
    Skutočne!
   </p>
   <p>
    Nuž krváca. Čo sa dá robiť. Nemôže to zakryť, keď si to už všimol. Svoju krv predsa
         nezaprie. A okrem toho je to príliš viditeľné: veľká kvapka tmavočervenej krvi, ktorá sa
         chce roztiecť, na hladkom bieluškom tele povyše kolien. Je to príliš chúlostivé. Musí sa
         preto červenať a nevie, vôbec nevie, čo by mala urobiť, aby mu tá kvapôčka nebola na
         očiach.
   </p>
   <p>
    Lež on jej pomôže. Azda len čo zbadal, že sa zle zadíval, už mal pripravené prijateľné a
         uspokojujúce riešenie. Vysvetľoval, že sa istotne poranila pri preliezaní skál, bude to
         vraj malá odrenina, z ktorej vymáka krv.
   </p>
   <p>
    Áno, keď tak myslí, nuž inakšie ani nemôže byť. Prisviedča ochotne a má oslobodzujúci
         pocit, že sa jej ľahšie dýcha.
   </p>
   <p>
    Teraz však musí mať trochu strpenia. Nech sa len nehýbe a zostane chvíľku tak, ako je.
         Zabehne odtrhnúť lístok skorocelu a obviaže jej to, aby si cestou nezamazala šaty od rany.
   </p>
   <p>
    Pravdaže, je pri tom veľmi opatrný. Kvapôčku krvi nezotrie, skorocelový lístok priloží
         priam na ňu a potom miesto obviaže svojou bielou šatôčkou.
   </p>
   <p>
    Hádam jej to príliš silno nestiahol? Nie, nestiahol. Môže celkom voľne pohýbať kolenom a
         kráčať. Ďakuje pekne.
   </p>
   <p>
    Cestou naspäť sa nevie ešte spamätať. Ani sa naň nepozrie, nevedela by zniesť jeho
         pohľad. Má dojem, že kráča hustou hmlou, voľakde za sebou počuje žblnkotať rovnomerným a
         pokojným prúdom jeho hlas, ktorý sa vôbec nezmenil. Musí stále kontrolovať svoj krok, aby
         náhodou zle nestúpila a nepotočila sa.
   </p>
   <p>
    Ach, je to kalvária táto cesta.
   </p>
   <p>
    Ale doma sa už nevie ovládať. Sotva zatvorí na svojej komôrke dvere, hodí sa na posteľ a
         prepukne v prudký plač. Veru, celá sa otriasa plačom. Ale neplače zo žiaľu, vôbec nie.
         Voľačo radostné, potešujúce sa jej v srdci rodí. Chcela by sa zároveň usmievať, áno, smiať
         sa cez slzy. Teda radostný plač. Potom si odviaže z nohy šatôčku a prezerá ju pri svetle.
         Bezpochyby je to jeho šatôčka, vychádza z nej vôňa jemného tabaku. V jednom rožku nachádza
         jeho monogram. Veľká krvavá škvrna je práve pod týmto monogramom, akoby ho chcela prizdobiť
         alebo lepšie vyznačiť. Dlho sa vie dívať na šatôčku a dáva plnú voľnosť svojim myšlienkam.
         Chce využiť čas, kým ju má vo svojich rukách. Zajtra ju vyperie, aby ju mohla vrátiť. Potom
         zas nebude mať od neho nič. Alebo nie, prečo by ju mala vracať? On sa jej bude sotva
         dožadovať. Nuž môže ju nechať práve v takom stave, ako je teraz, aj s krvavou škvrnou pod
         momnogramom. Raz, a s týmto razom počíta určite, raz ju vytiahne z truhly spomedzi inej
         bielizne a ukáže mu ju. Bude mať z nej radosť tak isto ako ona. Pamätáš sa, povie, pamätáš
         sa, ako si touto šatôčkou chcel zakryť pravdu? On sa zaiste významne usmeje. Lebo povie mu
         ešte: vtedy sme sa nevedeli dívať tak otvorene na pravdu, ako sa dívame dnes. Áno, tak mu
         povie. Bude to azda o jeden, o dva roky najdlhšie. Lebo teraz sa už musí jej život zmeniť.
         On sám bude chcieť, aby sa jej život zmenil čím skôr.
   </p>
   <p>
    Ale nezmenil sa.
   </p>
   <p>
    Chodil ďalej k nim. Vodil ju po prechádzkach, raz do lomu, inokedy do hory na huby alebo
         hore dolinou popri potoku, a stále bol rovnako milý, pozorný a nevtieravý.
   </p>
   <p>
    Teplé slnečné dni sa minuli a prišla jeseň, potom zima, potom zasa jar. Večný kolobeh
         času. Bolo by to veľmi príjemné a osviežujúce, keby človek nestarel.
   </p>
   <p>
    Prečo čakal? Či nevidel, ako odkvitá?
   </p>
   <p>
    Rodičia sa stávali zo dňa na deň netrpezlivejšími. Nevraveli nič, len častejšie na nej
         zabúdali ustrašené pohľady a večerom, keď sa odobrali do svojej izby, prenikal dlho stenou
         do jej komôrky rušný, niekedy prudký rozhovor. Bezpochyby šlo o ňu. Zdá sa, že otec bol na
         jej strane. Bol ochotný ešte čakať, lebo jej veril, ale matka nie. Má podozrenie, že náhle
         zjavenie sa nového a vážneho pytača bolo jej dielom. Mala práve niekde na tomto vidieku
         dobrú známosť, mohla teda všetko zariadiť za jej chrbtom. Šťastie jej prialo, a len čo mala
         istý tromf v rukách, už sa nedala. Otec musel ustúpiť. Musíš sa rozhodnúť, dcéra moja,
         nieto iného východiska, na nás sa už nemôžeš spoliehať, povedal jej raz veľmi vážne. A to
         už bola hotová katastrofa. Nemala ochrancu, všetci sa proti nej nemilosrdne postavili.
         Musíš voliť, musíš sa rozhodnúť! A mala len jedného pytača. Nuž voľ si, stvora božia!
   </p>
   <p>
    Čo si mala počať?
   </p>
   <p>
    Ach, ešte je tu jedna príležitosť, posledná možnosť. Pôjde si pýtať k nemu radu. Nech sa
         rozhodne, nech on rozhodne, a podľa toho sa zariadi. Ale akože sa rozhodol v tej vážnej
         chvíli? Ach, keď si na to spomína, musí plakať.
   </p>
   <p>
    Povedala mu rovno, že ju nútia vydať sa, čo on o tom myslí?
   </p>
   <p>
    Pozrel na ňu udiveným pohľadom, lebo to vari nečakal, a po chvíli povedal, že je len
         prirodzené, že každé dievča sa vydá.
   </p>
   <p>
    Áno, vydá sa, ak má pytača.
   </p>
   <p>
    A ona ho vari nemá ešte?
   </p>
   <p>
    Ba, pravdaže ho má.
   </p>
   <p>
    A má ho rada?
   </p>
   <p>
    Nie, nemá ho rada!
   </p>
   <p>
    A vtedy sa im oči skrížili a nastalo ticho, také ticho, že bolo počuť celkom zreteľne
         tikať hodinky, ktoré mal v dolnom vrecúšku vesty. Mali čistý, jemný stroj a ostrý kovový
         zvuk. Obaja v tú chvíľu na ne mysleli, lebo nebolo vhodnejšieho predmetu, na ktorý by sa im
         myšlienky zachytili, a obaja rovnako v duchu ustálili, že sa príliš ponáhľajú. Pre nich by
         bolo veru lepšie, keby zmeškávali, keby vôbec zatíchli, ba keby sa celý svet i beh času
         zastavil, aspoň by nemuseli s takým napätím očakávať chvíľu, ktorá má práve prísť a ktorá
         medzi nimi všetko naraz ukončí, akoby uťal. Ale to bolo predsa nemožné. Čas ešte nikto
         nezastavil. Preteká svetom od večnosti do večnosti, nepozná ani koryta, ani hrádze a
         chvíľky sú len kratučké záblesky na hladine tohto nesmierneho toku, ktoré nečakane zažiaria
         a miznú bez stopy. Áno, aj oni to museli uznať a podvoliť sa všeobecnému pravidlu.
   </p>
   <p>
    On sa prvý spamätal. Sklopil oči, upravil si tvár do pokojného výrazu a povedal, že na
         tom vlastne ani nezáleží, len keď je pytač a má vážny úmysel, láska vraj príde, keď sa o to
         obe stránky usilujú.
   </p>
   <p>
    Tak on teda myslí?
   </p>
   <p>
    Áno, tak!
   </p>
   <p>
    Nuž potom jej zostáva len jedno východisko. Áno.
   </p>
   <p>
    Áno!
   </p>
   <p>
    Zbohom!
   </p>
   <p>
    To bolo posledné slovo, ktoré mu povedala. Viac sa s ním nestretla. Matúš si ju odviedol
         hneď po svadbe k sebe, lebo mal o ňu oveľa vážnejší záujem a hlavne určitejší záujem ako
         ten druhý. A keď to už má priznať, celým svojím zjavom pôsobil určitejšie a
         presvedčivejšie. Vedel vždy, čo chce a ako to chce. Čo si vzal jedenkrát do hlavy, to
         druhýkrát musel dostať aj do rúk. Ak si povedzme jedenkrát zaumienil stať sa majstrom vo
         fabrike, tak to nebolo len jalové snívanie a chvastanie, ale vážna úloha, ktorú si napred,
         kým sa do nej dal dôkladne, zo všetkých strán uvážil, premyslel!
   </p>
   <p>
    Veď to aj nebolo hocijaké podujatie stať sa majstrom vo fabrike, kde pracuje štyritisíc
         robotníkov, z ktorých mnohí prechovávajú rovnakú túžbu, a len raz za desať rokov naskytne
         sa na to jediná príležitosť. Sú chlapci, čo celú penziu vyslúžia si na dvore za úpeku,
         dažďa, mrazu pri tej najťažšej a najčernejšej nádenníckej robote, a on už od učňa vykonával
         len čistejšiu robotu v dielni alebo v kancelárii. Nežičlivci a závistníci rozchyrovali, že
         to dosiahol pätolizačstvom. Trocha mali pravdu. Bez priazne a bez pomocnej ruky nedosiahneš
         ničoho. Inžinierovi dobre padne, keď mu trocha prisluhuješ, keď mu na kancelárii otváraš
         dvere, keď mu strúhaš poklony a pripaľuješ cigaretu. Skôr si ťa zapamätá a raz, keď ťa
         nájde na dvore, kde sa môže každý ocitnúť, keď pochybí v dielni robotu, pristaví sa pri
         tebe a povie: Ach, vy ste tu? Práve som vás hľadal. Potrebujem vo svojom oddiele šikovného
         sústružníka, práve takého, ako ste vy. Ráno sa hláste v mojej kancelárii. To je len
         prirodzené. Službička sa odpláca službičkou. Ale kdeže by sa bol dostal, keby nebol mal v
         sebe silu prebíjať sa, viesť neustále tichý, ale urputný zápas so sebou samým i s
         prostredím, kým nedosiahol cieľa. Nie pätolizačstvo, ale odvaha a pevná vôľa, to je
         vlastnosť, ktorá ho charakterizuje.
   </p>
   <p>
    To by bolo v poriadku. Muž, ktorý má odvahu, zasluhuje si aspoň obdiv, keď už nie lásku.
         Pani Hermína bola ochotná podvoliť sa, priznať jeho schopnosť, vzdať mu za to patričnú
         úctu, ako sa manželke patrí. Lásku nie. Jednak preto, že sám o ňu nedbal, a potom dávno ju
         už dala inému.
   </p>
   <p>
    Lež Matúš si ani to nezaslúžil. Mal síce odvahu za dvoch, ale vedel ju využiť len vo
         svoj prospech. K iným ľudom nemal nijaké povinnosti. Obyčajne ich zadeľoval do dvoch
         skupín. Jedni stáli niekde vysoko nad ním. Bol preto k nim úctivý, úslužný, niekedy aj pod
         ľudskú dôstojnosť ponížený, hoci ich v skrytosti srdca nenávidel! Tí ostatní nevyrovnali sa
         jeho postaveniu. Pripadali mu ako stádo zvierat, ktoré môže podľa ľubovôle a hlavne
         beztrestne využívať. Bol jednoducho sebcom, a to ho vlastne priviedlo na myšlienku uchytiť
         si ešte vedľa hlavného zamestnania nejakú živnosť, ktorou by mohol ľudskú slabosť náležite
         využiť a ktorou by mohol aj svoju vášeň uspokojiť. Najlepšie mu na to vyhovovala krčma. V
         krčme strácajú ľudia celkom obozretnosť. Stávajú sa nedbanlivými, zábudlivými práve k tým
         veciam, ktoré inokedy strážia všetkými zmyslami. Urobíš s nimi, čo len chceš. Máš dovolené
         využiť všetky schopnosti na to, aby si im prezeral vrecká a vyberal podľa toho úmerný
         príspevok na zveľaďovanie vlastného imania. Nikto ťa nekontroluje, ani ti nikto
         nepredpisuje spôsob. Môžeš sa veľmi ľahko prepočítať. Každý ti predsa musí uznať, že nie si
         nejako zvlášť školený a zbehlý počtár, najmä keď treba počítať rýchlo a spamäti. Môžeš
         niektorý poldecík zarátať dvakrát a sú tu ešte možnosti všelijako a na rozličný stupeň
         miešať a riediť trúnky. Ľudia o tom nemusia vedieť. A keby sa aj niekto domáhal
         spravodlivosti a choval sa pritom príliš hlasno a vyzývavo, ako to obyčajne býva, nazveš ho
         ožranom a vyhodíš pred dvere, aby sa niekde vyspal a nadobudol triezvejší rozum. V každom
         prípade nemusíš sa báť, právo je na tvojej strane.
   </p>
   <p>
    Nuž krčma znamenala preňho veľa. Mala sa stať zlatou baňou, v ktorej by mohol slobodne
         dolovať.
   </p>
   <p>
    No nemala byť posledným, najväčším cieľom jeho života. Ten ležal ešte ďalej, až na konci
         tohto úsilia, lopotenia a naťahovania sa s ľuďmi, pravdepodobne v niektorom väčšom meste,
         kde sa tlačí veľmi veľa ľudí na malom priestore, možno už tam na neho čaká, možno ešte len
         jestvuje miesto, kde bude stáť. S tým si teraz hlavu neláme. Prechováva len pevné
         predsavzatie, že raz, keď bude mať dosť peňazí, pôjde do mesta, vbehne do niektorého
         hostinca a pri poháriku a za srdečného rozhovoru s hostinským opýta sa ho tiež, či by mu
         nevedel poradiť nejaký dom, ktorý by bol na predaj.
   </p>
   <p>
    Dom?
   </p>
   <p>
    Áno, dom, pravdaže, väčší, môže byť aj činžiak, kde by bolo bývanie pre viacej rodín.
         Mal by oň záujem, lebo usporil si niečo peňazí a chce mať svoj dom, aby mal zabezpečenú
         starobu. Pravdaže, na to by mu stačila aj malá chalupa s jedinou útulnou izbou a s teplou
         pecou. Lenže on chce mať nájomníkov, päť, šesť rodín pod jednou strechou, a cítiť sa
         neobmedzeným pánom nad nimi, striehnuť v niektorej podkrovnej izbe, sledovať ich kroky,
         niekedy urobiť obchôdzku po bytoch, vydávať zákazy, príkazy, aby nezabudli, že majú nad
         sebou pána, len z milosti ktorého im je dovolené žiť.
   </p>
   <p>
    Nič blaženejšieho na tomto svete nenašiel. To mal byť vrchol jeho životného šťastia.
         Ostatní, žena, deti, mu mali k tomu dopomôcť.
   </p>
   <p>
    Pani Hermína hneď prvé dni spolunažívania poznala svoj neutešený údel a pochopila, prečo
         sa nemusela ešte pred svadbou do svojho nápadníka zaľúbiť. Ach, aká hlúposť. Matúš predsa
         nepotreboval manželku, s ktorou by rovnako znášal radosti i starosti svojho života, ale
         kuchárku, robotnú gazdinú, niekedy na krátky čas ženu, a keď pánboh dá, aj dojku, ktorá by
         mu vypeľhala a opatrovala deti. Veď to bolo práve toľko, že mohla svoj čas vyplniť. Deň je
         predsa len taký krátky. Človek sotva stačí povykonávať všetky povinnosti, najmä keď ich
         neúmerne so silami pribúda. Najprv v maštali pod rebrinou stála iba jedna krava s ročnou
         jalovicou, v chlieve grúlilo prasiatko, po dvore pobehávali štyri kury s dvoma kačicami.
         Neskoršie sa počet zdvojnásobil a pribudli husi, morky, stará mulica s odretým bokom, kŕdeľ
         oviec, bradatý cap a okrem toho čakala na ňu kuchyňa, krčma, záhrada, ostredky a polia. Nuž
         dvoma rukami bolo sa treba dobre obracať, ak to chcela všetko od úsvitu do mrku občinovať.
   </p>
   <p>
    Potom jej už zostala len byľka času na krátku modlitbu a na spánok.
   </p>
   <p>
    Matúš ju nevedel v ničom odbremeniť. Mal svoje vlastné chlapské roboty. Vo dne pracoval
         vo fabrike, večerami bolo treba obstarávať mnohé veci okolo krčmy, opravovať bývanie,
         nahrádzať staré a opotrebované náradie novým a hlavne rozmýšľať, ako zveľadiť hospodárstvo,
         aby sa príjem zväčšil.
   </p>
   <p>
    Takto pani Hermína bola odkázaná vždy na samu seba. Nikto k jej srdcu nevedel nájsť
         cestu a tak isto ani ona nevedela si nikoho získať. Nové prostredie jej zostalo cudzie,
         nezakorenila sa do neho. Spočiatku ju to tiesnilo. Neprišla síce z mesta, aby sa jej bolo
         tu cnelo za rušnejším životom. Vyrástla ešte vo väčšej samote. Ale vari práve v samote
         vedia si ľudia vypestovať medzi sebou srdečnejší a úprimnejší pomer. Nepoznala pretvárku,
         závisť a sebectvo. Bola zvyknutá hľadieť len na otvorené, prívetivé a dobré tváre svojich
         rodičov, ktoré pred ňou nič neukrývali.
   </p>
   <p>
    Jej matka bola pokojná, rozumná žena. Vychovávala ju starostlivo, a keď dospela,
         správala sa k nej ako staršia priateľka.
   </p>
   <p>
    Otec bol zase celý filozof. Kto sa s ním dlhšie rozprával, ťažko uveril, že by bol iba
         horárom, ktorý vykonáva hrubú a väčšinou telesnú prácu stále vonku v drsnom prostredí, a
         kto vošiel za ním do jeho izby, bol priam prekvapený, lebo miesto širokého rámu,
         obtiahnutého zeleným súknom, ovešaného sortami vyleštených pušiek, rozličnými poľovníckymi
         nástrojmi, výstrojom, a miesto galérie rohov, parohov a rozličných trofejí, bez ktorých
         výzdoba stien ani jednej horárne sa neobíde, našiel by tam tri vysoké skrine, preplnené
         odspodku až dovrchu knihami.
   </p>
   <p>
    Veru taký bol jej otec.
   </p>
   <p>
    Keď prišiel z hory domov, zatvoril sa do svojej izby a dlho do noci čítal. Nejeden raz
         tam s ním presedela nad niektorou knihou. To bola vlastne jej vyššia škola. Oboznamoval ju
         s ďalekými svetmi, s prírodou, s bohom i s ľudskou dušou. Naplňoval ju svetlom poznania a
         viery. Bez neho by nebola nikdy pochopila krásu a prírodu. Bez neho by nebola objavila
         milosť veľkého ducha v sebe, vo zvieratkách, v lúčoch, v kvetoch, bez neho by nebola
         dokázala tak dôverne, až intímne žiť s celým tým tichým a skromným kútikom okolo horárne.
         Ach, aké to bolo len krásne. Ako rozprával, tak sa jej šinuli pred očami bohaté obrazy a
         tak sa jej otvárali hlboké pohľady do svetov, o ktorých nikdy nemala tušenie, že jestvujú.
         Ako rozprával, tak predstupovali pred ňu veci a dávali sa poznávať vo svojej vlastnej
         podobe. Nič pred ňou nezatajoval. Bol úprimný, otvorený vo svojom slove, ako bol múdry,
         úprimný vo svojich dobráckych očiach. Po každej takej vyučovacej hodine cítila, že je
         pevnejšia a že si dôkladnejšie uvedomuje svoje okolie, seba i svoje poslanie.
   </p>
   <p>
    Ach, bolo to skutočne pekné.
   </p>
   <p>
    A tu sa naraz všetko pred ňou stratilo. Matka, otec i horáreň, zapadnutá v tieni
         hlbokých hôr, ozaj všetko. Musela sa odtiaľ vzdialiť a odniesť si iba spomienky. Prišla do
         nového prostredia, medzi iných, úplne cudzích ľudí, kde si mala utvoriť druhý domov. Ale
         aký to bol rozdiel v prostredí i v ľuďoch. Azda ešte s prírodou by sa bola uspokojila. Je
         všade pravdivá a čistá, keď si ku nej zachováme úprimný vzťah. No k ľuďom nevedú vždy rovné
         cesty. To zbadala len tu. Darmo klopkala na mnohé srdcia, usilovala sa ich otvoriť. Nie.
         Ani jej zákonitý, bohom i ľuďmi prisúdený muž ju nevyslyšal. Zostal pre ňu cudzincom,
         človekom, ktorý má celkom vzdialené, možno aj protichodné záujmy, ktorý necíti potrebu, ba
         ani najmenší sklon priblížiť sa k nej. Ach, bolo to nepríjemné precítenie. Náhle zbadala,
         že ju všetko opustilo, že je sama, a nič sa nedialo, čo by jej tento nepríjemný pocit aspoň
         zmierňovalo, ba čím viac mesiacov, potom rokov ubiehalo, tým sa v nej väčšmi utvrdzoval.
         Niekedy sa jej zdalo, že to už nevydrží, že nejakým nerozvážnym činom spretŕha všetky
         zväzky, ktoré ju sem pútajú, a že ujde naspäť ku prameňom svojho života. Ach, veď to nebol
         život, ale pomalé a isté vysýchanie a odumieranie.
   </p>
   <p>
    Pozdejšie nahliadla, že ani tak by neušla svojmu osudu, Bolo už neskoro zachraňovať sa.
         Rodičia by ju síce prijali, pravdepodobne by jej aj odpustili, keby sa im so svojím
         trápením zverila. Ale čo by to znamenalo? Azda štyri, päť spokojných rokov, a potom zase
         samota, lebo ani otec, ani matka nemôžu len kvôli nej medzi živými prebývať tak dlho, ako
         by si to sami priali. Nuž musela sa uspokojiť, a to znamenalo, že sa vzdala.
   </p>
   <p>
    Od tých čias stránila sa akejkoľvek spoločnosti. Unikala ľuďom. Nebolo ju vidieť
         postávať so ženami na ulici ani pred kostolom, ako býva na dedine zvykom. Venovala sa
         svojej robote stále s väčším zápalom, tak, aby bola s výsledkom sama spokojná, a prípadný
         voľný čas v nedeľňajších odpoludniach alebo cez dlhé zimné večery trávila čítaním Nábožných
         výlevov.
   </p>
   <p>
    Táto stará kniha s mosadzným kovaním, ktorú si doniesla z domu, vedela ju vždy uspokojiť
         a roznežniť, akoby jej vždy niekto hnietil mäkkou rukou dušu. Keď si k nej sadala,
         zbavovala sa náhle únavy. Všetky starosti od nej ustúpili a zostala sama v dôvernom okruhu
         svetla petrolejovej lampy. Len z druhej strany niekto k stolu pristupoval, aby zaujal
         miesto proti nej. Ale ten ju nemohol rušiť. Po celý čas sedel ticho, ani jediným zvukom sa
         neprezradil. Mal dlhé, gaštanové vlasy, vysoké čelo, jasnú tvár a ostrú, dávnejšie neholenú
         bradu. Oči sa mu ponárali do tmavých tieňov veľkého utrpenia, a predsa hľadel milosrdne a
         dobrotivo. Veľmi sa tešila jeho prítomnosti, bol tu vlastne preto, aby ju vypočul a aby sa
         s ňou vyprával.
   </p>
   <p>
    Ó, Pane, pristupujem k tebe s veľkou pokorou v srdci a prosím ťa, aby si vyslyšal môj
         hlas, povedala a vtedy pocítila na čele jeho teplý pohľad… Odpusť, že ťa unúva
         najposlednejšia ovečka tvojho veľkého stáda, ale nemám na tomto svete nikoho, ku komu by
         som sa mohla obrátiť s dôverou. Ty si jediná moja túžba, moja láska, moja sila, ktorá ma
         vedie ponad priepasti tohto časného života. Ty si môj ženích, môj osloboditeľ, môj
         spasiteľ. Za tebou pôjdem i po cestách úzkych a tŕnistých, lebo viem, že ma neopustíš a že
         ma nakoniec vovedieš do nebeskej slávy, kde sa zahoja všetky rany a utíchnu všetky bôle
         mojej duše. Ako tak šepotala, prenikla ju žiara, akoby bola vystúpila do výšok. Ani jediné
         miestečko jej tela nezostalo nedotknuté, všetko sa chvelo pohnutím a mocným vnuknutím,
         ktoré jej umožňovalo poznávať nadpozemské šťastie…
   </p>
   <p>
    Nuž čože jej mohli pridať k tomu ľudia?
   </p>
   <p>
    Veru nič, lebo ich bohatstvá nie sú takého druhu.
   </p>
   <p>
    A tak zvykla si na svoju samotu, čím ďalej tým viac sa jej tešila, ba otvorene dávala
         najavo, že si nepraje, aby ju v nej vyrušovali. Keď sa stalo, že niektorá susedka ukázala
         ochotu nadpriasť s ňou dlhší rozhovor, povedala jej otvorene, aby ju nezabávala, že má
         robotu, a aby išla s pánom bohom domov. Také spôsoby každého prekvapovali. V dedine ju
         všeobecne považovali za povýšenú a istotne preto ju nazývali pani Hermínou.
   </p>
   <p>
    Ale teraz ľutuje, že si nezískala priazeň ľudí. Samota môže tešiť len do tých čias, kým
         ju zaisťuje duševná a telesná pohoda. Pani Hermína žila v takom stave celých desať rokov
         svojho manželstva. Bola čulá, robila okolo gazdovstva, ako jej stačili sily, nalievala
         chlapom do pohárikov, utierala stoly vždy suchým a čistým obrúskom, vydávala peniaze a vždy
         bola rovnako ľahká a pohyblivá ako vtedy, keď sa do tých robot prvýkrát chytala, hoci jej
         nikto nemohol vyčítať, že nežije so svojím mužom podľa prikázania. Sama sa tomu divila.
   </p>
   <p>
    Len jedného dňa po desiatich rokoch zbadala, že bude matkou. Ženu pochytia vždy obavy,
         keď takúto zmenu pri sebe zistí. Ku komu sa rýchlo rozbehnúť, aby nabrala posilu v novom
         stave? K matke, k otcovi a či k mužovi? Všetko by bolo dobre, keby boli rodičia žili, ale
         tí sa práve nedávno veľmi rýchlo za sebou od nej odobrali. Zostával jej teda len Matúš, ten
         nemotorný, umazaný chlap, čo sa jej stále plietol do cesty, jej zákonitý muž, s ktorým si
         každý večer líhala do širokej spoločnej postele, ktorý zavše v noci položil na jej telo
         ťažkú, upotenú ruku, ale ku ktorému si za desať rokov nemohla vypestovať teplejší cit. Ach,
         celá sa striasla hrôzou, keď si uvedomila, že nemá nikoho, ku komu by sa teraz s dôverou
         obrátila. Samota na ňu nepríjemne doľahla. Krušila ju tým viac, čím mocnejšie sa v nej
         ohlasoval nový život.
   </p>
   <p>
    A v túto noc je priam neznesiteľná.
   </p>
   <p>
    Matúš ukázal sa večer trocha pozornejší. Prikázal slúžke, ktorú pred mesiacom doviedol z
         Handľa, aby si ustlala v izbe pod pecou a zavolala pomoc, keď ju pani o to požiada, lebo on
         musí ísť do nočnej a vráti sa len ráno. A tak tu v priestrannej izbe pod nízkou povalinou
         ležia obidve: pani Hermína a Marusa.
   </p>
   <p>
    Zvečera sa Marusa často prehadzovala na strožliaku. Nevedela si hneď nájsť mäkké a
         pohodlné miesto na novom lôžku a potom nedalo jej pokoja pánovo napomenutie. Pani tak čudne
         a bolestne stonú, akoby ležali na smrteľnej posteli. Puká človekovi srdce, keď to počuje.
         Ach, chuderka, musí mať veľké bolesti. Istotne bude s ňou tejto noci zle. Ako to len ona
         prenesie a čo bude robiť? Ešte nikdy nebola pri takej žene, čo má porodiť. Bože môj, len
         aby sa nejako nepozabudla, veď by sa mohlo prihodiť veľké nešťastie, radšej ani oka
         nezažmúri.
   </p>
   <p>
    Ale ťažko jej bolo dodržať predsavzatie, keď začala na ňu doliehať únava. Na celom dni
         sa veru poriadne umorí. Odkedy pani zľahla, má na starosti celé hospodárstvo i krčmu.
         Nemôže si ani ruky zložiť, tak je zapriahnutá do roboty. Nuž ťažko jej bolo vzpierať sa
         spánku. Neprešla hádam ani celá hodina od tej chvíle, čo si bola stiahla k brade perinu,
         zatvorila pevne oči, pootvorila ústa a začala pokojne a pravidelne dýchať. Marusa zaspala
         hlbokým spánkom zdravého mladého tela.
   </p>
   <p>
    S pani Hermínou to bolo práve opačne. Na mrkaní, ba ešte aj zatiaľ, čo na stole lampa
         čmudila a dohárala, podarilo sa jej trochu spánku ukradnúť. O čom sa jej to len snívalo?
         Ach, bolo to divné. Stretla sa s matkou. Niesla kropiacu krhlu a vravela, že ide plátno
         bieliť. Išli na kuse cesty spolu a zhovárali sa o všeličom. Na konci dediny vystúpila však
         na vlak, ktorý sa práve vyrútil spoza uhla posledného domu a zastal naprieč cesty. Od
         prekvapenia nevedela si pýtať ani vysvetlenie takého počínania. Matka sa nad tým zhovievavo
         usmiala, a kým vlak zmizol v belasých diaľkach, kývala jej z okna bielou šatôčkou. Bože
         môj, kde to len išla bieliť plátno, keď sa na to potrebovala viezť vlakom? Ach, spalo sa
         jej chutne. Pozabudla celkom, že sa začína dlhá a pre ňu najkrušnejšia noc. Ale potom náhle
         do samého spodku chrbta, niekde medzi rebrá, vnikal jej tupý bôľ a vo vypätom živote
         vznikal silný tlak, akoby ju malo v nasledujúcej chvíli roztrhnúť. Musela rýchlo roztvoriť
         oči a pozrieť do noci.
   </p>
   <p>
    Ach, skutočnosť nie je práve lákavá. V povetrí cítiť zápach spáleného oleja a knôtu,
         istotne lampa iba nedávno dohorela. Izba tonie v hlbokej tme. Nedá sa rozpoznať ani jeden
         predmet, hoci oknami preniká dovnútra niečo šedivkastého svitu z oblohy. Na niektorej stene
         hodiny odmeriavajú pravidelnými údermi kyvadla plynutie času a z najhlbšieho kúta izby
         vystupuje hlasné oddychovanie spiacej. Inakšie všadiaľ nerušene tečie noc.
   </p>
   <p>
    V prvom okamihu, kým sa odpútava zo sna, nevie, kde je a čo sa s ňou robí. Volá hlasno
         na matku, ako bola zvyknutá doma, ak mala nepokojný spánok, no zavčasu vytriezvie a
         uvedomuje si svoje rozpoloženie.
   </p>
   <p>
    Ach, nie, nie, matka ju nemôže prísť v túto chvíľu ratovať. Práve pred chvíľou niekde
         odcestovala. Leží sama na širokej posteli, muž išiel do roboty a dievča tvrdo spí.
   </p>
   <p>
    Ako blesky suchej a rýchlo vzďaľujúcej sa búrky prebehúvajú jej mysľou jednotlivé
         obrázky z minulosti: žlto vybielená horáreň na kraji lesa s veterníkom na štíte, hlboký a
         stále spenený potok, ktorý podtekal záhradu, široké mesačné noci, ktoré jej nazerali oknom
         do komôrky, kde spávala, čerstvé a bielušké rána, vyplnené bleskmi mladých lúčov, radostným
         spevom vtáctva a voňavým dychom hôr, veselé a bezstarostné hry s pestrými kvetmi na
         slnečných lúkach, prechádzky tichými večerami, matkine úsmevy, pokojný otcov hlas a hlavne
         jej radosť, jej šťastie. Áno, to bol jej život. Doznieva teraz v srdci tak clivo, akoby za
         ňou túžil, akoby sa chcel k nej vrátiť, ale potom náhle všetko mizne a zostáva so svojím
         bôľom v bedrách uprostred noci.
   </p>
   <p>
    Je to teda pravda, že už nikoho nemá, že nikto ani teraz k nej nepríde, aby ju chytil
         aspoň za ruku. Všetci ju opustili a zanechali na tomto lôžku bez pomoci a bez útechy. Nemá
         na čo ani oči uprieť. Zo všetkých strán obstupuje ju hustá tma, utvára nepriehľadné, čierne
         a pevné steny, uzatvára ju do dusného priestoru nejakej tesnej kobky, odkiaľ nieto
         východiska a kde veľmi povážlivo ubúda povetria. Azda jej pripravuje hrob, kde sa má
         skončiť jej bezútešný život. Vyhľadávala samotu, nuž teraz ju má takú, akú ešte nikdy
         nepocítila, úplnú, neporušenú, víťaznú, triumfujúcu celou svojou hrôzou. Môže ju
         vychutnávať, ako len chce.
   </p>
   <p>
    A predsa bude musieť niečo urobiť. Bezpochyby nadišla jej najvážnejšia chvíľa.
         Rozpoznáva to bezpečne nielen podľa neznesiteľných bôľov, ktoré jej už zachvacujú celé telo
         tak prudko a s takým naplnením, že by už nevedela zistiť, ktoré miesto je najboľavejšie,
         ale aj podľa smrteľnej úzkosti, ktorá sa jej vkráda do srdca. Veď nejde len o ňu. V jej
         tele je dieťa. Nie nejaká zvinutá larva, ale hotový malý človiečik. Práve urobil rozhodný
         pohyb. Vyvíja mocný tlak a chce vyjsť na voľné povetrie. Chce prvýkrát mocne vypnúť svoje
         prsičká, chce sa rozhliadnuť po svete a chce naplniť svoj osud, ako ho naplnila ona. To je
         príkaz života, ktorý ju v túto chvíľu strháva do svojho najmocnejšieho prúdu. Nemôže mu
         odolať. Musí zavolať Marusu, ktorá tu niekde spí. Beztoho mala rozkázané nad ňou bdieť.
         Nech aspoň tá je pri nej a zachráni dieťa, ktoré každú chvíľu môže prísť na svet.
   </p>
   <p>
    Hneď potom s vypätím posledných síl a s veľkým premáhaním bôľu dvíha sa na lakte a volá
         do noci na Marusu.
   </p>
   <p>
    Ale to je slabý hlas. V rozsiahlej izbe rýchlo zapadá. Nevyvoláva nijaký pohyb. Tíšina
         ho rýchle zahládza a poľahky zaujme zase svoje predošlé pevné postavenie pod povalinou. Iba
         keď ešte raz zavolá, práve v tom kúte, kde by mala ležať Marusa, vzmáhajú sa zvuky, akoby
         niekto odhadzoval zo seba perinu, naponáhlo vstával a rýchlo kráčal bosými nohami k
         posteli. Je veru najvyšší čas. Pani Hermíny sa zmocňuje smrteľný strach. Pôrodné sily sa v
         nej stupňujú. Je proti nim bezmocná. Stráca skoro rozum. Nevie pochopiť, že všetko, čo sa s
         ňou robí, je odôvodnené a úplne prirodzené. Keby sa nebola dovolala pomoci, bola by sa
         istotne v zúfalstve hodila z postele, aby hľadala záchrancu. Šírka postele je pre ňu naraz
         malá. Rozhadzuje údmi, trepe hlavou, prehadzuje sa, nemôže nájsť miesto pre svoje veľké a
         ťažké telo, ale hľadá aj oporu, aby sa mohla zaprieť, aby vedela bezpečnejšie bojovať svoj
         boj. Preto sotva pobadá pri posteli bielu postavu, vrhne sa k nej oboma rukami a strháva ju
         k sebe, aby jej nemohla ujsť.
   </p>
   <p>
    Iba teraz sa Marusa úplne prebúdza z mrákot a badá, že vlastne premeškala chvíľu, keď
         bolo treba utekať do dediny pre pomoc, ako jej prikázal pán. Čas ju predbehol, ospanlivosť
         stala sa jej osudnou. Teraz sa dostala do takej pasce, v akej ešte nikdy nebola. Čo si len
         počne, božemôj, čo si len počne?
   </p>
   <p>
    Od panej nemôže čakať múdru odpoveď. Tá stratila celkom reč. Vydáva len zvuky, v ktorých
         nerozpoznať ani jediného slova. Predierajú sa jej vari priam z boľavých útrob a utajujú v
         sebe strašné utrpenie. A predsa sa zdá, že si nimi uľavuje. Po každom takom zvuku môže si
         dlhšie a hlbšie vydýchnuť a zostáva jej aj trochu času nabrať nových síl, ktorých
         pravdepodobne veľmi veľa potrebuje. Nesporne i Marusa je tu veľmi potrebná. Konečne našla
         záchrancu. Je tu aspoň jediná živá bytosť, ktorej sa môže odovzdať. Má takto záruku, že
         čokoľvek by sa prihodilo, nezostane sama. Niekto je pri nej. Hľadí na ňu veľkými očami,
         ktoré prezrádzajú, že chápu dosah toho, čo sa v nej odohráva. Niekto počuje jej stony, cíti
         jej krv a počíta údery jej srdca. Ach, takto je lepšie. Už to vedomie ju upokojuje. A teraz
         práve sa jej podarilo nahmatať nohami zadnú opierku postele. Má takto na jednej strane
         Marusu a na druhej tú opierku. Ona leží medzi nimi. Môže sa vzpierať, koľko chce. Vždy cíti
         okolo seba pevný rám a má istotu, že z neho nevypadne. Nuž v takomto postavení sa jej
         nemôže nič stať.
   </p>
   <p>
    Naozaj nič.
   </p>
   <p>
    Ale Marusa to nemôže vedieť, ani sa o to nesnaží. Má práve dosť starostí sama so sebou.
         Pani Hermína ju objíma pevne oboma rukami kolo pása a spredu zapiera sa do jej živôtika
         hlavou. Niekedy sa sprieči, hľadá ju ústami, škrípe zubami, akoby ju chcela pohrýzť. Nemôže
         sa z miesta ani hnúť, a mala by utekať pre pomoc. Ako uniknúť, kde sa hodiť, keď má na tele
         takú obruč? Veď je už celkom zmordovaná, slabá. A s dušou to nebolo inakšie. Toho roku jej
         ešte len minulo sedemnásť rokov. Nebola ani na chotári svojej dediny. Keď vyšla zo školy,
         pásla s ostatnými deťmi husi, opatrovala mladších súrodencov a neskoršie chodila pani
         učiteľke kravu riadiť, lebo bola dosť silná na takú robotu. Potom prišiel po ňu pán a
         doviezol ju sem. Doma síce všeličo počula, ako sa ženy trápia, keď majú doniesť dieťa na
         svet. No nevedela si to predstaviť. Prežívala bezpečne svoju nevinnosť. Nič sa jej nedotklo
         tak hlboko, aby sa jej narušil pokoj duše. Iba niekde v podvedomí prechovávala neurčitú a
         nevysvetliteľnú bázeň pred budúcnosťou, ktorá ňou zachvievala citeľne najmä vtedy, keď si v
         nedeľu ráno prevliekala novú košeľu a mala hľadieť na svoje nahé telo. Tušila, že v tom
         neporušenom, oslnivo bielom tele prebúdza sa niečo, čo ju môže v budúcnosti znepokojiť.
         Celá dráma ľudského života zostávala však pred ňou zastretá. A tu naraz drsná pravda
         vykopnieva priam pred ňou. Veď pani Hermína naozaj rodí: trepe besne nohami, zvíja telom,
         škrípe zubami, fučí, akoby v nej bolo sto besov. Istotne už nemá ani jedinkej kostičky
         celej, taká je roztrasená. Ako sa na to dívať a ako to všetko počúvať? Či naozaj jej bolo
         súdené, aby na tomto mieste a v tomto čase poznala, čo ju očakáva?
   </p>
   <p>
    Naozaj, Maruse bolo tak súdené!
   </p>
   <p>
    Marusa sa narodila niekde na Handľoch. Nevie, ako a kedy sa to stalo. Hoci presný dátum
         tej udalosti nosí v pamäti a opakuje ho vždy, keď ju majú zapísať na nejakú listinu, len
         mať jej bola o niečom spomenula. Každé ráno pri teplom slniečku premastievala si gaštanové
         vlasy šmalcom, splietala vzadu do vrkoča, ktorý tým viac oťažieval, čím tesnejší jej bol
         brusliačik, s dievčatami tancovala na pažiti veľké kolá, topila morenu, spievala dojímavé
         pesničky o rose a slnci, vyšívala si oplecká, hľadievala veľkými očami na oblohu,
         dospievala, bola urastenou dievkou, za ktorou mládenci hádzali očami, ale musela prísť sem
         slúžiť, aby sa stala ženou.
   </p>
   <p>
    O chvíľu sa ozve z tmy zvláštny hlások. Nejaké vrčanie alebo škrabanie na hrbolatom
         plechu. A nepochybne je to živý hlas. Pani Hermína už nevydáva nijaké zvuky, ani sa nezvíja
         na posteli. Naopak, po vyčerpávajúcom zápase pokojne odpočíva. Nuž mohlo by to byť len
         dieťa, ktoré sa práve narodilo a ohlásilo ešte neistým hláskom, aby si ho povšimli, lebo
         bolo všadiaľ tma.
   </p>
   <p>
    Treba zapáliť lampu.
   </p>
   <p>
    Marusa sa ponáhľa. Cíti, že nadišla vážna a sviatočná chvíľa, keď každý musí vykonať
         svoju úlohu rýchlo a svedomite.
   </p>
   <p>
    Ako sa po izbe rozlieva svetlo, dieťa väčšmi plače. Objavilo svoj hlas, nuž skúša, aby
         ho už viac nikdy nezabudlo.
   </p>
   <p>
    Najväčší zázrak života sa práve skončil. Ajhľa, žena počala a porodila človeka, aby sa
         vyplnil zákon živého tela a krvi. Tu teraz leží na posteli. Nie je to nijaký obor, ale
         celkom maličký človiečik, červíček, nie väčší od päste, ani krásavec nie. To vari najmenej.
         Je pokrútený do klbôčka, tielko samá vráska, tvár zmraškavená a polepená čiernymi vlasmi,
         uzlíček špiny a krvi.
   </p>
   <p>
    Koľko je hodín?
   </p>
   <p>
    Práve odbíjajú určite a hlasno tri.
   </p>
   <p>
    To je čas, keď život mieša karty svojej čarovnej hry. Jedni sa zanovite ohlasujú, aby
         ich vzali na vedomie, iní tak isto zanovite zatvárajú oči a ústa, aby na nich zabudli.
   </p>
   <p>
    Pani Hermína si to vari neuvedomuje, a preto upozorňuje pokorne Marusu, aby našla
         nožnice.
   </p>
   <p>
    Ale Marusa otvára naširoko oči i ústa. Čo to len vidí? Nemôže to v prvom okamžiku
         obsiahnuť rozumom. Je vari trocha malá. Ach, nie, je dosť veľká, ale hádam slabá, aby mohla
         chápať veľké veci. Raz ju to pokoruje, a hneď zas povznáša, raz ju to núti padnúť tvárou na
         zem a raz zopnúť ruky, akoby naozaj hľadela na zjavenie, ktoré jej zvestuje veľké a
         zodpovedné posolstvo.
   </p>
   <p>
    Čo má urobiť?
   </p>
   <p>
    Pani Hermína jej ochotne a zrozumiteľne vysvetľuje, ako najlepšie len vie. Treba ich
         oddeliť, aby odteraz boli osobitne matka i dieťa. Nemôžu predsa takto zostať. I viditeľné
         puto krvi sa musí pretrhnúť, aby každé malo jedno srdce a len vlastné telo.
   </p>
   <p>
    V tú chvíľu sa izba zdá prívetivejšia. Svetlo stačí zasiahnuť do každého kútika a objaví
         každý predmet, ktorý tu stojí. Ani povala nie je taká nízka, ako sa vo tme zdalo. Rozhodne
         zostáva dosť priestoru i na šírku i na dĺžku, aby sa tu mohol človek slobodne pohybovať a
         hlavne voľne dýchať. Nič ho netiesni, ani jedno miestečko. Je tu práve tak, ako bolo včera,
         zavčerom, keď sme predsa sem vošli, aby sme si po robote odpočinuli. Len ručička na
         hodinách veľmi namáhavo a pomaly postupuje od jednej čiaročky k druhej, akoby ju niekto
         pridržiaval. Aspoň sa tak pani Hermíne zdá, keď teraz tak nevládne leží na posteli, slabými
         očami ešte placho poletuje po známych predmetoch, namáhavo poznáva svoju izbu a netrpezlivo
         očakáva, kým ju Marusa oslobodí.
   </p>
   <p>
    Či už odstrihla!
   </p>
   <p>
    Áno, Marusa odstrihla! Ale mala zaviazať, aby nekrvácala.
   </p>
   <p>
    Nie, to neurobila, veď ju o to nikto nežiadal.
   </p>
   <p>
    Tak to musí urobiť teraz, ale rýchlo. Bože môj, veď môže umrieť i ona i dieťa.
   </p>
   <p>
    Prsty jej puchnú, meravejú, začnú sa chvieť a zalejú sa teplou červenou krvou. Ach, nie,
         nie, ona to nespraví. Bože môj, a náhle si zakryje oči rukami, vypukne v hlasný nárek a
         uteká z izby von.
   </p>
   <p>
    Preboha, Marusa, Marusa!
   </p>
   <p>
    Nevráti sa!
   </p>
   <p>
    Marusa!
   </p>
   <p>
    Pani Hermíne prebehne telom ľadová vlna. Vysilené oči uprie namáhavo k povaline, akoby
         chcela pristaviť pohyb, ktorý tam vzniká a rýchlo zachvacuje celú izbu. Už zas nieto
         bezpečia okolo nej. Povalina, steny, obrazy, skrine, to všetko sa rozpadáva, rozsypáva. Ani
         svetlo, ktoré zostáva predsa pevné a pokojné, nemôže zabrániť skaze. Iba žltastý prach víri
         na tých miestach, kde ešte pred chvíľou videla určité tvary predmetov. Zaiste umiera,
         pomyslí si s hrôzou. Áno, nieto východiska. Krv sa nezastaví sama od seba. Bude tiecť do
         tých čias, kým sa jej v hrudi nepristaví srdce. Musí zomrieť i s dieťaťom. Ako ho doniesla
         na svet, tak si ho odtiaľ aj odnesie. Azda, snáď, by mohla ona sama. Veď treba len
         zakosíliť a uviazať motúzok a všetko bude v poriadku. Dvíha pomaly hlavu, posúva pod chrbát
         lakte, aby bola pevnejšia. Ale iba sa zbytočne vysiluje. Má ťažké telo, nemôže ním hýbať.
         Musí sa položiť naspäť do perín a čakať, trpezlivo čakať, kým z tých hustých mliečnych
         hmiel, ktorými sa plní rýchlo priestor nad ňou, nevynorí sa smrť, lebo teraz už iste príde.
   </p>
   <p>
    No Marusa vie, do akého nebezpečia sa dostala pani Hermína. I to si dostatočne
         uvedomuje, že v túto chvíľu nesmie veľa váhať. Ako vybehne na cestu, pustí sa hneď hore
         dedinou, aby privolala pomoc. Mohla by síce vbehnúť do hociktorého najbližšieho domu,
         zobudiť niektorú susedku, ale ona teraz dôveruje len tetke Nánke. Vídala ich chodiť s
         bielou debničkou pod pazuchou po dedine práve po takých domoch, kde sa malo narodiť dieťa.
         Boli starušká a múdra. Kadiaľ len šli, rozdávali ľuďom rady. Ani jedna dôležitá udalosť sa
         bez nich neobišla. Istotne vedia najlepšie zastaviť krv. A okrem toho, keď sa pred dvoma
         dňami s nimi stretla, opytovali sa, či pani Hermínu nenadchádzajú bôle, či sa neponosuje na
         niečo. Nuž bezpochyby čakali, že ich prídu k pôrodu volať.
   </p>
   <p>
    Našťastie nemusí ani dlho klopať na okno. Tetka Nánka ju čakali. Áno, voľačo šípili, od
         večera nezažmúrili oka, nedalo im spať. Neustále sa prehadzovali na posteli, nedávno
         dokonca vstali a obliekli sa. Istotne po ňu pribehnú, vraveli si, potom nebude čas. A, hľa,
         nemýlili sa. Marusa je bez seba nedočkavosťou.
   </p>
   <p>
    O koľkej sa narodilo?
   </p>
   <p>
    O tretej!
   </p>
   <p>
    O tretej!
   </p>
   <p>
    Nuž teraz je iba štvrť a hneď budú tam.
   </p>
   <p>
    Iba Tóno chvíľu ešte zdržuje. Ach, detváky sa práve vtedy zobudia, keď sa najviac
         náhliš. A keby sa dal nejako učankať! Veď bude mať na jeseň päť rokov, má svoj rozum a je
         dosť veľký, celý deň behá po ceste, vešia sa na vozy, zbiera skaly a rozbíja okná. Nemusel
         by sa už veru báť, keď musí stará mater vykročiť z domu. Ale ten teraz nepočuje ani hrozby
         ani sľuby. V nijakom prípade nechce zostať sám doma. A keby sa mu nevyhovelo, vyskočil by
         oknom a utekal za nimi, aby sa celá dedina zobudila a dozvedela, ako zle s ním tetka
         zaobchádzajú. Nuž tetka Nánka musia ustúpiť a zdržať sa ešte chvíľku zhľadávaním šiat a
         obliekaním pankharta, ale potom už bežia všetci traja temravou ulicou, ako im len dych
         stačí, aby boli zavčasu na mieste.
   </p>
   <p>
    Pani Hermína môže teda ďakovať iba tetke Nánke, že tú noc ju nepohltila tma večnosti a
         že jej dieťatko nestalo sa anjelikom. Ona jej očistila zrak od hustých hmiel, zachránila
         živú farbu tváre, ona vlastne darovala dieťatku život. A vykonala to tak jednoducho a
         pokojne, akoby išlo o tú najvšednejšiu každodennú robotu.
   </p>
   <p>
    Ani raz sa im ruka nezachvela. Všetko, na čo pohliadli, sa už samo uskutočňovalo podľa
         ich vôle, hoci nevykonávali žiadne násilie. Mali síce krivé prsty, ale nebolo na nich badať
         znaku stareckej ochabnutosti. Pohybovali sa rýchlo, akoby mal každý v mäkkom brušku uzlíček
         vlastného rozumu. A čo nestačili vykonať rukami, to dokončili očami a úsmevom. Boli plná
         dobroty a lásky.
   </p>
   <p>
    Istotne ich boh udržiaval medzi ľuďmi, aby rozmnožovali jeho dedičstvo.
   </p>
   <p>
    Sotva vstúpia do izby, hneď dostáva všetko svoju pravú tvárnosť. Predovšetkým postavia
         svoju bielu debničku na stôl a otvoria vrchnák. To je veľmi dôležité, lebo tam, pod čistým
         vyšívaným obruštekom, nachádzajú sa rozličné dôležité, osobitne do ľanových handričiek
         pozakrúcané nástroje, nádobky, ktoré neustále potrebujú brať do rúk, aby svoju prácu rýchlo
         a svedomite skončili. Marusa len stojí nad vytiahnutou zásuvkou bielizníka, aby mohla
         rýchle poslúžiť, keď zavolajú: košeľa, plachta, plienky. Práve tak, ako je to tam vedľa
         seba nachystané. Až sa diví tej zhode.
   </p>
   <p>
    A tetka Nánka sú stále pokojná. Nič ich nepomýli, nezastraší. Keď prevedú
         najdôležitejšie opatrenie na záchranu životov, musí sa rodička umyť a preobliecť do čistej
         košele, potom premenia posteľnú plachtu, a keď i dieťatko okúpu vo vlažnej vode a položia
         zavinuté v mäkkých plienočkách ku posteli do koša na bielizeň, urobia prostriedkom izby
         veľký kríž, aby zažehnali smrť a privítali život.
   </p>
   <p>
    Je to veľmi dobré miesto. Lepšie sa vari v celej izbe ani nenachádza, odkiaľ Tóno dobre
         videl aj na posteľ aj do košíčka, nuž najskorej tá okolnosť ho zlákala poslúchnuť tetku.
   </p>
   <p>
    Naostatok je to aj veľmi dôležitá úloha strážiť chorú paniu a maličké dievčatko. Veď v
         celej izbe ani v kuchyni nieto nikoho, len sám tu stojí. Nuž ktože by volal o pomoc, keby
         povedzme teraz vbehli do domu haličskí Cigáni a chceli ukradnúť dieťa z košíka, keby jeho
         tu nebolo, a kto by sa šiel biť s čertom, keby vystúpil z pece a chcel uškodiť panej, há?
         Ach, nie, nie… Čert tu vlastne nemá čo hľadať.
   </p>
   <p>
    Pani Hermíne pánboh požehnal dievčatko.
   </p>
   <p>
    Ani to tak dlho netrvalo. Hodiny odbíjajú štyri a v izbe stojí zasa každý predmet
         bezpečne na svojom mieste, ba v celom dome vládne potešujúci pokoj, akoby sa nebolo nič
         prihodilo.
   </p>
   <p>
    Len Tóno na každom kroku zavadzia. Je to naozaj zanovitý, neposlušný a k tomu aj
         neposedný chlapčisko. Musí strčiť do všetkého svoj umazaný nos. Zdá sa, že je jedinou
         tetkinou slabou stránkou. Nevedia si s ním nijako poradiť. Vymyká sa im spod rúk úplne.
         Dala im ho do opatery dcéra, ktorá niekde v meste slúži a nemá sa kedy o svojho pankharta
         starať. Tetka vravia, že má divú krv a nebude z neho nič. Pánboh im ho poslal na starobu
         iba pre pokušenie.
   </p>
   <p>
    Ale nakoniec aj tomu prikážu pevné miesto na rohu postele, aby dával pozor na pani
         Hermínu a malé dievčatko v košíčku, kým oni zabehnú k potoku a kým Marusa opatrí statok v
         maštali.
   </p>
   <p>
    Pani Hermína pokojne spí, istotne pri nej stojí niektorý archanjel a hladí jej mäkuškou
         rukou čelo, aby čím skorej vyzdravela. Horšie je s dievčatkom. Na to treba dávať veľký
         pozor. Hoci ani raz neroztvorí očká, stále sťahuje čielko a vykrivuje ústočká, akoby ho
         niečo plašilo. Ký parom to len môže byť, keď on nič nevidí. Ale nech je to akákoľvek
         potvora, neodstúpi sa, bude dievčatko brániť.
   </p>
   <p>
    Veru, takú úlohu berie na seba Tóno.
   </p>
   <p>
    Zatiaľ sa do izby už zreteľne vkráda úsvit. Vonku povieva svieži vietor a rozháňa hmly.
         Obloha sa čoraz väčšmi blyští. Za oknom vrtko preletúva lastovička a hlasno šteboce. Dobre
         ju počuť aj tu dnu. Je to prvý spev nad ránom. Potom sa hneď ozvú celé chóry na všetkých
         stranách; ku sláve Stvoriteľa.
   </p>
   <p>
    Vtedy sa už vracajú do izby i tetka Nánka a sfukujú lampu, aby bol deň.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e484">
       </a>
       2
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Dobré ráno, dievčatko!
   </p>
   <p>
    Dobré ráno.
   </p>
   <p>
    Niekde pod povalinou bzučí mucha. Je spokojná. Rozihráva ju teplé svetlo, ktorého v
         povetrí rýchlo pribúda.
   </p>
   <p>
    Dievčatko náhle otvára veľké čierne oči a pokúša sa zniesť oslepujúcu žiaru zlatých
         bleskov, ktoré naň spoza okna vytrvanlivo šľahajú.
   </p>
   <p>
    Ktože sa mu to prihovára?
   </p>
   <p>
    Okolo ústočiek hromadí sa mu plno drobných vrások a čelo podlieva mútna farba. Prečo ho
         stále niečo vyrušuje? Ako prišlo na svet, nemá pokoja. Každú chvíľu sa okolo neho niečo
         mení. Raz je tu veľa svetla, inokedy hustá tma, raz cíti na celom tele nepríjemný chlad,
         hneď zas horúčavu. Samé prekvapenia, na ktoré je ono nie pripravené. Celkom ho to vynáša z
         miery. Nevie, v čom hľadať oporu, stráca istotu, nadchádza ho strach, a potom sa utieka len
         k plaču. Ale teraz rýchlo premáha slabosť svojej dušičky. Chmáry od neho utekajú, tvár sa
         mu vyhladieva a čistí, akoby ho bol presvietil hrejivý lúč prvého poznania.
   </p>
   <p>
    Ach, áno, sú to známe muškáty. Ako obyčajne, vítajú ho veselými úsmevmi bujného kvetu.
         Pani Hermína ich voľakedy priniesla z horárne s posledným nákladom svojho dedičstva a
         postavila práve do tohto okna, ktorým každé ráno vchádza do izby nový deň, aby ju
         prebúdzala vôňa rodičovského domu. Dlho si nevedeli zvyknúť na nové prostredie. Azda
         ostrejšie povetrie, vlhkosť a hĺbka pochmúrnej izby im neslúžila, alebo aj ony smútili za
         tichým a útulným kútikom tam v maľovanej horárni, kde prvý raz rozkvitli. Z roka na rok ich
         ubúdalo, akoby im nejaká pandrava podrývala korene. Listy žltli, stonky odvrchu prischýnali
         a opadávali. Darmo im pani Hermína prisýpala novú zem, darmo ich občas i preštepovala.
         Naposledok oprašiveli tak, že si to aj Matúš všimol a chystal sa poradiť žene, aby ich
         vyhodila na smetisko. Ale tejto jari sa neočakávane vzmohli. Zapustili nové korene, vyhnali
         množstvo stoniek, zahustili sa širokým lístím a prizdobili tuhočerveným kvetom. Stále boli
         svieže, rozrastali sa do výšky i do šírky a teraz zaplnili temer celé okná.
   </p>
   <p>
    Malé dievčatko ich dobre pozná. Zoznámilo sa s nimi hneď vtedy, ako prvý raz pozrelo do
         sveta nielen preto, že sa mu prišlo z košíčka, kde ho tetka Nánka uložili, najprv na ne
         pozrieť, ale aj preto, že zo všetkých vecí, ktoré ho náhle obklopili, jedine ony
         prihovárali sa mu prívetivými úsmevmi a upevňovali mu splašenú dušičku nádejami, keď ho
         napĺňal strach zo života.
   </p>
   <p>
    Vlastne ťažko povedať, ako by sa bolo zachytilo na tomto svete bez nich. Bolo drobulinké
         ani hrášok a celkom bezmocné. Nemalo ani najlepšie zdravie ani náležitej stravy, len kosť a
         kožka, ako súhlasne vraveli ľudia, ktorí prišli naň z útrpnosti pozrieť. Srdiečko mu len
         slabo tĺklo v mäkkých prskách. Dlho si nevedelo nájsť svoj jasný zvuk. A mamka sa celé tri
         noci a tri dni silila, kým jej z bielych pŕs vysiakla prvá kvapôčka mlieka. Nuž nemohlo byť
         najlepšie.
   </p>
   <p>
    Dievčatko sa veľa naplakalo. Dlhé hodiny mrvilo tenkými nôžkami vo vankúšiku, zvíjalo
         piastočkami ponad čielce, dusilo sa, černelo, akoby išlo zomrieť, neprestajne si objedalo
         pršteky a čakalo, že mu nejaký sýtejší mok zaleje ústa, ale márne. Tetka Nánka ho občas
         omámili teplým odvarkom a len pre uspokojenie svojho svedomia každé ráno a večer
         premastievali mu padnuté bruško zohriatým šmalcom.
   </p>
   <p>
    Akože inakšie mali ešte pomáhať. Či to nebolo dosť? Iné ženy neurobili ani toľko.
         Prišli, božekali, kývali hlavami, zalamovali rukami a čakali, kým vypustí dušičku. Nech boh
         zariadi, ako uzná za najlepšie.
   </p>
   <p>
    Marusa pritiahla doprostred izby veľký hrniec s vodou, kde sa donedávna vyváral vo
         vrecúšku snopček slamy. Okolo bokov opásala si hrubé vrece, vykasala sukňu až nad kolená a
         začala dlážku drieť kefou a splakovala handrou tak dlho, kým nebola žltučká ako ohnica a
         kým nevoňala jedlinou. Bola to robota ťažká. Celá sa pri nej uvoľnila, roztriasla a
         zapotila, ale do večera stačila ešte zmiesť zo stien a z povaliny čiernu pavučinu, vyleštiť
         handričkou, omočenou do petroleja, skrine, stoličky a postele, poumývať okná, pokropiť
         muškáty a poprestierať nové pokrovce.
   </p>
   <p>
    Na druhý deň musela zakúriť do pece, lebo prišla Gajerka. Tá s čľapatým nosom a s
         tučnými, stále vymastenými a červenými rukami, ktorú volávajú k pánom na veľké sviatky, na
         svadby a krstiny vypekať, aby širokými dlaňami, mäkkými ako pampúšky, utľapkala z bieleho
         cesta tvarožník, zatočila makové podkovy, z hrubého šúľanca zaplietla babu, a hlavne aby na
         dvoch stoloch a na čistej posteľnej plachte vytiahla orechový závin. Pritom jej museli
         pomáhať aj tetka Nánka, lebo sama by si bola sotva poradila. Závin musel byť tenký ako
         pavučinka, nesmel sa ani na jednom mieste pretrhnúť, a na to by už neboli stačili ani
         Gajerkine citlivé prsty. Marusa, ktorá na jednom rohu stola stála s vymasteným plechom,
         pripravená zachytiť doň konce, keď budú zavinuté, bola celkom zmätená, ako obe ženy rýchlo
         narábajú rukami, ako drobia prstami po okraji roztiahnutého cesta a pritom neporušia nikde
         jemnú blanku, ktorá sa už stáva priesvitnou. Ach, ona by to na nijaký spôsob nedokázala.
         Všetko by pobabrala, popretŕhala, keby na to položila svoje hrubé, nemotorné prsty.
   </p>
   <p>
    Ale Gajerka nie. Tej sa všetko darí. Kde sa len berie v nej toľká umnosť a zručnosť? Na
         vzhľad ani nevyzerá dosť šikovná. Nie je ani pekná ani nejako veľmi vrtká. Ba práve dosť
         rozkysnutá, nemotorná, a hlavne dosť silno obložená sadlom, ako bývajú všetky ženy, ktoré v
         živote nechlípali iba kapustnicu a dovŕšili aspoň päťdesiaty rok, a predsa z jej ťažkých,
         mäsitých rúk vychádzajú len samé drobné a jemné veci: žltučké a ľahké koláče, sladké
         cukrovinky, všelijaké zákusky, torty, ktoré sa ti na jazyku samy rozsýpajú! Na akúkoľvek
         ťažkú úlohu sa podoberie, vždy ju dobre a na spokojnosť svojich dobrodincov skončí.
         Nenazerá do predpisov, ako to robievajú pri takej príležitosti iné ženy, celú kuchársku
         vedu má vo svojom hrboľatom čele a v rukách. Robí rýchlo a isto. Ani jediný pohyb si
         nespletie. Málo vraví, často si obtiera ruky o bielu zásteru, tu i tam omočí tučný prst do
         tekutého cesta alebo lesklej polevy, oblizne i pozdvihnutými očami — potom chvíľku čaká,
         kým sa jej celá príprava nerozleje po jazyku a neprilipne na ďasno, aby zistila, či je v
         nej dosť soli, cukru, masti, všelijakých práškov, ktoré máva vždy poruke v širokom a
         hlbokom vrecku na zástere, nakoniec hlasno mľaskne veľkými ústami, a všetko je dobre.
   </p>
   <p>
    Ach, Gajerka tomu rozumie.
   </p>
   <p>
    I závin sa podarí. Musel byť taký, aký v krčme ešte nikto neokúsil. Sám Matúš, ktorý sa
         práve v ten čas, keď ho vytiahli škvrčiaci a pariaci sa z pece, popletal po kuchyni,
         nalievajúc do stolových fliaš víno, ako ho zavoňal, od samej rozkoše pokrútil na oboch
         stranách nosa bajúzmi a svojou chuťou ustálil, že je výborný, práve taký dobrý, aký
         predkladajú na panské stoly, hoci u pánov nikdy nejedol a ani omrvinka z neho nedostala sa
         mu na jazyk.
   </p>
   <p>
    Keď Gajerka skončila, Marusa musela dlho vyškrabovať korytá, vahany, umývať mlynčeky,
         varechy, upratovať kuchyňu a neskoro do noci na stole ešte žehliť hŕbu bielizne, aby ráno
         nikomu nič nechybelo. Išla spať do svojej komôrky až po polnoci. Chvalabohu, že všetko
         stihla. Bolo toho naozaj veľa.
   </p>
   <p>
    Dievčatko nemôže o ničom vedieť. Jednak nemá ešte také bystré zmysly, aby všetko
         vypozorovalo a zapamätalo si, čo sa okolo neho robí, a potom všetci sa veľmi starali o to,
         aby ho zhon nevyrušoval z pokoja. Kým sa riadila izba, spalo v Marusinej komôrke, kým sa
         zas v kuchyni vypekalo, ležalo v izbe na širokej posteli vedľa mamky, a ak práve nespalo a
         nepoťahovalo si z mäkkého materinského prsníka teplé mliečko, zamestnávalo sa tým, že sa
         pokúšalo chytiť okraj čipôčky na povijane a nevšímalo si huk a pridusený rozhovor, ktorý
         predsa len doliehal z kuchyne. No aj tak Marusa stále odhŕňala záclonku na sklených dverách
         a presviedčala sa, či je spokojné.
   </p>
   <p>
    Ženy sú v kuchyni. Dosiaľ sa dorozumievali len posunkami. Nechceli budiť pani Hermínu,
         ktorá v noci mala ešte bôle a zaspala iba na svitaní. Ale teraz, keď sa už dievčatko
         zobudilo, nemôžu čakať. Slnce sa rýchlo dvíha do oblohy, hodiny utekajú, onedlho bude osem.
         Zvonár odzvoní raňajšiu omšu a ony musia už vtedy stáť s dievčatkom v chrámovej bráne. Na
         izbe sa otvárajú dvere a vchádzajú tetka Nánka. Rukávce na sviatočnom zamatovom kabátiku si
         už vykasali tak vysoko, ako sa len dalo, i šatku majú náležite stiahnutú do čela a pevne
         podviazanú na hrdle, aby im nepadali dlhé struky šedivých vlasov do tváre. Podídu k
         posteli, privítajú sa s pani Hermínou, ktorá sa práve strháva zo sna a dvíha na lakte, aby
         si sadla, povypytujú sa jej to i to, pošanujú, poradia a hneď sa nakláňajú nad košíček, aby
         sa tenším a nežnejším hláskom porozprávali s dievčatkom, ktoré ich už tiež zbadalo, a preto
         za nimi jastrí očkami, mľaská ústočkami, akoby sa chcelo ozvať. Áno, tu sme, moja
         žubrienka. Akože sme sa vybuvinkali, či sme veľmi nehnevali mamičku? Dievčatko trepe
         rúčkami tak rýchlo, ako len vládze. Nie, nie, nehnevali, celú noc sme spali a rástli.
         Žubrienočka je dobrá, ona vie, že mamička musí veľa spať, aby čím skôr vyzdravela a dávala
         jej dobré mliečko.
   </p>
   <p>
    Potom ho vykrútia z vankúša, vyslobodia z plienok, poľutujú, že má veľmi mokro pod
         sebou, opatrne ho mäkkou rukou podchytia na chrbátiku, nesú previnuté na svojom živôtiku z
         izby, lebo ho treba ešte okúpať, aby bolo pekné, biele ako húska a voňavé ako ružička.
   </p>
   <p>
    V kuchyni pri sporáku, kde sa udržuje v každom čase dosť teploty, je už preň pripravené
         korýtko s vlažnou vodou. Dievčatko si veselo húka, keď ju pocíti okolo seba, lebo
         každodenné kúpanie má veľmi rado. Vlažný a pohyblivý živel v ňom prebúdza spomienky na
         niečo veľmi príjemné a okrem toho práve pri tejto príležitosti tetkine ruky sa najviac s
         ním maznú. To ho jemne pošúchajú po brušku, to po chrbátiku, nadnesú, prevrátia ho,
         pošteklia na bôčikoch a hlavne za celý čas sa s ním rozprávajú. Vlastne rozprávajú sa sami
         so sebou, ale tak, že raz povedia za seba a raz zaň, lebo svojimi jasnými a dobrotivými
         očami vyčítajú a pochopia všetko, z čoho by sa chceli nietiť jeho prvé myšlienky. Takto je
         teda zúčastnené aj ono na rozhovore. Nuž má z toho veľkú radosť. Keby len na ňom záležalo,
         pristalo by sa čliapkať v koryte i niekoľko hodín.
   </p>
   <p>
    Ale tetka Nánka majú pre všetko spravodlivú a prísnu mierku. Vo svojom počínaní spravujú
         sa najčastejšie podľa porekadiel a prísloví, z ktorých majú naporúdzi pre každý prípad
         niekoľko, a keďže jedno hovorí, že dobrého nedávajú veľa, nikdy nevyhovejú jeho tajným
         želaniam a skončia obyčajne uprostred radostnej hry.
   </p>
   <p>
    Dnes vôbec nemajú chuť predlžovať hru. Ba zdá sa, že ho aj o niekoľko minút ukrivdili.
         Hoci ich ruky robia tie isté pohyby, hmaty, vari tu i tam aj pridajú, dlhšie ho mäkušia,
         nevynechajú ani jeden kútik priehlbinky, kde by nezabehli prstami, predsa sú nejako rýchlo
         hotová.
   </p>
   <p>
    O chvíľu dievčatko leží horeznačky na stole. Otŕča nôžky i rúčky proti ručníku, s ktorým
         sa tetka k nemu blížia, aby mu do ružova vyutierali tielko, nie že by utieranie nemalo
         rado. Ach, rado má aj to. Ručník je naostatok dosť mäkušký. Nezodrie mu nikdy jemnú kožičku
         natoľko, aby ho to bolelo, a potom môže sa pritom dobre povystierať a s tetkou popasovať.
         Ale skôr stratilo trochu dobrej vôle. Tváričkou sa mu podchvíľou mihnú fialové tiene,
         stíska ústočká a mraští čielko, akoby premáhalo veľký príval žiaľu, ktorý mu vydúva
         prsičká.
   </p>
   <p>
    No podľa tetkinej mienky je aj takto čačané a bude ešte čačanejšie, keď trošku pozhovie,
         kým mu nepozasýpajú záhybky pod hrdlom, pod pazuškami i medzi nôžkami a kým ho náležite
         nepristroja pre dnešný sviatok. Hľa, Marusa práve zrovnáva na kraji stola preň hŕbku
         bielizne, čistučkej a našuchorenej ako pena. Sú to novučičké nové plienočky, tenká ľanová
         košieľka, voľný kabátik, obrúbený na golieriku a na rukávikoch drobnými čipôčkami, a hlavne
         parádny kapišónik s prelamovanou strieškou, aby po nej stekalo prudké slniečko, keď ho bude
         niesť krstná mater na rukách do kostola, a so širokou ružovou pentličkou, ktorú mu uviažu
         do nafúknutej mašličky pod hrdlo. Ale ten mu založia na hlávočku až nakoniec. Teraz si
         pôjde poprosiť od mamičky mliečka, aby bolo sýte a napuchnuté ako pampúšik.
   </p>
   <p>
    S tým dievčatko úplne súhlasí. Mliečko a mamička, to je jeho najväčšia blaženosť. Vie,
         že to spolu súvisí a že bez toho by jeho život nemal zmyslu. Oba pojmy chápe celou svojou
         bytôstkou a ktorýkoľvek z nich vie mu nahradiť hneď akúkoľvek škodu a krivdu na tele i na
         duši. Len čo pocíti nad sebou oslnivú teplotu kyprého prsníka, potratia sa mu celkom chmáry
         z tváre, zabudne na žiaľ, na slzy v očiach a v tej chvíli celé sa zachveje pohnutím, taká
         veľká je jeho radosť. Naraz potratí pamäť a nevie ho nič vyrušiť. Nadstaví a vtlačí ústa do
         mäkkej bieloby naliateho puku tej zázračnej životodarnej miazgy, oblapí si ho rúčkou čo
         najobjemnejšie, aby malo úplnú istotu o jeho bezprostrednosti, a ťahá teplý prúd tak mocne,
         nepretržite a výdatne, že mu okolo červeného prstienka úst povyskakujú pienky, také
         pohyblivé a menivé ako perleťové korálky. Čože by mohlo byť ešte rozkošnejšie ako práve
         toto? Veru nič. Cíti sa pri svojom prameni, a to je práve toľko, čo zaujme všetky jeho
         zmysly. Vpredu celou dĺžkou svojho tielka môže sa privinúť k materi, hore má jej naliate
         prsia, dolu hlboké lono. Hlad sa pomaly utišuje. Badať to podľa toho, že napätie povoľuje a
         telo obostiera pokoj. Srdiečko ustaľuje sa vo svojom zvyčajnom rytme. Tlkoce vytrvanlivo a
         zvučne práve do živôtika matky ako ozvena jej srdca. Dych sa vyrovnáva s pohybom ústočiek a
         čoraz je hlbší. Už prestalo mrviť aj prštekmi.
   </p>
   <p>
    V takejto polohe dievčatko vždy zaspí. Samo nevie, ako sa to stáva. Azda vtedy, keď sa
         napije do takej miery, že už nemá miesta ani pre jednu kvapôčku. Prsník sa mu sám vykĺzne z
         úst a posledná kvapôčka mútneho mliečka roztečie sa po bradavičke. Mamička ho ešte chvíľku
         kolembá na lone. Prezerá si ho pritom so záľubou odvrchu, svoju ratoliestku, ako spí, ako
         pravidelne dýcha a dužie. Prežíva tiež šťastie, ktoré však prejavuje len skromne:
         dobrotivými pohľadmi, sladkými úsmevmi, lebo matkám iba to svedčí. Potom príde Marusa, aby
         ho odniesla a uložila do košíčka.
   </p>
   <p>
    Ale dnes i táto čiastka poriadku sa musí narušiť. Vonku náhle vzniká neobyčajne rušný
         zhon, ktorý ohluší mnohými, navzájom sa trieštiacimi zvukmi aj stíšený a ustálený priestor
         v izbe, lebo Marusa nechala jedno okno na ulicu otvorené. Povetrie sa prudko rozvlnilo.
         Zdola po ceste prifrčal nejaký ľahký voz. Dupot konských kopýt narážal na steny domov a
         tenké kolesá hrkotali na hrboľatej ceste. Je to koč. Išiel rýchlo. Iba tu stišuje. Kone
         nespokojne fŕkajú a dupocú. Kočiš ich krotí a zaťahuje tak blízko pod okná, že sa na
         povaline roztancujú ich hrozivé tiene. Ženy z kuchyne vybehúvajú na podstenie a zároveň
         priestor naplní sa hlasmi. Všetky sú rovnako rozmarné, ale jeden z nich vyniká hlasitosťou
         a rozmarnosťou. Zrejme niekto prišiel. Práve vari schádza z koča, lebo perá pod sediskom
         zavŕzgali.
   </p>
   <p>
    Dievčatko sa vytrháva z driemot. Čo sa to len dnes robí? Prečo ho toľko vyrušujú? Matka
         ho musí upokojiť. Mäkkou dlaňou mu stiera kvapôčky potu z čela a pevnejšie si ho privíňa k
         telu, aby lepšie pocítilo jej ochranu, a zároveň druhou rukou si mimovoľne sťahuje košeľu
         nad prsníkom, aby ukryla svoju nahotu. Ach, netreba sa mu plašiť. Veď mamička neprestáva
         byť pri ňom. Nie, dievčatko nech si len hovie. Nieto príčiny strhávať sa zo sna. To
         prichádza len krstná mater.
   </p>
   <p>
    Krstná mater?
   </p>
   <p>
    Áno, odteraz bude mať dve matere. Táto, pri ktorej práve leží, doniesla ho na svet, a tá
         druhá, ktorá práve prichádza, pôjde s ním do chrámu. Sú to nesporne dve rozdielne úlohy.
         Pri jednej sa žena úplne vyčerpá, stratí lesk a krásu svojho zovňajšku, zľahostajnie k
         všetkým radostiam svetským, stáva sa skromnou. Pri druhej, naopak, vystavuje na obdiv svoju
         márnomyseľnosť, okrieva pýchou a sebavedomím. Preto musia byť aj dve osoby rozličného
         vzhľadu. Krstná mater nesmie mať napríklad vpadnuté líca a únavou zahmlené oči, ako máva
         rodná mater. Aj výrečnosťou a pohyblivosťou má nad ňu vynikať. Potom zvyklosť vyžaduje, aby
         mala aspoň dva prstene, a keď už aj nie klobúk so strapatým perom alebo s ružou, ako
         nosievajú panie v meste, tak aspoň hodvábnu šatku. Veru tak, lebo ľudia všeličo vedia a
         všeličo si všímajú.
   </p>
   <p>
    Matúš sa veľa natrápil, kým takú našiel. Hneď, ako sa dozvedel, že mu žena porodila,
         začal tuho rozmýšľať a prebdel kvôli nej dve noci. Nie že by azda nebol mal koho volať za
         kmotru. Ach, to nie. Veď nebol z tých biednych a opustených, čo sa v takých prípadoch musia
         uspokojiť službou kostolníka alebo hrobára. Každý, na koho by sa bol v dedine obrátil, bol
         by mu vyhovel. Ba taký by sa bol cítil aj poctený. A naostatok mal na okolí aj dosť
         rozvetvenú rodinu. Ale Matúšovi nevyhovovali. Väčšinou to boli bezvýznamní, praobyčajní
         ľudia. Nedomohli sa v živote ani takého postavenia, ako mal on: samí robotníci, tu i tam
         lepší remeselník a hrubší gazda, nuž akože mu mohli takí pridať vážnosti. Ach, nie. Celú
         vec nemôže odbaviť len tak naľahko. Dievča nech má akurátnejších krstných rodičov. Možno
         bude len sama, možno ju dajú do škôl, musia ju držať trocha vyššie, ako býva zvykom v
         dedine. U pánov chodievajú deti na návštevy ku krstnej materi, aby sa priučili manierom.
         Nuž čomu by sa priučilo jeho dievča v sedliackej chalupe, kde nemajú ani dlážky a kde
         všetci vyjedajú z jednej misy, alebo v kováčovom dvorci v kŕdli ufúľaných detí. Nie, nie,
         treba si všetko dobre uvážiť.
   </p>
   <p>
    Takéto myšlienky priviedli ho k presvedčeniu, že za kmotru môže si volať len osobu
         vznešenejšiu, ako je on a jeho žena, osobu, ktorá býva v meste a ktorá prináleží k panskému
         stavu. No a v tom prípade mohla prísť do úvahy len Elvíra, sesternica z matkinej strany.
         Háčik bol však v tom, že tu už chcel naozaj vysoko rúbať, a potom bola obava, že sa mu
         postaví do cesty farár.
   </p>
   <p>
    Elvíra nebola totiž z tých najsvätejších. Už za dievčaťa postvárala v dedine také
         hlúposti, že pohoršila starších ľudí a farár ju na kolede viac ráz napomínal, aby sa
         miernila a modlila každý večer k svätému Alojzovi modlitbičku, ktorú jej daroval. Ale ani
         svätý Alojz ju nevyslyšal, lebo už bola veľmi hriešna. A preto raz ráno uprostred zimy, keď
         ani hus nevydržala pre mrazy vonku stáť, ocitla sa s batôžkom svojich handár na ceste pred
         dverami svojho rodného domu, na hanbu sveta dopoly nahá a bosá, práve tak, ako ju pristihol
         otec s pastierskym pomocníkom ráno v sene, keď išiel kŕmiť statok. Ani matkine slzy,
         božekanie a zaklínanie nepomohlo. Otcovi sa práve dovŕšila miera trpezlivosti. Pozamykal
         všetky dvere a do kúta v kuchyni postavil ťažkú sekeru, aby jej vraj odťal hlavu, ak sa
         opováži vkročiť dnu. Bol z toho v dedine veľký škandál. Ľudia sa vyhrnuli na ulicu, ale
         dievča nenašlo u nikoho milosrdenstva. Čo smelšie ženy za ňou i pľuli, keď sa vliekla dolu
         cestou ani doráňaná a opŕchnutá kura. Dlhý čas sa potom ani doma ani na vidieku neukázala.
         Tu i tam prenikli chýry, že je až niekde vo Viedni. Možno, že aj bola. Vraj sa má dobre,
         oplýva peniazmi, skvostmi, teda opravdivá dáma. No dedina sa na to len uškŕňala. Asi ľudia
         šípili, odkiaľ môže plynúť také bohatstvo. A nezávideli jej, hoci nemali úplnú istotu a
         mohli sa vo svojich predpokladoch aj mýliť. Nuž tak. A naraz očití svedkovia začnú tvrdiť,
         že Elvíru, tú opľutú a zabudnutú Elvíru, videli vychádzať z najkrajšej vily v okresnom
         meste a voziť sa s nejakým obstarnejším gavalierom, ale pravdepodobne vysokým vojenským
         pánom, ulicami na vyleštenom koči, ktorý ťahali dva ako sneh biele tátoše.
   </p>
   <p>
    Ach, bolo by to pravda?
   </p>
   <p>
    Veruže. Môže sa o tom hocikto presvedčiť. Veď mesto je len tuto za Kozím vrchom. Ľudia z
         dediny chodia ta každú sobotu na trh. A naostatok, ona sa ani pred nikým neskrýva. Zdá sa,
         že všetkým odpustila. Kohokoľvek zo známych vidí, kýva mu blahosklonne z koča, ba s
         niektorými už vymenila aj niekoľko slov. Neúrekom, môže sa iba pochváliť. Má vraj všetko,
         čo si srdce zažiada. Starý plukovník, s ktorým sa zoznámila v Pešti, áno, lebo aj tam bola,
         nuž tento plukovník, inakšie už na penzii a s jednou drevenou nohou, ale človek z cukru,
         mieni sa s ňou onedlho zosobášiť. Teda veľká dáma, to je isté. Napodiv, ľudia jej teraz
         žičia a sú na jej strane. Nezabudla na nás, hoci sa stala paňou, a spomínajú na ňu v
         dobrom. Len farár nevie zabudnúť, že nepochodil u nej s modlitbičkou k svätému Alojzovi.
         Nič z nej nebude, iba pohoršenie, vravieva, kedykoľvek by bola o nej reč, a odkazuje jej,
         že Lucifer už pripravil pre ňu ražeň.
   </p>
   <p>
    Matúš si tieto slová často opakoval, keď mal pochabú, vábivú myšlienku, že by si ju
         mohol volať za kmotru, a potom podmieľala ho aj pochybnosť, či bude ochotná zapodievať sa
         jeho rodinou teraz, keď sa dostala do takého vysokého rangu. Ale nakoniec zvíťazila v ňom
         vrodená smelosť a uvzatosť. Nuž čo, veď nemôže poprieť, že mu je krvnou rodinou, a farára
         napokon do toho nič, koho si on volá za kmotru, veď ju má i tak uvedenú v matrike medzi
         ostatnými farníkmi, nemôže tvrdiť, že je zapísaná čertovi.
   </p>
   <p>
    A, hľa, ukázalo sa, že obavy boli zbytočné. Keď išiel na faru zahlásiť dieťa a spomenul
         krstných rodičov, farár ani obrvou nemihol. A Elvíra? Tá sa mu temer ponúkla. Kto by to bol
         od nej čakal, že sa tak pridŕža svojho pôvodu? Ach, vravíš, dievčatko? Istotne musí byť
         krásne. I ona by bola chcela mať deti. No doktori tvrdia, že to nebude nikdy, lebo niekedy
         často chodila k doktorom, musela chodiť. Priznávala sa otvorene pred ním a ani sa
         nezačervenala. Zaviedla ho do salónu. Aspoň tak nazvala tú veľkú slnečnú izbu, zaplnenú
         lesklým a všelijako vyrezávaným nábytkom, na ktorej pred ním otvárala dvere. Môže si tu
         chvíľku posedieť, keď prišiel. Je len sama doma. Plukovník odišiel na dlhšiu úradnú cestu.
         Áno, často chodieva na dlhšie cesty a ju necháva potom v tomto veľkom dome. Preto sa veľmi
         teší, že prišiel. Chcela by predovšetkým vedieť o svojich tam doma. Čože je s otcom a
         matkou? Ešte žijú, Matúš sa sprvu zajakal. Nezvyčajné prostredie ho miatlo. Ešte nikdy
         nebol v panskej izbe. Ani si ju nevedel predstaviť. Vlastne nebol celkom ani rád, že ho
         poctila takou priazňou a do izby uviedla. Svoju vec bol by celkom dobre vybavil aj tam v
         predsieni. Tu ho nejako všetko tlačilo a tiesnilo. Musel stále myslieť na odchod. Ešte
         dobre, že sa Elvíra správa k nemu zhovievavo a nebola ani najmenej povýšená, ba naopak,
         celkom priateľská, dôverná ako voľakedy, keď s ňou rástol. Tak to bolo teda znesiteľnejšie
         a vedel sa s ňou aj rozprávať. Dobre, keď sa má o tom vyjadrovať, nuž žijú: Totiž starý
         ešte žije. Žena mu už dávno zomrela. Tá sa možno ukrenkovala. Na ňom nebolo badať, že by
         bol oľutoval svoj čin. Ale roky sa nedajú oklamať. Teraz je už nahrbený, šedivý starec.
         Môže k nemu nazrieť, keď príde do dediny. Istotne by sa potešil. Lež Elvíra mieni inakšie:
         Nie, za kmotru ti pôjdem, ale k nemu nie. Poznám ho. Na svoju hrozbu nezabudol. Istotne má
         aj teraz prichystanú na mňa sekeru, vravela a jemnou rukou si mimovľne pohládzala bielušké
         hrdlo, akoby oň naozaj začínala mať strach. Matúš teda nenaliehal. Jeho vec sa skončila
         dobre a na inom mu nezáležalo. Spomenul pre poriadok to i to a šiel domov.
   </p>
   <p>
    So všetkým, čo vykonal, bol nadmieru spokojný. Jeho dievča ani inakšiu krstnú mater
         nemohlo mať, ako bola Elvíra. Ľudia sa budú prizerať, lebo tá má také spôsoby, že sa jej
         ani grófka nevyrovná. Rozpráva hlbokým, dôstojným hlasom. Niektoré slová predlžuje, ba až
         premieňa. Tu i tam zamieša aj niektoré maďarské slovo. O tom, že sa niekedy vydá za
         plukovníka, nepochyboval. No a v takom prípade bude chodiť na návštevy do mesta. Nevyrastie
         z nej iba obyčajná dedinská hus. Elvíra sa o to už postará, lebo povedala: aspoň budem mať
         krstniatko, keď mi už pánboh odoprel radosť z vlastného dieťaťa, a pritom sa tak
         rozcitlivela, že si musela zahryznúť do spodnej gamby a niekoľkokrát si vypomôcť šatôčkou,
         aby jej nestiekli na vymaľovanú tvár slzy.
   </p>
   <p>
    Teraz práve prišla a podľa všetkého chápe veľmi vážne svoju úlohu. Tetka Nánka jej musia
         otvárať dokorán dvere, aby sa mohla vmestiť so všetkými balíkmi, škatuľami, papierovými
         vrecúškami, ktoré nesie v náručí. Ach, to len tak, aby nešla s prázdnymi rukami, pár kúskov
         cukroviniek a niečo na pamiatku od kerestmamy. Ale keď poroztrháva červené pentličky,
         ktorými sú balíky popriťahované, ukáže sa vysoká torta, prizdobená naozaj živými kvetmi,
         kôpka cukroviniek, veľké pomaranče, tably čokolády, pre pani Hermínu biela hodvábna šatka,
         po akej dávno bažila, pre dievčatko cumlík s karičkou, veľká bába, výbavka, ako kvapôčky
         rosy trblietavé náušnice a zlatá náramnica. Zaplní sa tým celý stôl.
   </p>
   <p>
    Pani Hermína nenachádza od údivu napochytro slova, aby sa mohla, ako sa patrí,
         poďakovať. Na oboch stranách líc ešte cíti vlhkosť vrelých bozkov, ktorými ju kmotrička
         srdečne počastovala na privítanie, a v ústach i v nose má prenikavú a tuhú vôňu, akoby
         držala plnú náruč rozkvitnutej rezedy. Je celkom vynesená z miery. Mohlo by sa povedať, že
         iba sťažka vydrží dýchať. Od rozčúlenia rozpína sa jej na lícach chorobná červeň.
   </p>
   <p>
    Zato kerestmama je vo svojom živle. Keď sa do chuti namazne s krstniatkom a všetkých
         prítomných popresviedča, že je szép, ba nagyon szép, a keď vyrastie, že bude z nej nagyon
         szép kisasszony, postaví sa bez ostychu pred zrkadlo, napraví si ladnými a istými pohybmi
         rúk účes, pozatiera voňavým krémom a pozasýpa púdrom miesta na pleti, kde zistí drsnejšiu
         kožku, lebo sa vraj trochu roztriasla. Nuž, áno, lebo nie je zvyknutá na dlhšie cestovanie.
         Proste, neznáša to. Srdce sa jej roztlčie a krv ju páli. Najviac ak jednu prechádzku
         predpoludním. Aj to nesmie byť dlhá, len cez dve ulice mestom a po rovnej vydláždenej
         ceste, kde sa koč nekyvoce, rozhodne nie po takej hroznej ceste s hlbokými koľajami, s
         hroblinami skál, ako išla sem. Ako ju len môžu občania nechať v takom stave. Hľa, celkom
         stratila formu. Ak sa neupraví, pôjde ako maškara. A kvôli tomu potrebuje sa zvŕtať, robiť
         drobné krôčky vpred i vzad, dupotať, potriasať lýtkami, plnými bokmi ako nepokojná a v
         slabinách pošteklená paripa, treba sa ohýbať ani trstina, dvíhať driek, ohmatávať pás. Jej
         telo nesmie stratiť pružnosť.
   </p>
   <p>
    Všetci sa môžu slobodne dívať na ten neobyčajný tanec. Ona dovolí, lebo nemá obavu, že
         by sa nejako prezradila, že by pritom ukázala aj nejaké skryté znamienka starnutia. Je až
         neuveriteľné, ako si mohla na svoj vek udržať takú sviežosť tela. Veď je prinajmenej taká
         stará ako pani Hermína, a predsa vyzerá ani mladucha. Každý, kto ju vidí, musí nielen podľa
         módneho živôtika s čipkami a podľa šuštiacej sukne s volánikmi, uviazanými na bedrách vzadu
         v honosnú mašľu, ale aj podľa držania tela uznať, že je skutočná pani. Dalo sa to zistiť na
         prvý pohľad.
   </p>
   <p>
    Gajerka zatiaľ v tichosti upraví stôl, aby mohla podať hosťovi kávu. Donesie odniekiaľ
         vázu s kvetmi, prestrie iba na roh stola pre jednu osobu, položí podnos s príborom, a keď
         odchádza, obradne sa ukloní a praje príjemným hlasom na dobré zdravie. Tak to býva totiž
         zvykom u pánov.
   </p>
   <p>
    Elvíra sa nedá núkať. Ráno sotva stihla zjesť niekoľko hltov a ponáhľala sa sem, aby
         nezameškala. Ach, Elvíra chce dodržať slovo. Keď sa už raz sľúbila, nemohla to brať
         naľahko. A potom, pre tento cieľ si dala šiť aj šaty. Nuž akože by si bola dala ujsť
         príležitosť ukázať sa v nich v dedine, kde voľakedy vyrástla? Nech vidia, kto je ona a že
         sa za ňu teraz nemusia hanbiť. Práve to chcela dosiahnuť, preto sa náhlila a nemala doma
         strpenia. Teraz si musí nahradiť, čo zameškala a čo stratila cestou. Ale náhle sa zas
         zháči. Chlieb, ktorý si práve natrela čerstvým maslom, kladie na stôl, lebo si spomenula na
         Pištu. Čože je s Pištom? Či ho niekto opatril? Veď ten tiež doma neraňajkoval. Pišta, kdeže
         si! Zodvihne sa zo stoličky a ponáhľa sa splašená von. Pištáá, kričí. I ženy sa hýbu.
         Chceli by pomôcť, ale pozerajú bezradne jedna po druhej. Nevedia, o koho ide. Iba Matúš
         vie, že je to Elvírin kočiš, lebo hneď, ako došiel a opatril kone, dal sa s ním do
         známosti. Zaviedol ho do krčmy, nakrájal slaniny a predložil mu fľašu pálenky, aby jedol a
         pil to, čo patrí jesť a piť chlapovi, lebo hneď zistil, že je to chlap rúči, ktorý sa
         nerozumie len do jedného remesla. Ukázalo sa totiž, že vlastne doma vykonáva všetky práce,
         počnúc od záhradníka po komorníka a kuchára, a vie práve tak dobre podbíjať čižmy ako
         podkúvať kone, ba pritom má ešte mnoho iných užitočných znalostí a zručností, lebo kým sa
         nestal domovníkom, bol dlhé roky plukovníkovým sluhom a v takomto postavení nielenže veľa
         pochodil, veľa skúsil, ale musel riešiť sám aj také úlohy, o akých sa obyčajnému
         smrteľníkovi ani nesníva. Nuž dá sa s ním dobre rozprávať a človek má z toho len osoh.
         Napríklad, Matúš sa ho pri tejto príležitosti radí, ako by mal pristaviť. Áno, chce
         pristaviť, trochu im je tesno, keď majú krčmu a okrem toho prišlo dievča, ak mu dá pánboh
         zdravia, vyrastie a vydá sa, v takom prípade bude potrebovať svoje bývanie, aby sa nemuseli
         kutiť na jednej kuchyni. Nuž tak. Pravdaže, Pišta je ochotný prispieť svojimi vedomosťami.
         Videl už všelijaké stavby, podnikania. Na obchôdzke okolo domu, na ktorú sa podoberú, aby
         pozreli miesto, zastavia sa pred maštaľou, kade sa voľne rozteká hnojnica. Toto by on
         netrpel. Nuž čo? Nuž tak, že je to jednak nečistota a po druhé škoda. Matúš to celkom
         nechápe. Čo tým myslí? Či má vari hnojnicu zachytávať do hrnca? Ach, ešteže čo. On, Pišta,
         by vykopal tu na záhrade jamu, vycementoval a zviedol do nej hnojnicu potrubím, nuž
         obyčajnými pospájanými rúrami, aby nevsakovala do zeme. Tak by ňou mohol podlievať stromy
         alebo by ju mohol v sudoch vyvážať na pole. Matúšovi zažiaria oči. Vraví o cementovej jame,
         ktorú si môže aj on sám urobiť? Akože by nie. Pišta videl na majeroch také jamy, keď
         sprevádzal plukovníka na manévroch. Ak chce, spraví mu náčrtok na papier, aby sa mohol
         podľa toho držať, ak sa raz pre to rozhodne. A bez naliehania a prosenia vezme hneď do ruky
         ceruzku a papier, len čo si zas zasadnú v krčme za stôl. Matúš mu je za to veľmi povďačný.
         Naplní ešte raz poháre, nakrája slaninky, ba ponúkne ho aj voňavými cigarami, ktoré
         fajčieva len na veľké sviatky. Elvíra sa uspokojí, keď ich takto zastihne oboch pri
         rozhovore. Vracia sa zas rozjarená k ženám. Nesmú sa diviť, že sa takto o neho zaujíma.
         Pišta je tak trochu vecou jej srdca. No nič v zlom, len trochu flirtíku. Ženské srdcia sú
         vždy smädné a Elvírino tobôž. Má síce svojho plukovníka, ktorý ju vydržiava a sľubuje jej
         počestné manželstvo, len keby nemal tú drevenú nohu, a potom, veď vieme, že býva na
         úradných cestách. Čo by si počala v opustenom dome sama? Nuž musí mať pri sebe telesnú
         stráž, a Pišta sa práve na to hodí. Je ešte v plnej mužnej sile, má akurátne ruky, železnú
         päsť, čierne kučery a vyzývavé oči. Zaženie ľahko každé nebezpečenstvo, ktoré by ju malo
         stihnúť. Preto mu uchováva v srdci priazeň. Pravdaže, o tom sa nezmieňuje. Radšej rozpráva
         o svojom dobrodincovi, aký je len múdry, dôležitý pre pána cisára, k nej štedrý, láskavý,
         koľko pre ňu vykonal, ako sa s ňou mazne, a povravela by vari všetky dôvernosti ženám,
         ktoré ju ochotne počúvajú, taká je prostoreká. Ale práve vchádza kostolník a oznamuje, aby
         sa páčilo ísť, lebo pán farár už čaká, a tak nezostane času na ďalšie reči.
   </p>
   <p>
    Pred dievčatkom sa teraz prvý raz otvára obzor. Ach, koľko tu naraz svetla. Celá záplava
         blýskavého svetla vylieva sa na svet. Či je možné, že ju zem stačí všetku vypiť? Mocné
         prúdy ustavične padajú dolu. No nezdá sa, že by sa nejako obloha vyčerpávala,
         vyprázdňovala. Je stále preplnená až po okraj a naprostriedku sa vydúva a iskrí ako ozrutné
         oko.
   </p>
   <p>
    Svet okolo dievčatka hučí. V čistom povetrí poletuje množstvo vtáctva. Sú to ponajviac
         samé lastovičky s pristrihnutými chvostíkmi a s bielymi hrvolčekmi. Smelo rozrážajú
         priestor všetkými smermi a veselo lovia. Nad nimi vysoko v blankyte vznáša sa kršiak. Robí
         pod oblohou pravidelné kruhy a stúpa stále vyššie a vyššie. Je si taký istý svojimi
         rozložitými a mocnými krídlami, že môže stále hľadieť do hlbín pod seba. Čo sa to tam pod
         medzou mrví? Drobná myška vykotúľala samou horlivosťou skalôčku z dierky a zavrtela
         končistým noštekom. Tak vysoko nevidí. Okolo nej je hustá tráva. No pod celým hrdzavým
         kožuštekom sa trasie. Cíti blízke nebezpečenstvo. Neďaleko nej cupla z liesky na zem suchá
         chrianka, má štyri žltušké oriešky, vidí ich dobre svojimi očkami. Mohla by ich obhliadnuť
         a vyskúšať, či sú dosť tvrdé, och, veď zúbence ju tak neznesiteľne svrbia. Ale teraz to
         nespraví. Radšej premôže náruživosť. Kršiak krúži pokojne ďalej. Nevidel nič, musí zrak
         uprieť na iné miesto. Je to veľký kus zeme tu pod ním: slnečné lúčiny, roztiahnuté oráčiny,
         kde sa teraz vlní žltnúce obilie, zelené pažite striedajú sa so šedivejšími, letnou páľou
         už vyhorenými pasienkami, s chlpmi tmavých bôr a s plazivým krovím. Všetko je to navzájom
         pospletané a ponadväzované sieťou úzkych chodníčkov a hlbokých ciest s dvoma koľajami. Od
         rána do večera melú sa po nich ľudia: žena s košom, chlap s blýskavou kosou, bosé dieťa s
         hlineným džbánkom. Prechádzajú všetkými smermi hore-dolu ani mravce. Niekedy na medzi si aj
         posedia, odtrhnú dlhú trávu, začnú ju pomaly žuvať a hľadia sem hore. Majú vždy prepotené
         telo, unavený pohľad a ťažké myšlienky, ach, áno, ľudia sú takí. Majú veľa povinností,
         musia stále niečo kutiť tam vonku na poli, či páli slnko, či sa rúti horami búrka a či čuší
         v tráve mráz. Vari už majú taký údel, nuž aj na teba to isté čaká. Keď vyrastieš, zoberieš
         si košík, hrable alebo motyku, vyhľadáš chodník, ktorým ti treba ísť. Možno bude vtedy
         práve taký slnečný deň, ako je dnes, ale tvoje telo už bude voňať potom. Veru tak. Nech ti
         pánboh pomáha.
   </p>
   <p>
    Keď sprievod vystupuje hore schodmi k otvoreným dverám chrámu, storočné lipy spustia
         chorál. Velebná hra spočiatku tíško padá ako slabé prelúdium, ale ako vystupujú vyššie,
         nadobúda sily, vzmáha sa, akoby sa otvárali registre v organe, a nakoniec buráca celou
         hĺbkou košatej koruny majestátna hymnická pieseň. Staré stromy sprevádzajú ňou každého,
         koho vnášajú dnu na rukách, aby ho vzkriesili živou vodou k životu a voviedli do sveta,
         alebo vynášajú na márach, aby ho pokropili mŕtvou vodou a navŕšili naň kopček zeme. Nuž
         zaslúži si, aby mu spievali na slávu všetky listy, kvety i korienky, keď prichádza a berie
         na seba úlohu vznešeného posolstva, i keď skladá účty a odchádza do svojho poníženia,
         odkiaľ vzišiel. Patrí mu všetok spev sveta, spev vetrov, spev hviezd, áno, patrí mu.
   </p>
   <p>
    Dievčatko je uveličené všetkým, čím sa mu korí svet. Raduje sa a nepraje si nič iné, len
         aby ho takto niesli ďalej, áno, vždy pod vysokou oblohou, vetrom a slncom, pri sprievode
         jasných hlasov, ktoré vedia tak príjemne rozochvieť dušu. No zatiaľ ešte nemá voľné nohy,
         aby sa mohlo rozbehnúť ta, kde ho srdce ťahá. Musí sa podvoliť kerestmame, ktorá vojde s
         ním do chrámovej bránice. Belasý blankyt oblohy sa tu stratí, i slnce, všetok jas i spev a
         nad očami preklenie sa mu prevlhnutý múr chladného sklepenia.
   </p>
   <p>
    Dievčatko dvíha hlavičku. Čo sa to robí? Ach, aké hrobové ticho tu prská, tlačí a aký
         ťažký zápach stariny upcháva hrdlo. Kde sme sa to dostali? Prečo nejdeme ďalej?
   </p>
   <p>
    No darmo je, nedá sa nič robiť. Kerestmama by mu aj vyhovela. Zo samej horlivosti a vari
         aj z nevedomosti, keď si omočí dosť hlboko prsty do sväteničky, ktorá tu pri vchode
         striehne na každého, kto vstupuje do chrámu, a myslí, že si tým zadovážila povolenie
         voľného prechodu, kráča smelo na dlhý pokrovec, ktorý vedie priam pred oltár, kde je
         rozhodne viac svetla ako v tomto tuneli, lebo jednak v červenom pohári blkoce večné
         svetielko a jednak trblietajú sa tam svätožiare, koruny, zlaté brnenia a rozličné zbrane,
         znaky mučenia rozličných svätých. Ale našťastie tetka Nánka, ktorá poznajú všetky poriadky
         pri cirkevných obradoch, ju zavčasu rukou zachytia a vrátia späť. Ach, či nevie, že dieťa
         je ešte nečisté, posadnuté zlými mocami a nemá prístup do svätyne? Akože, veď je to ešte
         pohan. Hoci aj má dobrý úmysel zriecť sa hriešneho života a prijať pomazanie čistoty, musí
         tu čakať, kým ho služobník Pána uvedie, lebo toto je miesto, kde kľačievajú tí, čo chcú
         obsiahnuť milosť, a kde sa trasú zimou a hrôzou tí, ktorých stihol hnev boží alebo stratili
         priazeň ľudí. Áno, toto je miesto vzdychov, pokánia a pokorenia. Len sa treba rozhliadnuť,
         a hneď ťa myšlienky zavedú na správnu stopu. Ani majstri, ktorí voľakedy kostol stavali a
         opravovali, inakšie to nechápali. Chrámová bránica je vlastne iba priechod popod zvonicu,
         teda skutočne tmavá diera, kde prenikne svetlo len otvorenými dvermi. Z ľavej steny
         vystupujú nahé postavy prarodičov. Sú veľmi úbohí vo svojom páde. Majster im vymaľoval
         veľké, vyjavené a beznádejné oči. Kde sa len podejú? A čo si počnú bez pomoci? Vonku na
         nich čaká utrpenie, bieda a hlad, a naspäť do záhrady blaženosti sa neopovážia pozrieť,
         lebo by ich šľahol ohnivý meč obrovského a nemilosrdného anjela, ktorý stojí za nimi. Ach,
         prečo sa len dali zviesť sladkým mámením prekliateho hada. Boží hnev je hrozný. O tom sa
         zas veriaci môžu presvedčiť na druhej strane, kde Kristus šľahá dlhým bičom ohnuté chrbty
         predavačov, ktorí zneuctili chrám. A akéže sochy sa to krčia hneď vedľa výklenku? Na tie už
         veru nemusí prísť vôbec svetlo. Sú také dotlčené, zapadnuté prachom, že už nemôžu nikomu
         slúžiť na česť, len dobrý znalec kalendárov, legiend a hlavne patrónov by v nich po dlhom
         skúmaní rozpoznal svätého Rocha, svätého Vendelína a kajúcnicu Magdalénu. Všetkých troch
         stihol ani nie tak trest boží, ako skôr nevďak ľudský. Voľakedy rozhodne patrili medzi
         mocné kniežatá a prináležali im najčestnejšie miesta v božom stánku. Ale potom prišli nové
         časy. Stratili orodovníkov. Ľudia už dávno neslýchali o morovej rane, neboli natoľko
         pastiermi, aby potrebovali ochranu nad stádami, išli radšej robiť do fabriky. Ani hriešnice
         sa nemienili polepšiť. A keďže sa opravoval kostol a svätí nemali ani vzhľadu podľa
         súčasnej módy, putovali sem na odpočinok. Miesto nich dosiahol zas oslávenia svätý Florián,
         svätý Štefan kráľ a svätá Alžbeta, lebo boli osožnejší a rozhodne aj majestátnejší. Nuž
         tak. Kto raz upadne do nemilosti, nemôže sa skvieť v žiare božej priazne, a veru v takom
         prípade i ľudia pozabudnú na hlavné prikázanie: miluj.
   </p>
   <p>
    Nuž netreba sa náhliť. Aj dievčatko má sa dobre rozhliadnuť a uvedomiť si skôr, ako
         obsiahne prvé svätenie, aký osud ho očakáva, keby nedodržalo zmluvu, ktorú ide uzavrieť s
         Pánom, či mu to už padne dobre alebo nie.
   </p>
   <p>
    Kerestmama už vie zas dobre svoju úlohu. Aby dievčatko nestratilo nejako náladu, začne
         ho trochu pohojdávať na rukách. Chvalabohu, nemusí sa veľa ustávať. Pán farár práve vyšiel
         zo sakristie a ponáhľa sa k nim dolu kostolom i s kročkavým kostolníkom, aby privítal nové
         stvoreniatko v mene božom.
   </p>
   <p>
    Ako sa voláš?
   </p>
   <p>
    Paulína!
   </p>
   <p>
    Staň sa tak, ako vravíš. Odteraz budeš Paulína pre seba i pre tých, s ktorými budeš
         obcovať.
   </p>
   <p>
    Paulínka nevie, na čo má najprv hľadieť, toľko krás tu naraz objavuje, preto nedbá, že
         jej na hlávku lejú vodu a že ju mažú svätou krizmou.
   </p>
   <p>
    Choď v pokoji!
   </p>
   <p>
    A Paulínka poslúchla. Ide, teraz ju síce nesú, ale o dva roky sa postaví sama na nohy a
         pôjde. Najprv neisto, pomaly, budú ju musieť podopierať, potom smelšie a rozhodnejšie,
         stále rozhodnejšie, nebude cítiť únavu ani strach. Už sa nestratí, nespadne. V srdci má
         túžbu do života. Pôjde v ústrety svojmu osudu.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e616">
       </a>
       3
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Horšie je s pani Hermínou.
   </p>
   <p>
    Od toho času, ako malú Paulínku doniesla na svet, ubehol celý mesiac, a ona ešte vždy
         musí ležať v jednej polohe, najčastejšie na chrbte, v širokej posteli pod začmudenou
         povalinou známej izby, kde sa bola prevalila jedného dňa, keď ju nadchádzali bôle, a len
         unaveným zrakom alebo sluchom môže sledovať, čo sa okolo nej robí. Teda štyri týždne. To je
         trochu dlhý čas, najmä keď druhé ženy, často slabšie, už na tretí deň po pôrode učia sa
         popri posteli robiť prvé kroky, aby čím skôr mohli zaujať svoje miesto v dome.
   </p>
   <p>
    Jedného večera, je to vari hneď potom, ako pani Hermína po dlhej a tmavej noci objaví
         zase teplý lúč medzi svojimi mihalnicami, áno, práve toho večera uvijú dievčatá na zápači
         pod horou vence a hádžu ich do vysokých plameňov, ktoré mládenci založia na chotári, aby
         oznámili ľuďom na doline, že slnce práve dozrelo.
   </p>
   <p>
    Na druhý deň už všetci vedia, že ju tu leto. Gazdovia vyjdú do polí pozrieť trávu. Toho
         roku je hustá. Celý máj popŕchalo, korienky sa dobre zapustili i kvetu je dosť. Teraz už
         len treba čakať stálejšie počasie, pripraviť kovanie, pozacvikávať rúčky na kosiskách,
         kúpiť dobrú kosu, ak by sa stará zlomila, ponasádzať zuby do hrablísk, poznášať i ostatné
         náradie zo šopy, aby bolo na očiach. Kalendár nekladie zle: do konca mesiaca ešte dažde, po
         prvom oblačno a od pätnásteho jasno. Do tých čias uschne istotne i huslička.
   </p>
   <p>
    Včely majú naponáhlo. Jarná znáška bola slabá. S rojením sa opozdili a včelári im práve
         pozakladali nové stienky. Ak ich chcú dostavať na hotové plásty a aj zaplniť medom, nemôžu
         na letáčoch vysedávať a čakať na teplé slnko. Každý deň im musí vyhovovať. Či je teplo a či
         chladno, či je nebo zatiahnuté a či jasné, vždy zarána prudko vyletujú z úľov do povetria,
         tiahnu v priamych prúdoch vysoko ponad záhrady, domy, na poliach sa križujú a predbehujú,
         lebo každá chce byť prvá na slnečných stráňach, kde sa kvety zavčasu otvárajú. A potom sa
         začne len opravdivé putovanie, blúdenie po lúčinách, preletúvanie z kveta na kvet, neúnavné
         a starostlivé prezeranie každého kalíška, ktorý si ešte zachoval sviežosť, farbu i vôňu.
         Potrebujú na to veľa trpezlivosti a musia ponavštevovať mnohé zákutia, aby sa mohli vracať
         obťažkané domov. Veď už nie je máj, keď všetky sihote, prielohy, medze, lúky, ba i pastviny
         hýrili storakými farbami, keď sa už dalo skoro vôňou nasýtiť. Divá kukučka, cmukáč,
         pánbožkov chlebíček i ostatné medonosné bylinky už odkvitli a zostala len podleština a psia
         sirôtka, ale ani tie nemajú dlhého trvania. Azda týždeň, dva, potom bude po všetkom, preto
         nesmú zameškať poslednú príležitosť.
   </p>
   <p>
    Tie, čo sa vracajú za vetrom a preletujú Zelený kút, môžu každý večer vidieť, ako sa tu,
         práve uprostred obecných pozemkov, zháňa zajačia rodina do hniezda. Celkom päť mladých a
         matka. Všetko hrdzavoburé, takže keď sa upelešia tesne jedno k druhému okolo matky, zdajú
         sa len väčším kopčekom čerstvej zeme, akých všadiaľ okolo vo veľkom množstve stačil od jari
         navyrývať usilovný krt. Azda preto sa stará samica cíti bezpečnou a už štvrtý rok v tom
         istom hniezde donesie na svet aspoň pol tucta poloslepých a holých zajčkov, ktoré potom,
         kým sa dobre nerozhľadia a neobrastú takou istou srsťou, ako má na bokoch ich mať, vyrobia
         v tráve veľké ležovisko a spletitú sieť chodbičiek, ktoré veru nepôsobia radosť koscom.
         Pravdaže, ani raz sa jej nepodarí vyviesť celé hniezdo do blízkej kružiny, kde od nepamäti
         prebýva v zime i v lete, za búrok i pekných chvíľ jej rod. Zajace majú veľa nepriateľov a
         na obranu používajú len svojich nôh. Aj to len vtedy, keď sa nepriateľ pohybuje po zemi.
         Len čo sa vznáša nad nimi v povetrí, smú sa len prikrčiť na mieste a čakať, či si vyhliadol
         práve ich alebo sliedi po lepšej pečienke. Tí starší, skúsenejší, neraz aj týmto spôsobom
         vedia uniknúť priam z pazúrov smrti, kým tí mladší takto spravidla hynú, lebo svojou
         netrpezlivosťou, plachosťou a neraz aj prílišnou hravosťou prilákajú na seba pozornosť aj
         takých očú, ktoré by si ich v inom prípade ani nevšimli. No tohto roku jej vari šťastie
         praje. Nazastihla ju žiadna pohroma. Aj po troch týždňoch môže ich napočítať toľko ako
         vtedy, keď si ich prvýkrát papuľkou potískala pod brucho, aby sa priučili cicať. Sama sa
         tomu diví, ba jej srdce sa vždy roznežní, keď prihopká k hniezdu a stále rovnako ju víta
         päť hladných chlpáčikov. Plní sa pýchou, že také početné potomstvo vyvedie teraz z hniezda.
         Možno tiež z tej príčiny stáva sa v poslednom čase obozretnejšou. Každý deň po západe
         slnka, skôr ako si líha do hniezda k mladým, dvíha sa na zadné nohy, natŕča uši a dlho
         počúva. Tichota. Vo vrcholcoch trávy ševelí vietor, niekde nablízku pukajú korienky,
         rozsýpa sa zem, ako ju krt vyhŕňa, vymetúva zo svojich podzemných chodieb, za chrbtom
         vydychuje hlasno jedľový les a vpredu hučí potok. Pravidelné zvuky večera. Opakujú sa každý
         deň, keď posledné plamene zôr vyhasínajú pod horami. Žiadnu podozrivú poruchu nebadať na
         okolí. To znamená, že si môže s pokojným svedomím ľahnúť. Dnes sa nemôže už nič dôležitého
         prihodiť. Obloha rýchlo klesá, zaťahuje sa šedivými pásmi a hustne. Nie je vylúčené, či sa
         nad ránom nespustí tichý dážď. Teda ani zajtra nebude nič, možno ani pozajtre.
   </p>
   <p>
    Ale večerná obloha nebýva vždy spoľahlivým znakom počasia. Aj sebamenší vír, ktorý sa
         zvykne vychytiť po polnoci, obyčajne na stoku dvoch dolín, môže rozohnať chmáry, a človek,
         ktorý sa povedzme prebudí o druhej, aby vopchal hlavu do okna a vyzrel na dvor, či mu
         náhodou niekto neprezerá stajne, má celkom inú mienku, lebo vidí oblohu čistú ani oko a
         povetrie ostré a priezračné. V tom prípade ho už nemôže nič odhovoriť od predsavzatia,
         ktoré v jeho hlave dozrieva už dlhší čas. Ideme, povie, a to je rozhodujúce. Kým si
         natiahne nohavice, zapína košeľu a preťahuje dierkami tvrdé remence na bagančiach, šepoce
         raňajšiu modlitbu, potom zosníme z klina kapsu s kovaním, pripevní si kravský roh s
         osličkou za remeň a bedrá, zájde pod kôlňu po kosu, hlasno si odkašle a pustí sa hore
         dedinou. On prvý a za ním tí ostatní. Rozchádzajú sa po závozoch, idú medzami po jednom, po
         dvoch, zastavujú sa pri kameňoch, očami rozmeriavajú prielohy a všetci začínajú tú istú
         robotu, akoby sa boli dohovorili.
   </p>
   <p>
    Takto sa oklame aj zajačia mater. Keď jedného rána otvorí oči, zistí, že povetrie je
         naplnené podivuhodnými zvukmi. Nemusí o nich uvažovať. Dobre ich pozná. Zvuky v tráve,
         akoby silné prúdy vetra striasali rosu z lístkov, ale zreteľne rozpoznať zvonenie studenej
         ocele. Tráva šuští, ako sa nakláňa, a kosa cvendží, ako sa kĺže po machu a odťatých
         stebielkach. To je zle. Božemôj, kde sa hodiť? V tej chvíli zabúda na svoje potomstvo.
         Urobí jeden dva skoky doprava, potom späť a potom sa pustí naprieč lúčinami do kružiny.
         Skraja ešte postojí, nadstaví uši, treba sa presvedčiť, či ju neklamal sluch. Ale nie, ozaj
         už nieto bezpečia pre ňu v týchto končinách. Odtiaľto počuť zreteľne i ľudské hlasy.
         Donášajú ich prúdy vetra zo všetkých strán, akoby už nebolo na svete jediného prázdneho
         kúta. Ľudia vyšli z dediny a zaplnili polia. Nie, už sa nebude môcť vrátiť v tieto strany.
         Musí len hopkať ďalej, hlbšie a hlbšie do kružiny, bližšie k horám, aby sa s nimi
         nestretla.
   </p>
   <p>
    A naozaj, od tých čias prúd ľudí, smerujúcich k poliam, stále vzrastá. Jedni vyberajú sa
         len nakrátko, lebo nemajú ďaleko. Ráno sa vychystávajú, naberú do koša jediva iba na jeden
         deň a večer sa vracajú. Iní zostávajú vonku aj na noc, lebo nechcú prerušovať robotu.
         Vychádzajú z dediny s ťažkými batohmi, berú si so sebou naraz všetko náradie, spávajú v
         kolibách na starých kabátoch, ktoré si donesú z domu, alebo pod hustými jedľami okolo
         ohňov. Polia sa rozhýbali skutočným životom. Zajace z nich síce poutekali i kvety zvädli,
         ale prišli kosci, hrabáčky. Stráne rozkvitli bielymi a červenými šatkami, pestrými
         zásterkami, pohybmi opálených ramien a nôh, úsmevmi, spevom a hlavne robotou. Ženy i chlapi
         predbehávajú sa v nej. Nepoznajú temer oddychu. Čas sa ustálil. Príležitosť treba využiť.
   </p>
   <p>
    Pani Hermína aj za hrubými múrmi môže sledovať tento zhon. Veď ho veľmi dobre pozná.
         Každým rokom i ju náhle vychytával z poriadku dní. A okrem toho teraz, keď tu tak leží celé
         dni a noci, potratila celkom spánok a stala sa veľmi čujnou a citlivou na všelijaké zvuky a
         hlásky, ktoré prýštia v jej okolí.
   </p>
   <p>
    Začína sa to okolo druhej v noci. Najprv vrzgnú niekde vrátka a štrngne kosa, ako hrotom
         narazí na latku v plote. Je to iba slabý a tupý cvengot, ale stačí rozbiť tíšinu. Hneď
         potom ozvú sa na ceste ťažké kroky, pohrkávanie osličiek, niekto hovorí pod stenou hrubším,
         ešte ospanlivým hlasom, niekto na záhrade kuje kosu. A ako pribúda svetla, pribúda i
         hlasov. Keď vyjde slnko, zavŕzgajú koše: dievky sa ponáhľajú s raňajkami koscom, potom zase
         matky zvolávajú deti, treba ešte zabehnúť do krčmy, a chlapec sa niekde stratil. Ach, s
         chlapčiskami je vždy trápenie. Zmizne ti z očú práve vtedy, keď ho najviac potrebuješ, a
         teraz sa musí sama unúvať po pálenku. Veru tak. Hlasy sa približujú, zjasnievajú a zase
         potemnievajú, lebo sa vzďaľujú. Prúd rastie. Už nejde iba jedným smerom. Triešti sa, láme,
         rozdvojuje. Ľudia pobehúvajú hore-dolu. Vždy sa niečo zabudne, po čo treba zabehnúť ešte
         domov. Chlap príde po kosu, napoludnie čaká netrpezlivo na gazdinú hydina a statok, dievča
         beží po mater, aby si prišla pridojčiť decko, ktoré sa prebudilo v kolembačkách a zachodí
         sa plačom. Chlapci chodia po vodu na žľab ku kostolu, lebo na Suchom vrchu nieto studničky…
         Takto na celom božom dni. A ešte neskoro večer ponosujú sa ženy na rohu, ako ich bolia ruky
         i kríže, ako málo spia a koľko sa nabehajú. Ach, pánboh toho roku dobre požehnal. Kde vlani
         bolo sotva do jedného voza, teraz sa nahrabe za dva. Statok veru nemusí vzdychať na zimu
         hladom, ak iná škoda naň nepríde. Sena je dosť, len keby bolo chvíle a rúk.
   </p>
   <p>
    Pani Hermína pritom myslí na seba a na robotu, ktorá ju čaká. Ach, veru tá robota! Celý
         život ťa zväzuje povinnosťami, stávaš sa jej otrokom, a predsa, keď iba raz sa z nej
         vypneš, cítiš, že ti niečo chybí, niečo veľmi dôležité, základný predpoklad tvojej
         spokojnosti, túžiš znovu po jej jarme. Ako to len ide bez nej? V komore je istotne všetko
         prevrátené, kuchyňa špinavá, záhrada zarastená burinou, ostredky neohrnuté, spustnuté,
         statok neopatrený, šatstvo sa hromadí, treba prať i bieliť by bolo treba, obloky vyumývať a
         teraz prišli sená, celý dom sa rozpadne, ak nevstane.
   </p>
   <p>
    Matúš síce zaopatril pomoc. Ale istotne nemal úmysel ju tým celkom odbremeniť. Mala by
         to byť len výpomoc na prechodný čas. Azda na mesiac, dva. Skrátka, kým dieťa trocha
         podrastie a kým ona nadobudne svoju vládu, lebo stála slúžka stojí veľa: pravidelný mesačný
         plat, šaty, obuv, strava. To sú všetko hotové peniaze, ktoré musíš vyberať zo svojho
         vrecka. Nie, nie, Matúš nie je z tých, čo nehľadia na zadné kolesá svojej káry a nevedia
         počítať na papieri. Aj to je veľa, že zaopatril výpomoc. Čo vlastne od neho chcú? Mohol
         predsa prikázať len niektorej susede, aby prihliadla na dvore a v kuchyni za tie tri dni,
         čo žena bude v posteli, ba ani toľko. V iných domácnostiach tetka Nánka obstarajú všetko
         sami… Nuž vykonal veľmi veľa, keď doviedol Marusu a keď ju trpí v dome už mesiac. Teraz by
         mala pani Hermína rozhodne už vstať, poobliekať sa a obzrieť sa za robotou, aby zase všetko
         prišlo do svojich koľají.
   </p>
   <p>
    Ale pani Hermína ani po mesiaci to nemôže urobiť a všetko nasvedčuje, že už nikdy nebude
         môcť zliezť z postele, lebo nohy jej nechcú slúžiť. Všeobecne sa súdi, že dlho krvácala a
         tým stratila veľa krvi. Aj sama dáva tomu príčinu. Bože môj, veď to bolo hrozné. Ako dlho
         že to ležala vo vlastnej krvi? Ani štvrť hodinku? Nemožné. Pre ňu to bola večnosť. Veď už
         bola na druhom svete. Nevládala otvoriť oči, nevedela vydať hlasu, keď na ňu zavolali, taká
         bola slabušká. Museli ju chovať, ak chceli, aby zostala nažive, a sama sa ubránila smrti
         len preto, že počula plakať svoje dieťatko. Nemohla ho opustiť. Po dvoch týždňoch sa síce
         natoľko zotavila, že si mohla sadnúť, keď jej pod chrbát nakládli vankúše, a mohla si
         priložiť aj dievčatko k prsiam, ale nohám nevedela rozkázať. Nie, tie ju už nebudú nosiť,
         myslí si.
   </p>
   <p>
    Ale tetka Nánka vravia, že nesmie zúfať. Len treba veriť.
   </p>
   <p>
    A tetka Nánka myslia to naozaj. Naopúšťajú ju ani po krste, keď vlastne už nemajú čo pri
         nej hľadať, lebo svoju výslužku si už odniesli domov. Kedykoľvek prechádzajú okolo, či už
         so svojou bielou debničkou alebo bez nej, a pýtajú sa jasným hlasom, ako sa má, a či už
         dostanú uspokojivú odpoveď alebo nie, vždy rovnako doložia, že chvalabohu, len keď nie je
         horšie. Je to jednoduché a zrozumiteľné. Každý sa môže uspokojiť so svojím stavom, lebo
         naozaj nikdy nie je človekovi tak zle, aby nebolo horšie, a v najhorších chvíľach zostáva
         nám ešte útecha.
   </p>
   <p>
    Keby to hovoril niekto druhý, ľudia by sa mu v duchu uškŕňali, ale tetke veria, lebo v
         dedine sa vie, že v tých slovách tají sa víťazstvo nad životom.
   </p>
   <p>
    Zaiste sa jej nedostáva dosť teploty do všetkých údov, musíme stiahnuť viac krvi do nôh,
         aby ožili, vravievajú, a potom si pýtajú tehlu.
   </p>
   <p>
    Oj, tehál dosť. Matúš dal ešte na jar navoziť celú hŕbu. Chce niektorý rok prestavovať,
         nuž aby naraz nemal veľké výdavky. Tam sú poukladané pod kôlňou v štósoch. Tetka si sami
         vyberú dve najlepšie, položia ich na sporák, nech sa dobre rozpália. Potom jednu zakrútia
         do handár a položia jej k nohám. Keď vychladne, zamenia ju druhou a tak neustále, aby mala
         nohy v teplom.
   </p>
   <p>
    Od toho času jedna tehla vždy leží na sporáku a pani Hermína nemá celkom ľadové nohy.
         Keď cíti potrebu, dotkne sa podošvou, pätou alebo len jediným prstom nadstavenej plochy a
         teplota prúdi od toho miesta k členkom a potom hore ku kolenám. Je to dobré a tiež
         príjemné. Teraz sa viac o ňu starajú. Niekto musí byť vždy nablízku, aby preložil tehly,
         keď treba. Vo dne to má na starosti Marusa a v noci obyčajne Matúš, ktorý si v poslednom
         čase ustiela pod pec a vždy večerom naťahuje budík, aby nezaspal, lebo jemu veru najviac
         záleží, aby sa pani Hermína čím skôr zodvihla.
   </p>
   <p>
    Ach, Matúšovi sa v poslednom čase nevedie práve najlepšie. Zdravie mu síce slúži, ale
         nechodí už takým strmým krokom ako predtým, ani rukami tak doširoka nerozhadzuje. Je
         skromnejší vo všetkých pohyboch, ktoré robí. Aj s rečou sporí. Chodieva zamyslený, so
         sklonenou hlavou a s očami upretými vždy k zemi, akoby nohami niečo hľadal. Od pár čias
         chrbát sa mu skrivil, tvár opadla a na čelo vyskočili nové vrásky. Čo je to? Staroba? Nie,
         iba starosti. Keď príde z fabriky domov, nevie, čoho sa má najprv chytiť. Všetko tu stojí
         okolo neho, ako to bol minulý deň zanechal. Nič sa nepohne, nepremiesti samo, ale čaká na
         jeho pohyb, na jeho rozkaz. Ani Marusa nič neznamená so svojimi rukami. Je vari primladá,
         neskúsená, potrebuje vedenie, musí jej niekto povedať a rozkázať, čo a ako má robiť. Len
         teraz badá, aký dôležitý podiel práce ležal na Hermíniných bedrách, teraz, keď ho musí
         prevziať sám. Pred mesiacom ho ešte nebral vôbec na vedomie. Ráno o štyroch vstával, vypil
         kávu, ktorá už na neho s chlebom na sporáku čakala, zvesil z klinca kapsu, napchatú jedlom,
         chytil sa palice, vyšiel z dvier do chladného úsvitu a ponáhľal sa dlhým krokom sám alebo
         so skupinou zachmúrených chlapov do fabriky, aby zavčasu odovzdal mosadznú ciašku
         bachtárovi a zaujal miesto vo svojej dielni. Popoludní trochu vyčerpanejší, s opadnutými
         plecami vraciaval sa tou istou cestou, ale keď doma vychlípal s chuťou tanier voňavej
         zapraženice a z misy povyberal najmastnejšie halušky, ktoré dobre odmäkli a napuchli na
         hrnci pod pokrývkou v pare, kde ich zakaždým pani Hermína položila, keď mal prísť, mohol si
         spokojne vykrútiť ovlhnuté bajúzy a dostal vôľu povykonávať ešte rozličné opravy okolo
         domu, nazrieť do krčmy, rozrobiť pálenku, podolievať do fliaš, ostrúhať nové štoplíky do
         zásoby a hlavne robiť plány do budúcna… Na to, čo vykonala pani Hermína, nepotreboval
         myslieť. Urobilo sa to bez neho, vždy načas a dobre. Skoro by sa bol nazdal, že to
         prichádza samo od seba, bez akéhokoľvek pričinenia, svojím ustáleným poriadkom ako deň a
         noc. Ale teraz sa mu otvárajú oči. Hľadí a zisťuje ponajprv, že sa vo všetkom pripozdieva.
         Akokoľvek by ráno včas vstal, vždy príde neskoro do fabriky. Robota mu nejde od ruky. Musí
         ju dobre obracať, aby obstála. Doma sa ide roztrhnúť, a súmrak ho predsa predstihne. Líha
         si nespokojný, podráždený, lebo väčšia čiastka práce, ktorú si zaumienil vykonať, zostala
         nedotknutá a dočká ho dozajtra. Vyzerá to tak, akoby ho nejaká zlá sudba stíhala, a predsa
         nepodoberá sa na nijaké nové roboty, vykonáva len toľko ako prv. Hermínina práca stojí,
         hromadí sa, on sa jej nedotkne, nezostáva mu na to čas, hoci je zo dňa na deň viditeľnejšia
         a naliehavejšia. Len ho skľučuje, zroňuje, lebo je veľká a bojí sa, že ho nejako zradí, že
         mu vari raz pochová nádeje, ktorými si okrášlil a oživil budúcnosť. Bol by rád, keby ho
         niekto takej úzkosti zbavil, a najradšej, keby jedného dňa zistil, ako zase všetko ide
         svojím zvyčajným poriadkom.
   </p>
   <p>
    Pani Hermína ho zavše aj poľutuje. Je predsa taký bezradný a úbohý. Chodí po dome ako
         bez duše. Celkom sa prepadá do svojho trápenia. Nedbá o seba. Už štvrtý týždeň nosí tú istú
         košeľu, ani v nedeľu sa nepreoblieka, nechodí do kostola, len stále v dome kutí, a predsa
         nevidieť, že by niečo vykonal. Vždy má prázdne ruky. Nemá ho kto opatriť. Je tu síce
         Marusa. Ale či tá je dosť skúsená, či pozná jeho spôsoby, či mu môže vyhovieť? Istotne mu
         riadne ani nenavarí, ani dosť do kapsy nedá. Azda hladuje. Prečože by bol taký biedny? Sú
         to zvyčajné starosti ženy o muža. Ale pani Hermínu hryzie trocha aj svedomie. Nazdá sa, že
         mu dosiaľ krivdila. Vidí sa jej takto vľúdnejší a ľudskejší. Najmä ľudskejší, akoby sa bolo
         niečo v ňom prelomilo. Alebo ona zlými očami dosiaľ naň hľadela? Ach, všetko je možné, keď
         boh nesúdi. V každom prípade musí pozmeniť svoj náhľad. Pred ňou stojí človek so srdcom v
         hrudi. Človek, ktorý je schopný trpieť, a teda mať aj niekoho rád alebo niekoho nenávidieť,
         a nie iba suchý, prázdny peň, v ktorom hučí vietor. Prečože by bol potom voči nej
         ohľaduplný a šetrný?
   </p>
   <p>
    Od rána do večera pracuje, na noc sa uloží na tvrdú dlážku, a nie k nej do postele, kde
         by mu prislúchalo… Nespí. Každú chvíľu vstáva, ticho po prstoch kradne sa sa k nej a
         prekladá tehlu. Pani Hermína ho sleduje, lebo ani ona nespí, má otvorené oči a počuje každý
         šelest. Vidí ho, ako sa vynára z tmy a ako do nej po chvíli zapadá. Nepovie nič, ani
         pohybom nejako sa neprezradí, len cíti, ako sa jej pritom srdce roztápa… Toľkú obeť od neho
         nečakala, takto ho veru nepoznala. Je celkom iný. Ach, zdá sa, že by sa teraz mohlo všeličo
         zmeniť medzi nimi. Prišlo dieťa, a to je veru silné puto ženy a muža. Obaja sa v ňom
         stretajú. Ich zväzok dostáva viditeľný výraz, opodstatnenie a zároveň aj cieľ. Mohli by
         teda začať nový život, ten plnší, posilnený vzájomnou dôverou a úctou, keď už nie skutočnou
         láskou. Len keby sa naskytla príležitosť, aby mu to mohla nejako prejaviť. Možno by tým aj
         pookrial. Ale teraz sa nedá na to myslieť. Aspoň u neho nebadať žiadnych príznakov, že by
         sa chcel k nej priblížiť. Stará sa síce o ňu, často prichádza k nej. Niekedy sa im aj oči
         stretnú, ale je chladný a zdržanlivý. Hádam mu prekáža jej stav. Nevie na neho zapôsobiť,
         lebo je chorá. Má telo zvädnuté, bledušké, pohľad mdlý. Celý čas leží bezvládne na posteli,
         nevyžaruje zo seba to kúzlo, ktoré vie mužov privábiť a na chvíľu oblúdiť. Nie, od neho by
         darmo čakala nejaký podnet. Ak myslí naozaj, že nadišiel čas, aby si spolu porozumeli, musí
         sama niečo podniknúť. Azda by sa mala náhle prebudiť vtedy, keď jej nočnou hodinou prikladá
         tehlu, a prinútiť ho, aby si sadol k nej na posteľ. Mohli by sa tak nerušene porozprávať.
         Alebo by sa mala sama nejako, čo aj kolenačky pritiahnuť k nemu k peci, kde leží. Možno by
         sa jej to podarilo a bolo by to účinnejšie.
   </p>
   <p>
    A raz sa o to aj pokúsi.
   </p>
   <p>
    Uprostred noci zloží opatrne nohy z postele, prevlečie sa s biedou k stolu, chce urobiť
         jeden krok smerom k stoličke, aby sa mohla zasa podoprieť. Aspoň zistí, koľko má síl. Tam
         ďalej sa môže pustiť aj na kolená. No je celkom zbytočné robiť si také vzdialené ciele. Len
         čo nepocíti pri sebe pevnú oporu, zachveje sa ako šuvar, prelomí ju v páse a padá celou
         váhou tela na tvrdú dlážku. Narobí pritom iba veľa zbytočného hrmotu a hlavne poplachu,
         lebo za obrusom, ktorého sa ešte pri páde stačí zachytiť, stiahne i lampu, prevalí
         stoličku, takže rozplače i dieťa.
   </p>
   <p>
    Prepánaboha, čo robí?
   </p>
   <p>
    Ach, nechcela tým nič zlého!
   </p>
   <p>
    Prečo nezavolala?
   </p>
   <p>
    Veď tak, mohla volať!
   </p>
   <p>
    Nuž robí mu iba starosti. Nie je dosť, že už toľký čas leží, ešte sa chce dokaličiť, aby
         sa stala na celý život žobrákom. Už ho aj tento žart stojí dosť. Či nevidí, ako všetko
         berie skazu? Ak chce ešte dlho vylihovať, bude musieť krčmu nechať. Marusa nemôže tu byť
         večne. Mala by si to uvedomiť.
   </p>
   <p>
    Pani Hermína ho vypočuje trpezlivo. Naostatok, má pravdu. Bolo nezmyslom púšťať sa na
         nohy, keď skoro ani necíti, že ich má. Mohlo sa to s končiť horšie. A najväčšiu ujmu by bol
         utrpel Matúš. Hneď potom zatvára oči. Chcela by sa ponoriť do takého hlbokého spánku, v
         ktorom by úplne zabudla, že dakedy žila a že chcela porozumieť ľuďom. Ale v tej chvíli
         rozvlní sa jej hruď nezdôvodneným pohnutím a pod mihalnice tisnú sa jej slzy, mocný prúd
         horúcich sĺz, ktoré potom až do rána máčajú vankúš.
   </p>
   <p>
    Od toho nevydareného pokusu postaviť sa na vlastné nohy prejavuje väčší záujem o svoj
         stav. Bedlivejšie sleduje stúpanie a klesanie teploty v nohách a žiada si, aby jej
         častejšie prekladali tehly. Nech sú celkom rozpálené, ona vydrží, musí vydržať, keď na tom
         záleží. A je veľmi znepokojená, že sa nedostavuje žiadúci účinok. Dokedy má ešte takto
         ležať, či už naozaj nieto pomoci? Potrebovala by viac tepla. Tehly nestačia. Nemajú stálu
         teplotu a ohrievajú jej len dolnú čiastku nôh, najviac po členky, niekedy azda po kolená. A
         ona potrebuje ohriať si aj bedrá. Najlepšie by vari bolo, keby sa mohla vopchať do nejakej
         rozpálenej rúry až po pás. Nuž či nejestvuje nejaký podobný prostriedok na ohrievanie?
   </p>
   <p>
    Akože by nie!
   </p>
   <p>
    Tetka Nánka nájdu spôsob. Donesú okrúhlu fľaštičku, zapchatú dreveným kolíkom, jemne
         omotaným handričkou. Keď ju vykrútia z papiera, prelieva sa v nej žltastá tekutina, ktorá
         nepríjemne zapácha. To je smradľavý špiritus, povedia. Matúš ho môže kúpiť v železnom
         obchode. Trocha nepríjemne vŕta v nose, kým vytuchne, ale keď vsiakne do kožky, dobre
         hreje.
   </p>
   <p>
    A môže sa o tom hneď aj presvedčiť.
   </p>
   <p>
    Tetka si vyčrpnú trochu na dlaň, vyšúchajú si rýchlo ruky a začnú ju trieť. Všetko, na
         čo ich sama upozorní: slabiny, bedrá, stehná, život, šľachy pod kolenami. Spočiatku mierne,
         sotva zavadia o kožku, no čím ďalej tým prudkejšie, s väčšou silou a tlakom, až sa
         zadychčia. Majú na to dobre uspôsobenú ruku: dlhé prsty, obložené mäkkými vankúšikmi,
         hlbokú dlaň a šľachovité zápästie. Tekutina na prvý dotyk chladí, ale len čo vnikne
         dieročkami do kožky, vyžaruje horúčava dovnútra i navonok. Nakoniec ju ešte zakrútia do
         plachty a obložia perinami.
   </p>
   <p>
    Teraz by sa už rozhodne malo niečo stať. Pani Hermína je celá v ohni. Neponosuje sa, že
         by ju v niektorej čiastke tela mrazilo. Dňom i nocou zalieva sa horúcim, lepkavým potom.
         Často ju musia preobliekať do suchého, lebo žltkastá a zapáchajúca tekutina má naozaj svoju
         silu. Vie napnúť kožku, poštekliť žily, rozprúdiť krv. Môže byť výtečným liekom proti
         lámke, rozličným kŕčom, opuchlinám. I šľachy by vedela napraviť, keby boli presilené. No
         zdá sa, že choroba pani Hermíny je úplne iného druhu. Azda sa vyvinula z nejakej ukrytej
         vnútornej poruchy, ktorá nesúvisí ani s kožou ani so žilkami a s krvou, lebo vôbec na ňu
         neúčinkuje. A tak sa nestane nič. Veru!
   </p>
   <p>
    Pani Hermína aj po mesiaci je pripútaná na posteľ.
   </p>
   <p>
    Zelené roboty sú už zatiaľ v plnom prúde. Chvíľa trvá. Sená sa dobre sušia. V stráni nad
         medzami zjavujú sa prvé kopy s vybielenými kolmi, na ktorých vysedávajú kane alebo
         orešnice. Niektoré sú vysoké, rovné, s tenkým hrdlom, iné okrúhle s vyváženým driekom,
         ďalšie zasa rozličné a bachraté, podľa toho, aké ženy okolo nich robili. Vo dne zaliehajú
         na dolinu spevy hrabáčok a nocami muziky svrčkov a červených koníkov. Je stále ako na
         vydarenom majálese. Ľudia sa mrvia, nebesá žiaria a lúčiny voňajú. Celá dedina berie na ňom
         účasť, len pani Hermína tam nie je. Matúš nemôže na ňu čakať, vari by sa jej ani nedočkal.
         Čas uteká, čoskoro bude po lete, a šopy sú prázdne. Musí dať pokosiť, pohrabať, hoci aj
         cudzím ľuďom, aby mal na zimu čím kŕmiť statok.
   </p>
   <p>
    Pani Hermína ťažko znáša, že nemôže ísť na pole. Bývala to jej najobľúbenejšia robota.
         Mohla si obliecť ľahké, vzdušné šaty, mohla si vlasy previazať červenou šatkou a celý deň
         chodiť po slnci. Ach, bolo to priam tak ako v kúpeli. Teplé prúdy voňavého vetra prelievali
         sa jej po tele. Cítila ich na chrbte, nad pásom, medzi prsami, pod pazuchami, perlili sa po
         nej a nadnášali ju. Niekedy bola ako balón, musela vynaložiť veľa úsilia, aby sa udržala
         pri zemi, aby sa nevzniesla do vibrujúceho povetria a neodletela s belasými motýľmi za
         kvetmi. V taký čas cítila, ako sa jej vracia do žíl mladosť. Tá mladosť, ktorú raz musela
         opustiť, oželieť, cítila, ako sa zbavuje vrások na tvári, ako sa zvlieka zo svojho
         unaveného tela a nadobúda telo nové, sviežejšie a pružnejšie, ako sa premieňa celá, ako sa
         stáva inou, vari opravdivejšou. Pritom sa jej mimovoľne otvárali ústa a spievala. Áno, pani
         Hermína, ktorú nikdy nikto nepočul spievať, spievala prostú pesničku o slnci a spievalo jej
         telo i jej duša. Keď sa vrátila potom domov k svojej každodennej šedivej robote v krčme a
         na dvore, zdalo sa, že je živšia, veselšia a hlavne prístupnejšia, lebo ľahšie znášala
         samotu, keď aspoň na krátky čas obdaril ju svet radosťou.
   </p>
   <p>
    Teraz je tomu koniec. Nikdy viac nebude môcť prežívať toto obrodzovanie. Nikdy viac už
         nevyjde na pole do toho širokého zeleného priestoru pod voľnou oblohou, kde sa vtáctvo v
         celých kŕdľoch preháňa a kde všetky hlasy tak jasne znejú. Zapadne do svojho prekliatia.
         Stane sa nemohúcnou, iba predmetom, ktorý sa bude líšiť od ostatných len tým, že bude mať
         svoj sluch, zrak, že si ponechá svoju dušu. Jej životný priestor je pevne ohraničený, hore
         čiernou povalinou a zo štyroch strán hrubými stenami. Tu si počká na svoju smrť.
   </p>
   <p>
    Ach, hrozné na to len pomyslieť.
   </p>
   <p>
    Veď má pred sebou ešte skoro polovicu života. Tridsať, štyridsať rokov ležať na jednom
         mieste, či je to nie trochu veľa? Pani Hermína upadá do trudomyseľnosti a ťažko bojuje svoj
         boj so zlou sudbou. Raz sa celé hodiny vrúcne modlí, aby ju boh nejako vyslobodil spod
         ťažkého kríža, raz prelieva iba horké slzy, lebo už nemá inej zbrane, inokedy ohradí sa
         zasa hlbokým mlčaním, nečujnosťou a necitnosťou. Zahľadí sa strmo na jedno miesto niekde v
         povaline, akoby sa v duchu odhodlávala k nejakému činu. Ale potom sa vzdá. Myslí na Krista,
         ktorý tiež niesol ťažký kríž. Prijme svoj údel a upokojí sa. Aký zmysel by malo, keby sa
         ešte zdráhala? Či sa už dosť nepričinila, aby sa jej stav zlepšil? Čo má ešte podniknúť?
         Zdá sa, že ľudia nemajú takú moc, ktorá by jej pomohla.
   </p>
   <p>
    Ale tetka Nánka ju vždy zahriaknu a povedia, že tak nesmie vravieť.
   </p>
   <p>
    Len netreba strácať hlavu po prvom neúspechu, sú predsa ešte ľudia, ktorí vedia viac ako
         tetka Nánka.
   </p>
   <p>
    Kto?
   </p>
   <p>
    Doktor!
   </p>
   <p>
    Doktor?
   </p>
   <p>
    Áno!
   </p>
   <p>
    Ach, na doktora pani Hermína sa neopováži myslieť. To sú hotové peniaze, a ona už Matúša
         veľa stála: slúžka, krst, teraz nájom do kosby i do hrabačky, kdeže by si mohla ešte
         dovoliť ďalší výdavok: doktor a lieky. Nie, nie, Matúš by nezvolil.
   </p>
   <p>
    Ale v tomto prípade Matúšovi krivdí, lebo práve on prišiel na myšlienku zavolať doktora,
         ba on požiadal i tetku Nánku, aby ju na to pripravili. Dlho prechovával v sebe určitú
         nedôveru k všetkému tomu babskému mastičkáreniu, ktorému sa pani Hermína podrobovala. A
         teraz to v ňom prepuklo. Načo ešte otáľať? Taký doktor predsa musí rozumieť svojmu remeslu
         lepšie ako tetka Nánka. Chodil do školy, a okrem toho má v meste ordináciu, kde prídu ľudia
         so všelijakými chorobami. Musí mať teda aj skúsenosti. Bude to síce stáť peniaze, ale nech,
         aspoň sa ukáže nejaký výsledok.
   </p>
   <p>
    Tetka Nánka urobia všetky potrebné prípravy. Pootvárajú okná, pokropia a vymetú dlážku,
         v peci spália čerstvé borievčie, polejú kvety, k posteli pristavia lavór s čistou vodou a
         biely ručník, lebo oni už majú skúsenosti s doktorom. Vedia, že chce mať okolo seba
         čistučko ako v kostole, že si musí stále umývať a utierať ruky. Za chvíľu roznesie sa
         svieža smolná vôňa spáleného borievčia po všetkých kútoch, muškáty na oknách dvíhajú plné
         kvety a striasajú z oživených listov menivé kvapôčky vody, povetrie sa iskrí, lebo
         otvorenými oknami prúdi dnu čisté svetlo letného popoludnia, a kým na ceste zahrkoce voz,
         je v izbe ako v skleníku.
   </p>
   <p>
    Doktor vojde dovnútra ľahkým krokom, hoci už má dobre postriebrené vlasy na sluchách.
         Pri dverách sa trochu pristaví, aby si prehliadol izbu a prítomných, lebo za tú chvíľku čo
         zišiel z koča, nahromadilo sa ich tu dosť. Hneď pred ním stoja tetka Nánka so založenými
         rukami na vzdutom živote, pokojná, s jasnými, múdrymi očami, pripravená vysvetliť, poučiť,
         ak by ich o to požiadali. Je tu Matúš, ktorý si vyprosil od inžiniera na tento cieľ
         dovolenku. Snaží sa byť najúctivejší a najponíženejší. No keď má privítať hosťa, zatrasie
         sa mu brada, lebo sa hanbí pred elegantne vyobliekaným pánom za svoje obnosené nohavice a
         ufúľanú košeľu. Pravdaže, sú tu aj zvedavé susedky, ktoré odbehli od sporáka, keď počuli
         hrkotať koč a fŕkať kone, aby nepremeškali príležitosť popásť si oči. Všetci stoja skromne
         a úctivo pri kuchynských dverách, aby pánu doktorovi nezavadzali, lebo teraz už len na ňom
         záleží, na jeho bielych rukách, dlhých, citlivých prstoch, prenikavých očiach a zvučnom
         hlase.
   </p>
   <p>
    Hľa, tu pred ním leží pani Hermína, gazdiná tohto domu, prívetivá krčmárka, ktorá vie
         každého najlepšie obslúžiť, tichá a robotná žena a teraz už aj matka. Zlá choroba ju
         pripútala na lôžko. Už mesiac neurobila ani jediný krok. Čaká naň trpezlivo a chce byť
         poslušnou a povoľnou. Keď jej rozkáže, aby tak ležala až do tých čias, kým jej stolár
         nezbije zo štyroch dosák truhlu, zapamätá si to a bude sa usilovať splniť jeho vôľu, hocako
         by jej to ťažko padlo. Ale keď jej povie, aby vstala, zbaví sa ľahko aj tej najťažšej
         únavy, premôže bôle, na div sveta urobí prvý krok a od rána do večera bude potom chodiť
         neúnavne po dvore, po poli za svojou robotou, ako chodievala prv.
   </p>
   <p>
    Doktor si to uvedomuje, a preto sa nechce ani jedným pohybom prenáhliť, hovorí len
         toľko, koľko potreba práve vyžaduje.
   </p>
   <p>
    Čože ju bolí?
   </p>
   <p>
    Ach, bolieť ju nebolí nič, ale na nohy sa nemôže postaviť.
   </p>
   <p>
    Teda nohy!
   </p>
   <p>
    Áno!
   </p>
   <p>
    Nuž pozrieme sa na ne.
   </p>
   <p>
    V izbe panuje hodnú chvíľu tichota. Ľudia sa snažia opatrne dýchať. Chceli by aj oni
         niečo počuť, ale počujú len tlkot vlastných sŕdc, ktoré sa silnejšie rozbúchali.
   </p>
   <p>
    Pani Hermína blúdi po nich očami. Chcela by sa pri niekom pristaviť, pri Matúšovi alebo
         pri tetke Nánke, chcela by pocítiť priateľské povzbudenie. No obaja sú zaujatí vlastnými
         myšlienkami a nespúšťajú oči z doktora, musí sa teda aj ona len na neho vrátiť. Nakoniec
         tak je najlepšie. On je tu najdôležitejší. Svojou vôľou ovládol myseľ všetkých a snaží sa
         ovládnuť i ju. Musí sa mu podrobiť, odovzdať, aby mohol vykonať dobre svoju úlohu.
   </p>
   <p>
    To je v poriadku, povie, keď sa stretne s jej očami.
   </p>
   <p>
    Aj ona cíti uľahčenie!
   </p>
   <p>
    Môže si sadnúť?
   </p>
   <p>
    To môže!
   </p>
   <p>
    A necíti pritom nijaké ťažkosti?
   </p>
   <p>
    Necíti!
   </p>
   <p>
    Nuž naozaj to bude len v nohách. Teraz si musí pohodlne ľahnúť a dávať pozor, on,
         doktor, pritlačí niektoré miesta prstom, ak ju niekde pichne, nech hneď povie.
   </p>
   <p>
    Pani Hermína nespúšťa z neho oči. Teraz to bude vari najdôležitejšie. On sa trochu
         nakláňa. Je zamyslený a úplne zaujatý hľadaním. Má smiešne malú ruku, bielučkú ako
         porcelán, ale nezdá sa, že by bola podľa toho aj slabá. Vie vyvinúť silu, keď treba.
         Ohmatáva jej starostlivo boky, slabiny po celej dĺžke, miesto pod životom a pritláča vždy
         tak dlho, kým sa nedotkne pevných miest na kostiach.
   </p>
   <p>
    Nič?
   </p>
   <p>
    Nie!
   </p>
   <p>
    Potom sa ešte musí obrátiť dolu tvárou, aby jej prezrel a preklepal bedernú časť. Trvá
         to dosť dlho. Káže jej ohýbať nohami v kolenách, musí sa celá pokrčiť a zase vystrieť.
   </p>
   <p>
    Nič?
   </p>
   <p>
    Nie!
   </p>
   <p>
    Naostatok zase leží pohodlne s rukami vyloženými na perine. Tetka Nánka jej upravuje
         hlavnicu tak, aby nemusela dvíhať hlavu, keď sa chce pozrieť po izbe.
   </p>
   <p>
    Doktor stojí uprostred izby. Skončil už svoju robotu. Utiera si ruky do bieleho ručníka,
         ktorý mu podávajú tetka Nánka, a je ochotný komukoľvek vyrozprávať svoj náhľad, lebo je to
         celkom zrejmý prípad. Pri takýchto už bol niekoľkokrát. Oni mu hovoria ochrnutie. Pravdaže,
         najväčšiemu nebezpečenstvu bývajú vystavené ženy pri pôrode, najmä keď nedostanú zavčasu
         ošetrenie. Slabosť najprv vojde do celého tela, potom sa pevne a natrvalo usadí v nohách
         niekedy len v jednej, častejšie však v oboch, ale odtiaľ dá sa už ťažko vyhnať. Stáva sa
         síce, že pri druhom pôrode sa vracajú bývalé sily, ale to nie je pravidlo. Skôr je obava,
         že choroba zasiahne aj ďalšie miesta. Áno! V tomto prípade ani lekár nepomôže. Nemocný si
         musí svoje odležať, alebo, keď sa chce ešte pozrieť po svete, má možnosť zaopatriť si malý
         vozík, ktorý sa dá rukami ľahko pohybovať. V mestách sa ich hodne používa. Nuž tak.
   </p>
   <p>
    Matúš počúva s veľkým záujmom. Zdá sa, že všetkému dobre rozumie. A má aj jasnú
         predstavu o tom vozíku, ktorý sa dá ručne ľahko riadiť a pohybovať. Možno by ho vedel aj
         sám vyhotoviť. Veď už nejeden ľahký vozíček na zvážanie raždia alebo na inú domácu robotu
         ľuďom pod fabrikou urobil. Bol by azda trocha masívnejší ako ten, čo predávajú v obchode,
         ale na tom by nezáležalo. Len keby ľahko behal. Ale čože s ním. Hermína by ho beztoho
         nemohla použiť. Kdeže by na ňom aj zašla? Do záhrady, na pole? Ach, v meste je to iné. Tam
         sú cesty široké, rovné, ulice sú ako dlaň, tvrdá dlažba, asfalt, cement. Tam sa vlastne
         každý vozí, keď nie na koči, tak na električke. Ľudia nechcú si drať topánky a namáhať
         nohy. Ale tu na dedine po skalách a vŕškoch je to nemožné. Ak nemáš dobré nohy, čo ťa
         unesú, seď si len doma pri peci. Veru, keby aj mal zbytočné peniaze, na takú spravu nemôže
         myslieť.
   </p>
   <p>
    Nemohol by pán doktor predpísať nejakú masť?
   </p>
   <p>
    Akože by nie. Masť je vždy dobrá na potretie a potom nieto obavy, že by uškodila.
   </p>
   <p>
    Matúš si teda prosí!
   </p>
   <p>
    Doktor mu rád vyhovie. Pozná už ľudí z tejto stránky. Vie, že bez recepisu by sa im
         zdala aj taká lekárska prehliadka pochybnou a zbytočnou, preto nosí pri sebe podlhovastý
         blok, z ktorého mu prichodí vytrhnúť lístok, označený firmou a menom, načarbať tri štyri
         nezrozumiteľné slová, podpis a všetko je v poriadku. I pacient je spokojný i lekárske
         remeslo nadobudlo vážnosti. Môže celkom bezpečne odísť.
   </p>
   <p>
    Masť sa odporúča najlepšie použiť večer pred spánkom.
   </p>
   <p>
    Áno!
   </p>
   <p>
    Matúš úslužne odprevádza vodavým pohľadom doktora, ktorý si berie zo stola koženú torbu
         a ponáhľa sa k nízkym kuchynským dverám. O chvíľu odhrkoce koč dolu cestou a niekde za
         oknom na podstení doznievajú hlasy ľudí.
   </p>
   <p>
    Potom sa v izbe zas usadí tíš. Možno väčšia ako kedykoľvek predtým. Priestor sa prečistí
         aj od drobného prachu, ktorý sa hmýril medzi oknami v prúde svetla. Slnce sa už bolo zatiaľ
         zodvihlo, nuž teplé pruhy stiahli sa len na uzučké pásiky k oknám. Väčšia čiastka izby
         ponára sa do ťažkého, nehybného tieňa. V záhrade občas zapípne vtáča a tam ďalej čľapoce
         potok. Ale sú to zvuky veľmi sporé. Sotva sa v diaľkach zrodia, hneď vsiakajú do prázdnoty
         letného odpoludnia.
   </p>
   <p>
    Pani Hermína leží v tej nesmiernej, zahlušenej prázdnote sama, celkom opustená a
         stratená ako zrnko piesku na bahnistom dne tichej rieky. Ani len slabý prúd prievanu sa o
         ňu neoprie. Nemá sa o čo zachytiť. Všetko okolo nej uniká. Čím ďalej, tým viac prepadúva sa
         sama do seba.
   </p>
   <p>
    Ľudia ju opustili. Poutekali, len čo doktor vytiahol nohy z izby. Ani tetka Nánka sa
         nezdržala dlhšie. Položili jej dievčatko k boku, lebo prichádzal čas, keď ho bolo treba
         pridojčiť, poručili ju pánu bohu a odišli. A tak podobne všetci, čo sa nedávno tlačili pri
         dverách. Pani Hermína sa obzerá, klipká očami, načúva a nechápe, prečo ju opustili, či jej
         už nemajú čo povedať.
   </p>
   <p>
    Ale, bože môj, veď je to celkom pochopiteľné, či zabudla, že je práve leto, keď každého
         naháňa robota? Susedkám treba dovariť obed, aby zase mohli utekať na pole, hladná čeľaď
         čaká pod kruhmi, seno šuští, do večera ho treba schytiť, aby sa celkom nezmrvilo. Marusa
         nevie, kde jej stojí hlava. Matúšovi si treba trocha na šope pospať. Ráno bol kosiť a večer
         pôjde do nočnej. A veru ani tetka Nánka nemôžu celé dni vysedúvať len pri posteľkyni. A
         potom, čože majú ešte pri nej hľadať? Spomôcť jej už nepomôžu. Doktor predsa jasne povedal,
         že zostane navždy chromá, a že na to nieto liekov, nuž nech ju len pánboh poteší, keď už
         zoslal na ňu taký kríž.
   </p>
   <p>
    Tak je to teda. Nedá sa nič robiť.
   </p>
   <p>
    Chuderka pani Hermína, bola to dobrá stvora, tichá, išla celý deň ani včela za robotou,
         nikomu vlas na hlave neskrivila, a teraz sa musí takto trápiť. Niekto si vari spomenie na
         jej mäkkú, širokú tvár, niekto na jej biele, teplé ruky, a dosť. Dni sú stále slnečné a
         priestranné, treba ich zaplniť robotou. Nieto kedy zaoberať sa spomienkami. Azda niekoľkým
         citlivejším, keď prechádzajú vedľa okien, utkvie na chvíľu v mysli obraz, ako tam v
         chladnej izbe leží nehybne na posteli tichá pani v bielom kabátiku, s rozpustenými vlasmi,
         a hľadí neustále veľkými, od trápenia hlboko vpadnutými očami do povaliny. Je to vcelku
         príjemný obrázok, pripomína niektorý výjav zo života svätých mučeníkov, môže sa niekedy
         pripomenúť deťom, aby mali väčšiu úctu k rodičom. Ale časom aj také obrázky vyblednú, lebo
         do pamäti sa hrnú nové, určitejšie a priebojnejšie dojmy.
   </p>
   <p>
    Za nejaký týždeň dva badzgá ešte trochu i Matúš. Jeho to vlastne zastihlo až vtedy, keď
         odišiel doktor. Chodil niekoľko dní zamĺknutý, postával okolo domu, obzeral ploty, hľadel
         na nebo, na zem, na svoje ruky, ale najčastejšie do seba. Mohlo by sa povedať, že sa trápi
         alebo nevie nájsť východisko z rozpoloženia, do ktorého sa neočakávane dostal. Je to zle.
         Na toto predsa nikdy nepočítal. Chorá žena v dome, to je poriadna príťaž na celý život. Zdá
         sa, že bude musieť zo všeličoho spustiť. Jednoducho nedá sa to na jedných pleciach uniesť:
         krčma, domácnosť, gazdovstvo a hlavne činžiak v meste. Ach, veru teraz padajú všetky
         predpoklady. Asi sa ho nedožije. Zostane len jalovou túžbou. Áno, hľadí, mraští čelo,
         prestupuje z nohy na nohu, jednu celú noc prespí s otvorenými očami, a potom náhle vyčrpne
         sa mu do žíl trocha žlče… Čert nech vezme taký život. Dostáva zlú vôľu. Uteká von, aby bol
         niekde sám. Chcel by niečo urobiť, niečo rozmliaždiť, dolámať alebo ešte viac: celý dom
         zdvihnúť nad hlavu a pleštiť o zem, aby sa rozmrvil na márne kúsky. Ale to nepôjde, veru
         nie! Dom predsa len presahuje rozmery jeho rúk, hádam by to bolo nad jeho sily a potom,
         domu by bolo aj škoda, veď sa práve chystá, že bude prestavovať, zväčšovať. Radšej urobí
         užitočnejšiu robotu. Pod kôlňou sú kláty dreva, bukové hrče, kriaky, bohvie odkedy sa v
         prachu po kútoch povaľujú, lebo nikto sa dosiaľ neopovážil do nich chytiť, teraz sa teda
         môže s nimi pasovať do večera. Aj by to urobil, keby mu dala pokoj krv, ale tá krv, tá krv.
         Hučí mu v hlave, chcela by ho vláčiť po svete, chcela by mu zaliať mozog, zatemniť zrak,
         aby videl okolo seba len mátohy a horúcu červenú hmlu, ktorá vie človeka tak pajediť a
         dráždiť. Kláty nechá klátmi, ide do maštale, odtiaľ vyštverá sa hore rebríkom na šopu,
         všadiaľ robí lomoz, rozhadzuje náradie, hreší, lebo všetko nájde v najväčšom neporiadku.
         Kravy nie sú vyčesané, mulica má pretrhaný postroj, vidly sú dolámané, staré seno sa ešte
         rozvaľuje po celej šope, a majú už doviezť nové, na ktoré sa musí urobiť miesto, stará
         slama hnije v kúte, hoci už v zime mala byť porezaná na sečku. Ach, bože môj, ak to pôjde
         ďalej takto, donesú ho na mizinu. Istotne bude dakedy žobrákom. Ale on ich najprv všetkých
         vyškrtí, vyhluší na hŕbu, aspoň mu nebudú krv cicať, pajedy. Myslí to celkom vážne. A potom
         na nešťastie zapletie sa mu pod nohy karpavé mača, ktoré iba kvári a špiní, len aby za ním
         niekto stále s handrou chodil. Dávno sa chystal, že ho utopí alebo obesí, len mu vždy
         niekde do kutice zalezie, keď má práve taký úmysel. Teraz je tu. Tmolí sa zo sena,
         prívetivo mňaučí, ide k nemu, dvíha tenký, zašpinený chvostík a chce sa mu obtrieť o nohy.
         Akoby celkom potratilo rozum a chcelo sa so svojím úhlavným nepriateľom maznať. Sprosták,
         prečo neušlo? Či nevidelo, ako sa náhle zatajil, len aby ho nevyplašil, ako striehol očami
         a ako sa mu samovoľne sťahujú prsty? Ach, ty smradúch, teraz mi už neujdeš! Nemá s ním veľa
         roboty, nemusí ho ani vešať ani topiť, samo si vybralo rýchlu a primeranú smrť. Keď pocíti
         jeho vražednú silu pod prednými lopatkami, zvreští a zasekne sa mu zúbkami hlboko do prsta.
         Pravdaže, to mu on v nijakom prípade nemôže odpustiť. V tom okamihu pleští ho celou silou o
         najbližší trám a hneď skočí naň bagančami a rozmliaždi mu hlavu okovanou pätou, nestačí ani
         labkou mrdnúť. Stená, bučí, kým si stiera chlpom sena z opätku zakrvavené škrupinky
         čriepka, zmiešané s bielymi blankami mozgu, a kým cmúľa v ústach riadne preseknutý prst. Na
         mrcinu sa ani nepozrie, nech si ju odprace, komu bude zavadzať. To je dosť. Či sa mu takým
         výkonom neschladila krv? Nie! Večer sa ešte chystá niekomu namastiť chrbát hrčavou palicou.
         Na to ju má pripravenú za dverami, len keby sa mu niekto spriečil, áno, na to čaká. On dosť
         hromží, hreší, nadáva, pätí a rozháňa sa, otĺka hrnce, prevracia stoličky, ba chce aj
         chalupu podpáliť, ale nikto sa oň nestará, dávajú mu voľnú ruku, môže robiť, čo si len duša
         zažiada. Marusa sa zamkla do svojej komôrky, pani Hermína ho síce počuje a vidí, no je
         zaujatá večerným modlením a našťastie ani malé dievčatko, ktoré leží pri materi, nevie sa
         naľakať a rozplakať, pomrukáva si nejakú pesničku a učí sa tlieskať rúčkami. Preto musí aj
         Matúš pritiahnuť uzdu svojmu spravodlivému hnevu a ľahnúť si pod pec, bez toho, aby splnil
         svoje predsavzatie. Nerušený a zdravý spánok vždy osvieži človeka, možno aj Matúšovi práve
         on chýbal.
   </p>
   <p>
    Nasledujúceho dňa má krv v poriadku. Kutí síce ešte dosť po dome, ale nie s takým
         lomozom. Jeho myšlienky dostali iný smer. A on ide za nimi, chcel by im vyhovieť. Čože to
         má byť? Keby len vedel! Vyjde zasa na šopu, prehadzuje staré haraburdie, krosná, polámané
         brdá, klietky, klepce na kuny. A toto že je čo? Naťahuje sa s nejakou širokou doskou. Ach,
         posteľ, stará, črvotočou zoraná posteľ, na ktorej jeho otec zomrel. Sám ju vyniesol sem,
         keď pani Hermína doviezla tú masívnu, širokú, na ktorú sa mohli dvaja vystrieť. Musí ju
         poutierať z prachu a zniesť dolu. Áno, teraz už vie, čo má robiť. Vezme meter, vymeriava
         kút hneď pri dverách v izbe a potom znáša, stavia a zbíja starú posteľ. Donesie si aj
         slamy, vypchá strožliak, upraví náležite lôžko na rovné, aby sa v noci neskrbáľal, lebo
         odteraz bude tu pri dverách spávať. Veru tak. Na to prišiel po dlhšom uvažovaní triezvym
         rozumom.
   </p>
   <p>
    Pani Hermína nenamietla proti tomu nič. Je v hĺbke duše vlastne spokojná. Hľa, aké
         východisko našiel Matúš. Samej by jej to veru nebolo prišlo na um. Odteraz sa nemusí nikto
         váľať po zemi, každý má svoju posteľ. Matúš si po dennej robote bude môcť dobre odpočinúť,
         nemusí byť mrzutý a ju už nikto nevyruší. Bude sa môcť venovať svojim myšlienkam deň i noc.
         Keď sa jej to zunuje, načiahne sa za svätou knihou alebo sa porozpráva so svojím vznešeným
         návštevníkom, ktorý odteraz bude sedieť pri nej na posteli, aby ho lepšie cítila. Nuž
         nebude to celkom zle, kým jej anjeli neodnesú dušu do neba.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e821">
       </a>
       4
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Čas plynie.
   </p>
   <p>
    Pre niekoho pomaly a ticho, akoby odkvapkával, pre niekoho rýchlo celou štrbinou dňa.
         Pani Hermína sa napríklad nevie dočkať, kým veľká ručička na starých hodinách, ktoré má
         stále pred očami, neposunie sa od jednej minútovej čiaročky na ciferníku k druhej. Niekedy
         to býva priam večnosť. Bože môj, ona zatiaľ prebehne v myšlienkach tri chotáre; celú svoju
         mladosť, má času porozprávať sa s nebohým otcom, s matkou, pouvažovať to i to, uvedomiť si
         svoj beznádejný stav. A hodiny? Či vari zastali? Nie, idú. Ich pravidelné kroky ozývajú sa
         predsa zreteľne izbou, dlhé kyvadlo s blýskavým plieškom podchvíľou prebieha medzi
         retiazkami, ale ručičky sa iba zachveli. To je práve toľko, čo ona blúdila v myšlienkach
         svetom. Bolo by to možné? Pani Hermína hľadí, hľadí a neverí vlastným očiam. Azda ju klamú.
         Nejaká neviditeľná ruka prikráda sa k ciferníku, keď ona má sklopené oči, a pridržiava
         behúňa, alebo staré hodiny majú zahrdzavený, prachom zapadnutý a uschnutým mazivom oblepený
         strojček, hrebenáčiky nepracujú už spoľahlivo, ručičky sa zachytávajú. Najskorej to bude
         tak. Môže sa uspokojiť, ba môže si na chvíľku i zdriemnuť a potešiť sa predpokladom, že za
         oknom zatiaľ ubudne poriadny kus dňa, že čo nevidieť bude mrkať, príde nový deň a tak
         ďalej, rýchlo k tomu okamihu, keď si naposledy zloží ruky na živôtik s myšlienkou, že
         svedomite niesla svoj kríž na tomto svete, a odovzdá dušu bohu. Ale každé poludnie môže sa
         presvedčiť, že ručičky vykonali svoju púť dochvíľne. Ó, hodiny ešte vždy dobre slúžia
         svojmu účelu, hoci ich Matúš už dávno nemazal olejom, len pani Hermíne je dlhý čas.
   </p>
   <p>
    Len čo kohút ohlási svitanie, roztiahne sa deň do všetkých štyroch strán. Človek musí
         mať dobré nohy a mocné ruky, aby ho do večera stačil obísť a obsiahnuť. Azda niekto má
         správnu mieru, nemusí sa potom ani ponáhľať ani dlho čakať, a preto je sám so sebou
         spokojný. Ale čo si má počať pani Hermína, ktorá je navždy prikovaná na posteľ, ktorá
         nemôže urobiť ani jediný krok. Otvorí oči síce prvá, no musí pokojne ležať a čakať, kým sa
         všetci prebudia, ľudia i zvieratá, kým sa vykoná množstvo prepotrebných robôt v jej okolí,
         vonku na dvore, v chlievoch i v stajni, aby si mohla studenou vodou ovlažiť tvár, sčesať a
         upraviť vlasy, lebo pri všetkom potrebuje niečiu pomoc. Voľakedy zatiaľ prekutala a
         poprevracala celý dom a nepotrebovala nikoho. Teraz sa môže sama iba učesať, a to je
         zároveň jej celodenná práca. Keď ju skončí a upraví si vankúš pod hlavou, má vždy ešte pred
         sebou celý deň ako nesmiernu a prázdnu plochu šedivej púšte, ktorá čaká na pútnika. Pomáha
         si všelijako: predlžuje čas spánku, čas modlitieb, svätého čítania, ba zavše káže si
         doniesť i škatuľku s cvernami, ihlami a handričkami, aby mohla Matúšovi košele obšiť, no
         vždy jej ešte zostáva toľko času, že ho nemôže merať na celé hodiny.
   </p>
   <p>
    Zato Marusa si nemá kedy ani zásterku obrátiť a oplecká oprať. Chodí v piatok i vo
         sviatok rovnako ufúľaná ušmochtaná, ba niekedy pozabudne si aj vlasy spliesť do vrkoča a
         zviazať stužkou, lebo keď chce zvládnuť robotu, ktorá ju naháňa nemôže svoje ruky použiť
         ešte na to, aby sa prehŕňala vo vlasoch alebo dokonca v truhle, kde má poukladané čisté
         šaty na preoblečenie.
   </p>
   <p>
    Odkedy sa rozhodlo, že pani Hermína viac z postele nezíde, pripadla na ňu veľká
         zodpovednosť. Má na starosti celé gazdovstvo. A to je veru nie málo. Bez nej sa vlastne v
         dome nepohne ani prášok. Ona prvá vrzgne dvermi na komore, šuchoce bosými nohami po
         kuchyni, škrtá zápalkami, šramotí a hlasno zíva. Ach, veď treba pána vypraviť do roboty. A
         keby povedzme bola aj nedeľa alebo sviatok, nemôže sa krčiť pod perinou a vychutnávať
         zvyšky sna, ako to robia iní ľudia v sladkom vedomí, že ich nemôže vyrušiť nijaká
         povinnosť, lebo treba opatriť statok, ktorý ani vo sviatok nevie byť trpezlivý. A tak každý
         deň, či v lete, či v zime, začína o štyroch, ba na ten čas si pred spánkom naťahuje aj
         budík, ktorý jej zaopatril pán, keď sa stalo, že si pár ráz prispala. Potom sa jej už hrnie
         robota pod ruky až do pozdného večera. Napodiv, je to stále tá istá robota, ako bola včera,
         zavčerom, ako bola pred týždňom, ale, bože môj, koľko jej len je. Ak by na ňu myslela čo
         len malú chvíľku, ak by ju vypočítavala, rozdeľovala podľa času alebo podľa významu, musela
         by zošedivieť. Najlepšie, keď si hlavu nad ničím neláme a ide len za svojimi očami a ušami,
         veď všetko iba na ňu čaká. Čo nestretne hneď ráno, nájde pred večerom alebo istotne na
         druhý deň.
   </p>
   <p>
    Napríklad včera ako na smrť zabudla, že má podrezať dve kačice, ktoré pri štopaní azda
         viac, ako sa patrí, popridúšala a popritískala, a preto ukazovali sa príznaky, že nevydržia
         ani jedinkú noc stáť na vlastných nohách. Dnes v nijakom prípade nemôže byť taká zábudlivá,
         lebo hneď ráno, keď ide naliať kačiciam vodu, nájde jednu vyvrátenú a druhú celkom
         omráčenú, práve na najlepšej ceste zadusiť sa, nuž nemá veru inej povinnosti len utekať po
         nôž, pripraviť si vriacu vodu, aby ju mohla zavčasu obriadiť, hoci ju čaká vykysnuté cesto
         v koryte, čo na tom, že chlieb bude kyslý a že sa sťahá v pol týždni. V tomto dome pokazí a
         pokazilo sa už všeličo. Raz zhorkne a očervivie bryndza, lebo ju nemá kto premiesiť, v
         komore zhnili ovčie kože, lebo sa nezasolili a nevystreli na suché a veterné miesto, v šope
         sa sprášilo všetko seno, zimné šatstvo v skriniach poprehrýzali mole a sám boh vie čo ešte
         všetko. Každý týždeň sa niečo vyvlečie na smetisko, niečo vykydne prasúchom do válova a
         niečo vyleje do potoka. Inakšie to nemôže ani byť. Kde sú všetky háky v komore zaťažené,
         všetky sudy plné, police v komore obložené a kde je v každom kúte opreté plné vrece, behajú
         i myši, potkany a mačky a potom sa na všeličo zabudne, ba mnohé krehké vecí vypadnú z rúk a
         rozbijú sa.
   </p>
   <p>
    Môže sa síce tvrdiť, že niekedy toľko škôd nebývalo. Pani Hermína mala vari lepšiu pamäť
         a prísne dodržiavala poriadok. Vedela, kedy kapustu v sude premyť, aby si zachovala chuť i
         tvrdosť, ako podberať lekvár z hrnca, aby pleseň naň nesadla, ktorý pôlt slaniny načať, keď
         nastali horúce júlové dni a bola obava, že údeniny budú sadlovatieť. Pri nej mala aj každá
         vec svoje určené miesto. Nezniesla, aby sa čo aj v komore ponevieral zabudnutý zemiak alebo
         vytrúsené zrnko. Áno, pani Hermína si dala veľmi záležať na tom, aby jej nič nevyšlo
         nazmar. Naučila sa tomu doma pri mame a potom bola sama sebe gazdinou, nuž každá, i tá
         najmenšia škoda na vlastnom majetku ju musela pomŕzať. Ale čo si má počať Marusa?
         Predovšetkým k ničomu necíti nijaké príbuzenstvo. Je predsa len obyčajnou slúžkou. Nemôže
         jej záležať na tom, či sa majetok zveľaďuje alebo upadá. Keď sa niečo stratí alebo pokazí,
         časom sa pravdepodobne nahradí, a keď nie, aj tak dobre. Ju to nebude bolieť. A potom, ako
         sa mohla naučiť poriadku, keď u nich doma nebolo ani komory ani stajne a mať by si bola
         musela ruky zodrať, keby bola chcela mať pri jedenástich deťoch všetky veci na tom mieste,
         kde si ich bola položila. Ešte šťastie, že tými jedinými rukami, ktorými vládze, a tým
         jediným rozumom, ktorým hýbe, stačí na všetky roboty, ktoré na ňu čakajú. Veď je to práve
         dosť na vyrátanie, nie ešte na vykonanie. Nech sa len páči: vypraviť pána, opatriť pani
         Hermínu, variť, chodiť na pole, na ostredky, striehnuť capa, či nevošiel niekomu do
         záhrady, vláčiť vodu z potoka, vypierať, plátať. Ach, kto by to všetko vypočítal? A keby
         aj, čože sa tým dokáže? Nikto nevie, koľko námahy, času a hlavne úsilia treba vynaložiť na
         jednu takú robotu.
   </p>
   <p>
    Vezmime si len dieťa a krčmu. Áno, dieťa a krčmu, lebo aj to leží na jej hlave. Dieťa
         predsa nemôže ležať vždy pri chorej matke v studenej izbe, treba s ním ísť na božie svetlo,
         aby dostalo lesk a farbu. Nakoniec aj samo veľmi chytro vybadá, čo mu prináleží. Sotva sa
         ráno po kúpeli vyspí, volá na Marusu a žiada sa von, tatatá, kde je viacej zhonu, do
         záhrady, na dvor alebo kdekoľvek ho Marusa odvlečie a usadí, lebo vie, že tam je vždy plno
         podivuhodných tvorov, predmetov, ktoré ho privádzajú do vytrženia. A čože by povedali
         ľudia, ktorí sa vracajú z poľa a dostali chuť na pálenku alebo potrebujú paklík dohánu do
         fajky, keby bola krčma zatvorená celý deň len preto, že nemá kto v nej dávať. Richtár by
         hneď prišiel robiť poriadky. Nuž Marusa musí sa aj v tomto prípade podvoliť a vykonať, čo
         sa od nej žiada. Vysluhuje aj v krčme aspoň zatiaľ, kým je pán v robote. Aj dieťa opatruje
         a zabáva, ako len najlepšie vie.
   </p>
   <p>
    S dieťatkom by to nebolo ani také najhoršie. Azda prvé mesiace, kým bolo veľmi
         sprostučké a nevedelo samo sedieť. Musela k nemu neustále pribehúvať, brať ho na ruky,
         varovať, uspávať, musela ho nosiť v odedzi pred sebou, jednou rukou ho pridŕžať, kým druhou
         robila, ako vedela a stačila, keď sa inakšie nechcelo upokojiť. Ale ako trochu odrástlo,
         nieto s ním toľko starostí. Iba že treba dávať pozor, či nie je nablízku cap, kohút alebo
         iné nebezpečné zviera, ktoré nerozumie deťom a ktoré by mu mohlo ublížiť.
   </p>
   <p>
    Viac starostí jej robí krčma. Jednak preto, že pre ňu musí hocikedy opúšťať inú prácu,
         neustále odbehúvať, zdržiavať sa, často iba pre jediný grajciarik meškať veľa času, a
         hlavne, že musí pritom namáhať hlavu počítaním. Marusa mala totiž vždy hrôzu z čísel, ktoré
         bolo treba nejako zrovnať alebo popremieňať. Do školy chodila iba dve zimy, aj to len
         preto, že sa tam mohla viac zohriať ako doma, a inde už nemala možnosť priučiť sa v kráte.
         Nuž jej vedomosti stačili najviac na to, aby si mohla spočítať prsty. Pre jej skromnú
         potrebu by jej to bolo hádam aj stačilo, ale do krčmy bohužiaľ, nie. Tam sa musí vydávať,
         premieňať. Ľudia si pýtajú niekoľko rozličných vecí a vždy podstrčia iba jeden peniaz. Ona
         si má najprv uvedomiť, koľko čo stojí, peniaz rozmeniť na niekoľko drobných a usporiadať
         všetko do takého súvisu, že obe strany dostanú svoje a sú spokojné. Ale akože by to mohol
         jej rozum pochopiť? Keby aspoň mala času porozmýšľať, pozrieť sa na ruku, popreberať
         prstami, azda by sa jej podarilo prísť na mnohú záhadu. Ale to je nemožné, každý hľadí na
         ňu, istotne v duchu počíta a sleduje, či ho neukrivdí. Nieto vôbec kedy presvedčiť sa, aké
         číslo by ukázali prsty, treba rýchlo vykladať drobné a robiť sa, že všetko je v najväčšom
         poriadku, hoci sa jej všetka krv ženie do tváre a cíti, ako jej oči horia hanbou. Ach, to
         je nepríjemné, veľmi nepríjemné. Radšej by vykonala desať iných robot. Zavše sa jej podarí
         aj vyhnúť. Jednoducho nejde, keď na ňu volajú. Zdržuje sa náhodou niekde v záhrade alebo v
         inom kúte za domom, učupí sa do zeliny alebo sa pritisne za roh stajne a nechá hosťa čakať,
         volať, kým sa mu to nezunuje a neodíde. Ale zakaždým to nemôže robiť. Mnohí ľudia sú aj
         neústupčiví. Čakajú vytrvale na ňu aj hodinu alebo idú ju priam hľadať, a tak, či chce či
         nechce, musí ísť.
   </p>
   <p>
    Nuž bezpochyby, Marusa sa veľa natrápi. Nemá kedy sledovať beh hodinových ručičiek. Dni
         sú pre ňu zase veľmi krátke. Nestačia nikdy obsiahnuť všetky jej povinnosti. Musí ich
         neustále nadrábať a umele predlžovať. Spáli preto veľa petroleja a zabije niekoľko
         cylindrov, najmä v zime, keď je božieho svetla naozaj málo.
   </p>
   <p>
    Matúšovi to neujde. Ach, Matúš má ešte dobrý zrak a vie sa pozrieť práve tam, kde nie je
         všetko v poriadku. Sotva príde z fabriky, zbadá rozbitý črep celkom nového mliečnika,
         inokedy zas nájde na smetisku zhorené kapce, ktoré ušil iba k minulým Vianociam, alebo
         otvorí dvere na kuchyni práve vtedy, keď Marusa vyťahuje z pece na uhol zhorené chleby, ba
         niekedy večer dá si záležať, prepočíta v zásuvke peniaze a s hrôzou zistí, že ich je tam
         menej, ako bolo včera, keď ich o takom čase počítal, hoci dnes sa vracali z mesta
         jarmočníci, ktorí vždy veľa minú. Čo si má však počať? Ak by chcel robiť poriadky, doplatil
         by na to sám. Marusa nepatrí do jeho majetku, nemôže s ňou zaobchádzať povedzme tak ako so
         svojou ženou. Je to niekto cudzí, ktorý sa riadi svojím vlastným rozumom a vôľou. Ak by jej
         nejako strmšie pretiahol popod nos, mohla by jedného dňa ujsť, a potom že už čo? Ach,
         radšej pokoj. V takom prípade musel by zatvoriť svoj starý barak a nasťahovať sa do
         niektorej šalandy pod fabriku, chlípať každý deň zapraženicu, ako chlípu chlapi, ktorí majú
         ďaleko domov alebo o ktorých sa nemá kto starať, lebo druhú slúžku by sotva dostal. Dobre
         vie, koľko času premárnil, kým sa dopátral tejto, a hlavne koľko sa navyprosoval a
         nasľuboval, kým ju dostal. Vraj ju potrebujú, nemá doma kto robiť, a bolo ich vari desať či
         jedenásť v deravej chalúpke. Biedni ľudia sú veľmi citliví na svoju chudobu a nechcú sa k
         nej priznať. Suchá a záduchom zbedačená žena povedala rozhorčene nie, nahrbený muž s bledou
         tvárou a ostrým nosom povedal tiež nie. Nie, oni si vraj nedajú dievča z domu k cudzím
         ľuďom hlady mrieť. Nie, ani nedovolia, aby hrdlačila na druhého. Doma tiež má dosť roboty.
         Treba mladších súrodencov opatrovať, opierať, varovať, materi pomáhať, lebo je chorľavá,
         treba si aj na seba vyšívať, aby mala do výbavy, keď ju prídu pýtať, a naostatok v dedine
         si môže dosť prizarobiť, keď bude chcieť. Načo to ľudia aj radia, nech sa každý stará o
         seba. Od nich ešte nikto neslúžil, ani slúžiť nebude. A keď páni chcú, aby im mal kto
         robiť, nech si vychovajú tak poctivo deti, ako si vychovali oni. Nuž nie, najprv ani počuť,
         do služby vonkoncom nie. Matúš sa musel veľa pri dverách naprestupovať, musel všeličo
         naspomínať, nasľubovať, kým dosiahol aspoň výpomoc na tri mesiace, aj to len preto, že mu
         práve žena zľahla a že si nevedel inakšie poradiť, lebo oni vedia, čo to znamená, keď nieto
         doma ženských rúk. Ale len na tri mesiace. Ak dlhšie, tak ani na krok, prízvukovala
         neustále žena i muž. Matúš im to svätosväte sľúbil a v duchu si myslel s uspokojením, že
         dosiahol práve svojho, lebo nemal vôľu vydržiavať slúžku dlhšie, ako sa mu zotaví žena. No
         teraz mlčí, hoci od tých čias pretiahla sa prinajmenej trikrát zmluvená lehota. Rozhodol sa
         mlčať, znášať škody, hľadieť na črepy rozličných nádob, ktoré mali voľakedy aj pre neho
         nejakú hodnotu, porozsýpané zrno, rozhodol sa radšej jedávať nedopečený, sťahaný alebo
         zhorený chlieb, len aby nemusel ešte raz putovať vidiekom za slúžkou a presviedčať z dom na
         dom nechápavých ľudí, že on nie je pán a potrebuje výpomoc len preto, že má chromú ženu.
   </p>
   <p>
    Ani Marusa nespomenie nič. Aspoň v jeseň a v zime nič. Možno vo svojej prostote nevie,
         že zmluva je niečo záväzné, čo chráni aj vrchnosť, že sa musí prísne pod pokutou na oboch
         stranách dodržať alebo obnoviť, ak jej lehota schádza. Možno si myslí, že sa to povedalo
         len zo zdvorilosti, aby sa vôbec mohlo prísť k nejakej dohode, a že ona musí slúžiť do tých
         čias, kým sa v niečom nepreviní a kým ju pán nevyhodí. No najskorej nemala ani času na to
         myslieť. Robota si ju celkom podmaňuje. Lebo jeseň, to sú všetko plné dni. Človek si nesmie
         nad nimi zastať so založenými rukami, ak nechce mať prázdnu komoru. Slnce samo predpisuje
         prácu i mzdu a nikomu sa nedá oklamať, ani slúžke. Ešte dobre, že v zime na chvíľu prikuje
         ho mocná ježibaba o skalu, aby nemohlo toľko štvať ľudí. Ale čože, keď je zas deň taký
         krátky, že sa sotva v ňom stačíš pomodliť ruženec. Marusa ho stačí skoro celý roznosiť po
         dvore. Zostane jej naozaj len trošku ráno, aby sa videla umyť, a trošku večer, aby si
         nepomýlila dvere do komory. Myšlienky ju nemajú kedy trápiť. Uvedomuje si len, že je na
         svete, kde si musí miesto, povetrie, stravu i vodu vyplatiť poctivo robotou.
   </p>
   <p>
    Ale potom príde jar.
   </p>
   <p>
    Na jar z povetria, zo zeme, z oblohy, ale aj z ľudí vykopnieva všeličo, čo za krátkych
         zimných dní a dlhých večerov nikto veru netušil.
   </p>
   <p>
    Najprv v stráni na medziach, odkiaľ najskôr spĺzne sneh, zjavia sa drobné sirôtky. Okolo
         nich je miesto ešte úplne holé, zem tvrdá a vymrazená, tráva riedka, suchá, schlpená
         veľkými šedivými lišajmi, ktoré tu zanechal sneh. A ony predsa sú také živé a svieže ako
         oči dieťaťa, ktoré sa zahľadelo do slnca. Kdeže boli doteraz? Kto to vie? Azda naozaj v
         zemi pod suchým lístím a sotva sa ich dotklo slnce prvým lúčom, vystúpili zo svojej skrýše,
         aby zvestovali svetu jar. Ony samy nič nezradia. Och, to je veľké tajomstvo. Jednej
         teplejšej noci tíško obsadia všetky medze na stráni, nadstavia drobné kvietočky a načúvajú.
         Dolinou ševelí vietor a rozpráva o snehovom potôčiku, ktorý vyskočil spod ľadu a rozbehol
         sa najstrmším svahom, o bielej breze, ktorá stojí vysoko na skale a dnes sa učí svoju prvú
         pieseň o tetrovích vohľadoch a o slučom veľkom ťahu. Mal by síce aj inú prácu, hore na
         stráni v leštine alebo v jedľovej hore, ale teraz je dôležitejšia táto rozprávka. Treba ju
         rozniesť ponad polia, odkryté role a príslopy, lebo musí o nej vedieť vŕba pri potoku,
         mladá rakyta na kraji lesa, musia ju poznať oziminy, záhrady i ľudia.
   </p>
   <p>
    Marusa práve v tomto čase stáva sa zábudlivou. V noci si necháva okno na komôrke
         otvorené, a je to práve to okno, ktorým na ňu nazerá mesiac. Šepot vetra prikráda sa až k
         nej na posteľ a ševelí jej pri uchu niekedy až do brieždenia. Od neho sa dozvie, že na
         pliesku za dedinou usadil sa párik divých kačíc: mladá samička a samček. Prišli hore
         dolinou. Vo dne preletujú ponad dedinu veľkým oblúkom, za mesačných nocí robia krik a
         čľapot, lebo sa hrajú so striebornou lunou, ktorá sa ticho kĺže po hladine okolo nich.
         Chlapci ich už zbadali. Každý deň prikrádajú sa hustým tŕstím k plytkému brehu plieska, aby
         ich mohli pozorovať. Je to neobyčajná dvojica. Celý deň sa plavia neúnavne po pliesku. Hrdý
         samček s vyhnutými perkami na chvoste vpredu, menšia a skromnejšia samička o hrvolček
         pozadu hneď vedľa neho. Takto bok po boku brázdia ticho hladinu, vyvracajú rovnako lesklé
         hlávočky hneď na jednu, hneď na druhú stranu, akoby pozorne načúvali tichým hlasom vo
         výškach. Len občas prudko vzlietnu nad hladinu a zmiznú na chvíľu niekde za dedinou. Nikto
         ešte nespozoroval, kde odletujú. To je ich tajomstvo. Ale vracajú sa spokojné. Chlapci
         vedia celé hodiny vyležať na brehu plieska bez jediného slova. Ich veľké oči sa nemôžu
         odpútať od tajomnej dvojice a v myšlienkach sú s ňou aj vtedy, keď spia. Ach, je to celý
         zázrak. Nikto o nich dosiaľ neslýchal. Prišli a usadili sa tu; blúdia neprestajne vodou,
         budú tak blúdiť ešte dva dni, možno tri, a potom zase zmiznú bez stopy. Ktovie, aké
         posolstvo priniesli tomuto kraju. Za krátky čas vyženie tŕstie mladé listy, ktoré budú
         teplými letnými nocami šepotať okolo tichého plieska. Šepot zaiste nakazí niečiu krv a v
         tej krvi môže vykvitnúť pravda. Ale chlapci sú od toho ešte ďaleko. V ich mladých telách
         vibruje ešte len nepokoj, ktorý nemá ozveny, preto sú takí zaujatí novým javom.
   </p>
   <p>
    A raz, keď má Marusa cestu okolo plieska, zastaví sa tiež. Odhrnie opatrne vysoké tŕstie
         a hľadí na hladinu, či sú tam? Áno, tam. Tichučko plávajú po vode bok po boku ako dve
         loďky, ktoré hľadajú prístav. Ani na chvíľku sa neodtrhnú od seba, ani na chvíľku neustanú
         vo svojom blúdení. Kto by sa nad tým nepozastavil a nerozmýšľal? Marusa sa v celom svojom
         tepluškom vnútri rozochveje. Ponáhľa sa po chodníčku na ostredok, kde sa bola vybrala, a
         strmo dýcha. Niečo sa v nej uvoľnilo, niečo ju začína unášať a už nemá pokoja. Ani pri
         práci sa nevie sústrediť. Vedomie jej niekde uniká. Uprostred pohybu ochabujú jej ruky,
         opúšťajú ju zmysly a započúva sa. Čo to robí? Lebo stále má dojem, že sa niečo za jej
         chrbtom deje, o čom ona nesmie vedieť. Svet okolo nej je naraz plný tajomstva, plný
         neobyčajných zvukov, teplého šepotu, horúcich vzdychov, áno, plný záhad, pred ktorými ona
         stojí s veľkými očami. Zdá sa jej, že ju všetko klame: ľudia, zvieratá, predmety, povetrie
         i vlastné uši a oči. Chcela by nejako preniknúť touto nedôverou sveta. Len, bože môj, ako?
         Ako preboriť hluchú stenu, ktorá sa okolo nej uzatvára? Už sa neponáhľa po dennom lopotení
         tak rýchlo do postele. Nie veru. Stojí pri okne a čaká, kým noc úplne nezaľahne na polia a
         na záhrady. Pred jej očami putujú oblaky. Sú to celkom biele, ľahučké obláčky. Vietor ich
         ženie niekde k juhu a rozčuchráva ako páperie. Nezastávajú ani nad horou, rýchle preskakujú
         strapaté vrcholce jedlí, ktoré trčia do oblohy, akoby mali radosť, že sa môžu dostať do
         druhého údolia. Istotne necítia takú tieseň ako ona, okolo nich je nesmierna širina oblohy,
         nekonečné diaľky, po ktorých sa môžu slobodne rozísť. Marusa za nimi hľadí a dostáva chuť
         preliezť okno a pustiť sa s nimi na púť svetom. Nie ďaleko, len tamto za chotár, aby mohla
         vidieť do druhej doliny, aby mohla vidieť bielu cestu, ktorá sa vinie medzi čiernymi horami
         a ktorou by mohla zájsť domov.
   </p>
   <p>
    Naraz myslí aj na svojich doma. Predtým sa to nestalo. Jej myšlienky nemali taký rozsah,
         točili sa v menšom kruhu a súviseli vždy s tým predmetom, ktorým sa práve zaoberala, ktorý
         mala v rukách alebo na ktorý hľadela. Ale teraz často, skoro vždy, keď sa postaví k oknu a
         hľadí za oblakmi. Vari tým pohľadom do diaľok prebúdzajú sa jej spomienky.
   </p>
   <p>
    Pred očami má celú rodnú dedinu. Ide hore ulicou, prezerá známe domy dobrých gazdov s
         pevnými bránami po jednej i po druhej strane. A tu, hľa, je ich. Je to drevená chalupa s
         deravou strechou a s porúchaným komínom. Zdá sa jej, že pred ňou priam stojí a nazerá malým
         oknom dovnútra. Čo asi o tomto čase robia? Istotne sú už všetci doma a chystajú sa na
         spánok. Otec sedí pri peci, pridŕža si palcom žeravý uhlík na zapekačke a chystá sa
         vyfajčiť pravidelnú dávku. Potom sa pomodlí a ľahne si na posteľ pod okno. Mať robí
         poriadky s deťmi. Tie mladšie treba uložiť a uspať, ale musí sa trochu hnevať, lebo tie
         staršie lomozia, robia šantu, skoro vlastného slova nepočuť. Ach, pri toľkých deťoch to
         inakšie ani nemôže byť. V izbe je ako v úli. Každé niečo porába a vrní najmä večer, keď si
         treba nájsť pohodlné miesto v kúte na strožliaku a keď sa zistí, že v chalúpke nieto veľa
         miesta. Mať si s nimi neporadí. Ako by mohol jej chrapľavý hlas na toľkých stačiť? Rastú
         ako huby bez dozoru. Svoje otázky riešia si celý deň samy medzi sebou a často sú to otázky
         veľmi dôležité, nuž prečo by sa mali večer podriaďovať niečej vôli. Iba Máľa, vyšla minulý
         rok zo školy, je vážna a pokojná. Stojí celkom na materinej strane, všemožne chráni jej
         autoritu a robí sa dôležitou. Niekedy vari aj dôležitejšou, ako sú ochotní ostatní
         súrodenci pripustiť, preto sa zavše dostáva do chúlostivej situácie, najmä keď sa jej do
         cesty postaví niektorý zurvalec. Ale, chvalabohu, vie sa vždy vynájsť. Nesporne. Máľa má už
         svoj rozum. Dbá predovšetkým na to, aby v izbičke nebolo vždy ako v cigánskej kolibe. A
         potom máva zvlášť večer svoje rozmary. Čím skôr sa jej podarí uzmieriť rozvadený národ,
         dosiahnuť aký-taký pokoj, v ktorom si môže konečne aj matka oddýchnuť, tým skôr sa môže
         vyšmyknúť dverami na ulicu. Na priestranstve pred kostolom, kde tesári začali tesať drevá
         na novú zvonicu, zhromaždila sa už zaiste mladá chasa z celej dediny: dievky, ktoré tu
         rýchlo dorastajú na nevesty, a parobci, čo pomáhajú otcom pri furmanke. Teraz na jar, keď
         cesty i polia vysychajú a večerami tak tuho vonia odkrytá zem, nemôžu vydržať doma v
         izbách, nuž vysypú sa ako včely, ktoré sa mienia rojiť tuto na bielom dreve. Najprv dievky
         s vymastenými vlasmi a ružovými mašľami na vrkočoch, potom parobci, lebo niektoré majú už
         svojich frajerov, čo ich tu i tam potiahnu za vrkoče, uštipnú, oblapia okolo pása a čo ich
         večerami plašia po šopách, kde sa utiahnu na spánok. Máľa od Mateja toho roku začala chodiť
         pravidelne medzi nich, aby sa čím skôr naučila pesničky, ktoré bude spievať ako družička
         pri prevážaní rúcha a raz i jej budú spievať družice, keď ju začepčia.
   </p>
   <p>
    Marusa by tiež chodila medzi nich. Azda by ju už niekto ukradomky potrhával za vrkoč.
         Azda by celé noci zmierala hrôzou niekde na šope a načúvala, kedy sa ozve podozrivý šramot
         v niektorom rohu. Veď jej už minulo osemnásť. Nuž dievky v takom veku sa už nemusia krčiť v
         kostole pod kancľom, ale stoja ani biely múr priam pred oltárom, dvíhajú čelá vysoko a od
         samej dôležitosti spúšťajú trochu mihalnice na oči, keď idú okolo oltára na oferu, také
         dievčatá držia sa družne popod pazuchy, keď sa prechádzajú odpoludnia v nedeľu ulicou,
         šuchoria opleckami, dupkajú čižmami, smejú sa, a čo najhlavnejšie, stále si niečo šuškajú,
         áno, pri každej príležitosti, lebo také dievčatá si už majú o čom šuškať… majú veľa
         skúseností, mnohé tušenia a potom jar je predsa ich živel. Slnce, ktoré zas vystupuje každé
         ráno veľké a neporušené na oblohu, prihrialo im krv, vymaľovalo líca, pery, vyčistilo oči a
         vybielilo hrdlo. Nemajú len plnší a zvonivejší hlas, ale aj pružnejší chrbát, okrúhlejšie a
         hladšie plecia, pevnejšie nohy. Okolo nich prebúdza sa zem, ktorá cez zimu pokojne spala,
         ohlasujú sa polia, ktoré dosiaľ mlčali, na roli rozsýpa sa hruda, ktorá bola zamrznutá. Či
         je to nie dostačujúce znamenie? Ba áno, veľké znamenie pre krtka, ktorý musel zostúpiť pred
         mrazom do najspodnejších chodieb svojho bludišťa, pre drozdieho samčeka, ktorý prezimoval v
         bútľavom pni, pre škovránka, pre biele motýle, žlté kvety a pre ne, hlavne pre ne, ktoré od
         fašiangov nadstavovali si ukradomky malé okrúhle zrkadielka pred tváre a sledovali pozorne,
         ako sa im vyplňujú líca a ako im na čele prischýnajú prýštiky. Dosť bolo vyčkávania,
         pripravovania i snívania, dosť sa našúľali nití, nakrútili vretien, dosť sa nahrýzli
         sušienok, nacmukali trniek, ach, dosť. Teraz im už nič nezabráni, aby neprejavili svoju
         radosť. Jar je ich, celá i s mladým a čistým slncom, i s rozbúreným nebom a s pochabým
         vetrom, áno, celá. Prišla, aby sa mohli ony rozísť po lúčinách, zasvietiť úsmevmi, aby
         mohli rozkvitnúť, aby mohli spievať piesne o zelenej trávičke, aby mohli zahorieť ohňom
         života, ktorým sa raz musia spáliť všetky srdcia.
   </p>
   <p>
    Marusa nevidí východiska. Jej život je bezútešný, šedivý, jednotvárny, krúti sa v tom
         istom kruhu a nemôže preraziť do voľnejších priestorov. Prvýkrát to zbadá vari pod vplyvom
         tých spomienok. Ako tak stojí v tmavej komôrke a opiera sa čelom o okenný rám, pocíti náhle
         úzkosť, zatrasie sa jej srdce a pustí sa do usedavého plaču. Nie že by sa zľakla roboty,
         nie, robota ju nevie skrušiť. Cez jeden rok stačila si na ňu zvyknúť a okrem toho má dosť
         veľké a mocné ruky, aby vládala s ňou zápasiť, ale cíti sa veľmi opustenou, stratenou.
   </p>
   <p>
    Akúže radosť ona zažíva vo svojich osemnástich rokoch? A vôbec, či jestvuje nejaká
         radosť? Ona nevie o žiadnej. Deň za dňom uniká, nedonáša jej nijakú zmenu, nijaké
         osvieženie alebo splnenie snov; iba novú robotu. Jar prejde, i jej mladosť. Ani nebude
         vedieť, ako ošedivie, zostarne, a potom môže čakať už len na smrť. Nuž sú to naozaj
         neutešené výhľady. Či by nemala niečo podniknúť, aby sa to zmenilo?
   </p>
   <p>
    Marusa preplače jednu noc, druhú, ani vo dne sa nemôže zdržať, robota ju neteší, stále
         si musí utierať nos. Oči má červené, také červené, že si to musí všimnúť aj pani Hermína aj
         Matúš, a keďže asi vedia, od čoho bývajú oči červené, opýtajú sa jej, prečo plače, či ju
         vari niečo nebolí, ale ona mlčí. Vyhľadáva si takú prácu, kde je len sama, kde ju nemôže
         nikto pozorovať a vyrušovať z myšlienok.
   </p>
   <p>
    Keď sa tak vezme, plač je nie celkom zlý liek. Uľaví si ním hodne vo svojom trápení. Ba
         keby bola vytrvalejšia a liečila by sa tak ďalej, raz by možno zistila, že má zas čistú
         hlavu a ľahké srdce. Ale Marusa je netrpezlivá. Nie je vôbec ochotná trápiť sa dlhšie,
         žiada si hneď vykúpenie, ktoré by jej splnilo túžbu, a okrem toho stáva sa jej zo dňa na
         deň tesnejšou a neznesiteľnejšou komôrka, kde spáva, a ťažšou robota, ktorú vykonáva. Preto
         jedného dňa, keď sa dozvie, že do mlyna prišli z Handľa nejaké ženy so súknom, uteká za
         nimi a odkáže domov, aby prišiel niektorú nedeľu otec po ňu, lebo ona už nemieni ďalej
         slúžiť. Nie veru, má už dosť toho hrdlačenia na celom dni. Čože je to za život? S nikým sa
         nestretne, nevie, či je piatok alebo sviatok, ani do kostola sa jej nedostane ísť, len
         robota, samá robota, a nikto jej neporadí, nepomôže, nikto ju nepoľutuje. Pani je chromá,
         pán prísny a chamtivý, celý svet by chcel obsiahnuť, každý deň jej váľa novú robotu. Ach,
         už sa jej ide hlava rozpuknúť. Nuž chce ísť domov. Nakoniec vydržala už celý rok. Teraz
         nech ide niekto druhý skúsiť. Aj Máľa, netreba sa jej len doma vyvaľovať. Nech skúsi aj tá.
         Ona si už má za čo výbavu zaopatriť. Veru tak.
   </p>
   <p>
    Vari toho naodkazovala veľa, ženy si to všetko ani nezapamätali, len si aspoň trochu
         uľaví na srdci a potom sa na nejaký čas upokojí. Slzy jej na očiach vyschnú. Ani tieseň ju
         toľko nemučí. Vykonáva robotu tak pravidelne a nepretržite ako prv. Ale svojho rozhodnutia
         sa nevzdá. Po večierkoch znáša si šaty, ktoré sa cez deň vetrali vonku na žrdi, vypiera
         košele, oplecká a všetko starostlivo ukladá na hŕbku, aby sa nemusela ničím zdržiavať, keď
         bude mať odísť.
   </p>
   <p>
    Otec nedá na seba dlho čakať. Príde hneď zarána na Kvetnú nedeľu, čo znamená, že musel z
         domu vykročiť najneskôr o piatej. Bolo mu teda naponáhlo. Istotne ženy odovzdali dobre
         posolstvo. Keď ho Marusa vidí stáť vo dverách, najprv má veľkú radosť. Konečne vidí známu
         tvár, svojho otca, na ktorého sa už celý rok nemohla pozrieť. Srdce jej poskočí. Ale potom
         hneď schladne, vezme zas hrniec, ktorý bola pustila z rúk pri prvom vzhliadaní a začne ho
         trochu priusilovne umývať. Vari sa pritom zalieva i tmavým rumencom a je aj do určitej
         miery pobúrená. Nuž áno. Ach, ten otec, akože to sem prišiel. Či sa nehanbí. O tom ani
         reči, že má krpce a nohy až po kolená zaprášené. Veď prešiel poriadny kus cesty. Ale prečo
         si obliekol na takýto veľký sviatok najstaršie hološne, v ktorých sa azda voľakedy po
         kolibách váľal, a najzaplátanejšiu halenu? Či už na klinci v komore iná ani nevisí? A prečo
         mu matka nedali novú košeľu, keď vedeli, že sa chystá do sveta medzi cudzích ľudí? Prečo sa
         naň nepozreli, keď už sám o seba nedbá, a pustili ho takého ufúľaného, neobriadeného,
         neostrihaného ako žobráka z domu? Čo si teraz o ňom pomyslia? Ach, radšej nebude naň ani
         hľadieť. Nie, lebo neznesie takú nedbalosť. Veru, Marusa je z toho celá preč. Urazila sa až
         do krvi a čím ďalej na to myslí, čím lepšie si to uvedomuje, tým viac žlči sa jej rozlieva.
         Nemôže sa už ani opanovať. Myká plecami, trepe hrncami, pohadzuje riadom a je rada, že musí
         ísť s pomyjami na dvor, aspoň ho nebude cítiť blízko seba.
   </p>
   <p>
    Nuž také prijatie si veru otec od svojej dcéry nezaslúžil. Predsa jej je len rodný otec.
         Splodil ju, vychoval, ako sa patrí, dával jej chlieb, šaty, obuv, kým si nevedela na seba
         vyrobiť. Áno, v tejto veci mu nemôže nič vytýkať. Robil, čo mohol, a ani jedno dieťa
         neukrivdil. Veď sa len pre ne zodral. Voľakedy vyzeral tiež ako druhí chlapi, chodil rovno,
         strmo, mal chlpaté hološne, hrubú huňu so žltými remencami, bielu košeľu so zelenými
         zápästkami. Ale potom prišli deti. Nie jedno, dve ako pri pánoch, ale jedenásť. Bolo treba
         každú zimu šiť kapce, strihať na košele. Pre neho sa už súkna a plátna nedostávalo. Dral
         to, čo mal. Ani síl po toľkom potomstve veľa nezvýši človeku, najmä keď ich nemá čím
         doplňovať. Pri pečených zemiakoch a surovej kapuste si ešte nikto nezachoval do vysokej
         staroby rovný chrbát a pružné nohy. Veru tak. On sa nemá za čo hanbiť. Chvalabohu, nezabil
         nikoho ani neoraboval. Len smutná vec, že vlastné dieťa sa zaň hanbí.
   </p>
   <p>
    Ešte dobre, že práve vtedy je v kuchyni aj Matúš, ktorý sa úprimne teší neočakávanému
         stretnutiu. Aspoň je nie nejako zvlášť prekvapený a pomýlený, ako by sa dalo očakávať. Hneď
         sa ho ujíma. Donesie poháriky, núka a lieva. Dáva sa s ním do rozhovoru ako so starým
         známym. Tento rok sa neukazuje pekne, mieni. Veru nie, lebo hrmelo na Suchú horu, a to je
         neklamné znamenie, dosviedča veľmi dôležite Marusin otec a prichádza mu celkom vhod, že sa
         začína hovoriť o počasí. Dobrý gazda sa pozná podľa toho, že sa vždy zaujíma o počasie. On
         nie je síce gazda, ale pásol niekedy junce gazdom, nuž vie, ako sa treba s nimi zhovárať.
         Od počasia prejdú na pole, úrodu, to predsa spolu súvisí. Potom je reč o statku, jarmokoch.
         Matúš sa zaujíma o cenu koní, má vôľu na dobrý záprah. A potom v stajni má mulicu, ktorú by
         rád predal.
   </p>
   <p>
    Mulicu?
   </p>
   <p>
    Áno.
   </p>
   <p>
    Nuž na mulicu by sa kupec našiel.
   </p>
   <p>
    To by bolo dobre, aspoň by nemusel ísť na jarmok.
   </p>
   <p>
    Áno. Marusin otec o jednom kupcovi vie.
   </p>
   <p>
    Matúš je za to veľmi povďačný. Lieva často do pohárikov, rozhovorí sa naširoko o svojich
         plánoch. Chce niektorý rok stavať, vlastne iba pristavovať. Keby mal záprah, usporil by na
         drahej furmanke, a v takom prípade už nepotrebuje mulicu, ktorú držal len preto, aby si
         občas doviezol zo stanice pre krčmu trúnku. Nie že by sa jej chcel pre nejakú vadu zbaviť.
         Mulica je ešte ako orech. Má zdravé zuby, obročil ju dobre a nikdy ju nepreťažoval. Na tom
         si dal záležať. Dotvrdzuje horlivo, akoby už mal pred sebou kupca, a veľmi mu lahodí, že
         druhá strana nenamieta proti tomu nič a je ochotná uveriť všetkému. Nakoniec idú do stajne,
         aby mohli spolu dôkladnejšie pozrieť hovädo a odhadnúť mu cenu.
   </p>
   <p>
    Cestou sa pristavia na mnohých miestach. Obzerajú ošípané v chlieve, nové kolesá, ktoré
         dal Matúš zhotoviť u kolára na ťažší voz, konský postroj, zavesený pri dverách stajne, i
         stôsy tehál pod strechou. Marusinmu otcovi sa zdá, že ich je priveľa na obyčajnú prístavbu.
         Ale Matúš má inú mienku. Priveľa? Ešte zatoľko musí doviezť. Veď to nebude len malá
         prístavba, vari nejaká komora, ale celý druhý dom, nové bývanie pre dcéru. A okrem toho
         mieni vymurovať poriadnu jamu na hnojnicu.
   </p>
   <p>
    Jamu?
   </p>
   <p>
    Áno, jamu, aby mala hnojnica kde stekať.
   </p>
   <p>
    A či sa to musí vymurovať?
   </p>
   <p>
    Haha, a akože inakšie, aj vymurovať, aj vycementovať, aby hnojnica nevsiakala do zeme.
         Takú jamu majú na každom lepšom majeri. Áno, on to vie.
   </p>
   <p>
    Matúš je veľmi uveličený svojou múdrosťou a blahorečí Elvírinmu kočišovi, že mu tak
         dobre poradil. Môže sa teraz pred ľuďmi chváliť. Jamu na zachytávanie hnojnice nemá nikto v
         dedine, ba ani na celom vidieku. Aspoň každý, komu sa o tom zmieni, vyvaľuje oči.
   </p>
   <p>
    Aj Marusin otec je z toho popletený. Akože to vraví, aby vraj hnojnica nevsiakla do
         zeme. Či hnojnica má takú cenu? U nich v dedine sa rozteká po ceste a nikomu na um nepríde,
         aby ju chytal do cementovej jamy. Nuž je to bláznovstvo, ale aj určitá účelnosť. Človek
         nemusí sa po nej stále čvachtať a neroznáša ju toľko na krpcoch a v kapcoch po dome, keď je
         zatvorená v takom pevnom kadlube. Ale kto si to môže dovoliť? On iste nie, ani jeho
         susedia, lebo ani jeden z nich nie je taký zámožný ako tuto Matúš. Marusin otec sa môže o
         tom presvedčiť na vlastné oči. Pri obchôdzke nevidí len tie veci, na ktoré ho upozorňuje
         Matúš, ale aj plný dvor hydiny, ešte nedotknuté vrecia otrúb a kukurice, rozličné
         hospodárske stroje a potom množstvo sudov, debien, všelijakých fliaš, teda všetko to, čím
         oplývajú veľké domy v meste alebo panské kaštiele na dedinách. Akože sa dá jeho vlastníctvo
         porovnať s týmto? A akože môže vyzerať on v takomto príbytku, kde sa istotne všetko berie
         dvoma hrsťami a kde sa nemusia zbierať omrvinky? Zaiste len ako úbohý žobráčik, ktorý sa
         všetkému diví.
   </p>
   <p>
    Keď ho Marusa zas uvidí, zdá sa jej, že je aspoň o piaď menší, ako bol pred chvíľou.
         Vari sa mu kolená viac zohli pod dojmom toho, čo videl a čo počul, alebo stiahol hlavu
         medzi plecia. Rozhodne má menej odvahy viesť hlasný rozhovor. Vari z opatrnosti, aby sa
         nejako nepreriekol, aby sa nezdal veľmi dotieravým, necháva radšej hovoriť Matúša. On len
         prikyvuje, hovorí hej, áno, lebo vo všetkom s ním vlastne súhlasí. Mulica je naozaj ako
         orech. Nič jej nechybí, dobre ju opatroval. Musí byť len tak, ako vraví. Jemu sa nesvedčí
         ešte niečo pridávať. Neopováži sa, ale kupca mu určite pošle. Nezabudne na to. Ešteže čo!
   </p>
   <p>
    Marusu už teraz vôbec nemýli, že sedí v kuchyni za stolom, kadiaľ ona neustále
         prechádza, a že na ňu občas uprie vodové oči, akoby ju chcel odprosovať. Nepríjemný pocit z
         prvého stretnutia sa jej podarilo prekonať. Už je zas vo svojej koži, ba vari istejšia ako
         prv. Vykonáva tak dôkladne a horlivo svoju obvyklú prácu, ako sa len dá. Nezabudne na nič.
         Všadiaľ je, kde treba ukázať usilovnosť a zručnosť. Hoci má plné ruky práce s pripravovaním
         obeda a s upratovaním izby, nepremešká ani jednu príležitosť vyslúžiť v krčme hosťa. Ba
         práve na to je dnes najhorlivejšia. A preto kedykoľvek sa ponáhľa do výčapu, nechá za sebou
         dvere otvorené, aby bolo do kuchyne dobre počuť, aká je ona prívetivá, zhovorčivá, ako
         rýchlo obsluhuje, počíta a vydáva. Dobre bude, keď si otec uvedomí, čo ona znamená v tomto
         dome. Možno si myslel, že je len obyčajnou slúžkou. Nuž veru dobrá slúžka. Nech sa páči
         pozrieť, ako sa okolo nej všetci točia, pani Hermína, dieťa, pán, ľudia, ktorí prídu po
         niečo do krčmy. Každý ju potrebuje. Marusa, pomôž, vezmi, daj, Marusa, všadiaľ len Marusa.
         Bez nej sa tu vlastne nič neobráti. Mohlo by sa povedať, že je gazdinou. Má kľúče od
         komory, od pivnice, od všetkých truhál, ba keď sa o to zaujíma, aj od skrinky, kde sú
         peniaze. Ide ta, kde chce, a vezme si, čo chce. Veru tak, nemusí sa spovedať nikomu, čo
         robí. Nuž uvedomuje si to, či mu to má dať ešte zreteľnejšie najavo? Chcel by to? Opytuje
         sa v duchu a na jej horiacich očiach, na zostrených ťahoch tváre badať, že by to bola
         schopná urobiť, lebo pravdu povediac, ešte sa nestačila zmieriť s otcovým výzorom. Cíti sa
         povýšená nad neho i nad ten svet, ktorý on predstavuje. Nemôže sa stále upokojiť s
         myšlienkou, že by mala s týmto úbožiakom kráčať hore dedinou. Ach, nie, v nijakom prípade
         nie. Nech si ide sám, ako prišiel. Ba začína pochybovať, či spravila dobre, keď odkázala po
         neho. Vari mohla počkať ešte nejaký týždeň, ako by sa neskoršie ukazovalo, hádam by si bola
         zvykla. Veď keď sa to vezme, nemá sa tu veľmi zle. Nemá sa tu vôbec zle. Dostane všetko, čo
         potrebuje, alebo si jednoducho sama vezme. Naje sa, vyspí, choroba ju netrápi. Nuž čo jej
         ešte chybí? Tej trochu zábavy? Daj sa mi svete. Koľko ráz sa ešte bude zelenať hora? Chce
         byť spokojná. Presviedča sama seba, že môže byť spokojná, a nie je nijako zmätená a
         zronená, keď popoludní v jej komôrke, kde si nájdu miesto, aby sa mohli spolu nerušene
         porozprávať, dozvie sa z jeho úst, že sa veru nemusí ponáhľať domov.
   </p>
   <p>
    Nuž tak nepôjde!
   </p>
   <p>
    Ani netreba. Prízvukuje otec. Doma ich je dosť aj na robotu aj k mise. A po tieto dni si
         mater musela zas ľahnúť do postele. Čo nevidieť, bude ich o jedného viac. Tak veru. Môže
         jej to povedať, veď už nie je dieťaťom. Istotne vie, že to znamená menej chleba a menej
         miesta v izbe. Keby bol zdravý, ľahko by si pomohol. Pristavoval by tak, ako pristavuje jej
         pán, aby sa mali všetci kadiaľ vyvaľovať. Ani hladovať by nikto nemusel. Ale čo si žobrák
         so svojím záduchom počne? Nohy ho sotva nesú, ruky má presilené, väzy ho bolia a keby aj
         chcel niečo zodvihnúť, ide ho hneď zadusiť. Ani stáť dlho nevydrží. Nuž ktože by najímal na
         zárobok takého chlapa, čo nie je súci ani za strašiaka do kapusty? Marusa nech ďakuje pánu
         bohu, že sa dostala na také miesto. Doma by jej masť dolu bradou istotne netiekla. Na neho
         nech sa už nikto nespolieha. Dal im život, obhriali sa pri jeho peci, a teraz sa musia
         púšťať na vlastné krídla. Ona sa už uchytila. Keď sa mať postaví na nohy, musí ísť Máľa,
         potom ďalšie v tom poriadku, ako prišli na svet. Domov sa nech žiadno neťahá, lebo tam ho
         nikto nečaká. To jej prišiel povedať. Nech sa teda rozhodne, ako chce.
   </p>
   <p>
    Nuž tak.
   </p>
   <p>
    No Marusa sa už nemusí rozhodovať. Rozhodnutie sa v nej samo ustálilo. Veď ona to ani
         tak ozajstne nemyslela. A možno, že aj ženy neporozumeli a napridávali. Chcela len niekoho
         vidieť, porozprávať sa a zvedieť, ako sa majú doma. Otec nech sa vyberie v mene božom sám
         domov a nech všetkých pozdraví a povie, že sa jej zle nevedie. Veď sa mohol presvedčiť. Ona
         mu naplní tanistru. Od obeda dosť zvýšilo a včera práve piekla chlieb. Budú mať doma ešte
         mäkký, no rozkrájaný pôltik slaniny sa už ťažko vopchá dnu. Škoda, keby si bol doniesol
         plecniak, bola by poslala materi zopár kíl bielej múky. Ach, veď si on môže nejako poradiť.
   </p>
   <p>
    Ako?
   </p>
   <p>
    Uviaže si vrecúško na povrázok a prevesí cez plece.
   </p>
   <p>
    A či to unesie?
   </p>
   <p>
    Nejako sa už pokrčí a bude miestami oddychovať.
   </p>
   <p>
    Tak je dobre.
   </p>
   <p>
    Nuž zbohom.
   </p>
   <p>
    Marusa podáva otcovi ruku a klopí oči, lebo sa mu bojí pozrieť teraz rovno do tváre.
         Nemá vari čisté svedomie. Veď tak. Akože sa to dosiaľ k nemu chovala? Ach, tá mladá krv, tá
         krv! Mala by ho odprosiť a ruku bozkať. Patrilo by sa vlastnému otcovi. Veď on nemôže za
         to, že je zdychavičný, zbedačený. Všetci môžeme byť raz takí. Áno, Marusa si to uvedomuje,
         má teraz veľmi mäkké srdce, a keď ho vyprevádza z dvier, príde jej trochu smutno, ale
         vcelku je spokojná s tým, ako je.
   </p>
   <p>
    Potom sa rýchlo pozbiera. Dni prebiehajú ako obyčajne s robotou, s menšími i väčšími
         starosťami, len sú stále svetlejšie. I tieseň zo srdca jej zmizne vari tak, ako zmizne bez
         stopy podivuhodný párik kačíc z plieska. Keď sa jedného dňa chlapci zas opatrne prikrádajú
         rákosím a chcú si ľahnúť na breh, nenájdu na hladine nič. A darmo čakajú, že priletí z
         niektorej strany. Povetrie je tiché, prehrieva sa lúčmi a pliesko pod ním pokojne odpočíva.
         Musia sa vrátiť k svojim hrám a pri nich čoskoro zabudnú na udalosť, ktorá ich niekoľko dní
         začiatkom jari tak upútala.
   </p>
   <p>
    Keď prejde Veľká noc, už nikomu nepríde na um pozastavovať sa nad nejakým čudným javom.
         Príroda oddá sa náruživo do tvorenia a človek ju už nestačí sledovať. Zdá sa mu to aj
         bezúčelné. Radšej sa poobzerá okolo seba a hľadá, čo by mal vziať do rúk, aby ich nemal
         prázdne. Teraz na jar sa nemusí dlho rozhodovať. Je plno vecí tu v dome aj okolo domu,
         ktoré treba vziať do rúk, a plno úloh, ktoré treba splniť. Marusa sa ich chytá bez
         predpojatosti. Zvláštne, nedávno ju robota unavovala, stávala sa jej zo dňa na deň väčšou a
         neznesiteľnejšou príťažou. Nuž teraz by to nemohla povedať. Ba zdá sa, že dostáva vždy
         väčšiu chuť púšťať sa do nových podujatí. S únavou a podobnými neduhmi tela i duše nemá
         nijaké ťažkosti alebo proste o ne málo dbá. Od rána rýľuje usilovne záhradu, nie je to síce
         robota na pretrhnutie, ale aspoň taká sýta, že jej človek pred západom slnca má plnú hlavu
         a plné kríže, najmä keď je na celom dni vystavený jarnému úpalu. No Marusa sa nevie od nej
         odpútať ani pred východom mesiaca. Matúš už zatvoril krčmu, pomodlil sa pred svojou
         posteľou tri otčenáše, tri zdravásy, anjelpána i sláva, a ešte ju počuje poštrkávať rýľom
         za oknom. Pozerá na oblohu, kde začínajú vyskakovať hviezdy. Bude noc. Hádam by to už mohla
         nechať. Ale ona nie, aspoň kým si vidí pod nohy. Chcela by dokončiť tento fliačik pod
         oknom, aby mala pravú polovicu. Keď sa aj zajtra tak pousiluje, bude môcť pozajtre
         vymeriavať hriadky. Nuž je to veru neslýchaný výkon, zrýľovať za dva dni záhradu, kde sa
         zvykne vysadiť pol kily zemiakov. Sama sa podiví; keď sa zastaví a pozrie za seba na čiernu
         tablu rozrytej zeme. Kde sa v nej berie toľká sila a vytrvalosť? Najväčšiu dôveru skladá
         obyčajne do svojich rúk, ktoré sa neúrekom dobre rozrástli od tých čias, ako odišla z domu.
         Ale celý figeľ bude vari v tom, že zaujala nový pomer k práci. Mohlo by sa povedať, že
         prácu vie lepšie prežiť, a to, pravdaže, spôsobuje v nej radosť, ktorú predtým nikdy
         nepocítila.
   </p>
   <p>
    I Matúš čoskoro zbadá na nej zmenu, a preto sa s ňou častejšie zaoberá. Veď pre neho
         znamená najväčšie dobrodenie. Vari ju sám boh poslal. Zachránila mu majetok a zaistila
         budúcnosť. Má teda príčinu, aby sa s ňou zaoberal, a teraz, keď sa ukázala takou ochotnou a
         pracovitou, bude mať aj dôvod, aby sa jej niečím zavďačil, lebo nie je celkom skúpy, ako sa
         zdá, najmä keď si niekto získa jeho dôveru. Musí jej urobiť nejakú radosť, aby mala väčšiu
         chuť, povie si a myslí to naozaj.
   </p>
   <p>
    Jedného dňa potom podstrčí jej malý balíček. Nič zvláštneho, nič hodnotného, len
         zástera, obyčajná modrotlač. Marusa takú ani nenosí, je veľmi tmavá, skôr pre staršiu
         osobu, preto si ju oblieka len večerami, keď už nemusí ísť von, ale vcelku sa teší. Je to
         predsa malá pozornosť. Teraz sa jej nezdá, že by bola taká veľmi opustená. Niekto si ju
         všíma, necháva na nej oči, pozoruje ju, keď v záhrade rýľuje alebo keď sa zohýna nad
         hriadkou a seje mrkvu, hoci len tak ukradomky cez okienko na dverách alebo úzkou škáričkou
         na kôlni. Dobre je, keď o tom vie. Aspoň má dôvod zaoberať sa viac sama sebou.
   </p>
   <p>
    Odteraz nezabudne si ani jedno ráno poumývať tvár, namastiť vlasy a zapliesť vrkoč
         natvrdo. Aj oblieka sa poriadnejšie, čistejšie a tu i tam skúša robiť pohyby hlavou,
         plecami a driekom, o ktorých predpokladá, že by jej mohli svedčať. Nie je to nijaká
         márnomyseľnosť, vypočítavosť. Jednoducho, dievča si uvedomuje svoju hodnotu. Občas sa
         premeria pri raňajšom svite, keď zlezie z postele, alebo sa zastaví na chvíľku pred
         zrkadlom v izbe, keď tam upratuje, a zistí, že sa nemusí pred ľuďmi ukryť a hanbiť, hoci je
         len slúžkou. Ani z domu neprišla už pehavá a nejako zvlášť cintľavá a teraz sa trochu
         zaplnila, má okrúhly driek, strmé nohy, tučné ruky, prečo by sa nemohla pred ľuďmi
         pozvŕtať, prečo by nemohla potriasť telom, keď ho má také guľaté a pružné na všetkých
         miestach. Naozaj nemá nijaké tajné úmysly, veď je ešte mladá, neskúsená. Ale niekto si môže
         práve to vážiť, že nemá tajné úmysly a že je pravdepodobne veľmi neskúsená. Má porozumenie
         pre ňu. Rád hľadí na jej zvŕtanie, myslí na ňu aj vtedy, keď je sám, robí rozličné uzávery,
         vari si aj niečo zaumieni, a potom sa musí dostaviť účinok.
   </p>
   <p>
    Na hody dostane nové čižmy.
   </p>
   <p>
    Ach čižmy!
   </p>
   <p>
    Áno, Matúš v tomto prípade neľutoval ani námahu ani peniaze. Unúval sa dvakrát do mesta.
         Najprv s teľacou kožou, potom s kopytom, ktoré sám vystrúhal podľa starých Marusiných
         čižiem. Vyhľadal najchýrečnejšieho majstra a dal zhotoviť ľahké cifrované čižmičky, aké na
         Handľoch mávajú len družice. A teraz sú tu.
   </p>
   <p>
    Marusa sa im veľmi teší a chcela by v nich ísť do kostola.
   </p>
   <p>
    Ale nielen do kostola, môže ísť aj na tanec, ktorý vydržiavajú práve mládenci v mlynici.
         On, Matúš, sa rozhodol, že si vezme dnes na starosť celý dom. Nech sa len trochu pobaví,
         keď sa jej žiada.
   </p>
   <p>
    Marusa je radosťou takmer bez seba. Vznáša sa až v oblakoch. Kedy by si bola pomyslela,
         že ju pustia na tanec? Celá sa zjaší, ale zároveň si uvedomuje, akou vďakou je povinná
         svojmu dobrodincovi. Ach, keď to už má byť, pán si nemusí robiť starosti. Ona bude stačiť
         všetko urobiť: pripraví obed, večeru, opatrí dieťa i statok, veď ona nemusí byť všadiaľ
         prvá, vraví presvedčivo a všetko to aj tak presvedčivo dochvíľne urobí.
   </p>
   <p>
    V kostole sa síce dotisne pod chór, odkiaľ vidieť iba široké chrbty chlapov, čo za
         lavicami stoja, a čierne šatky starých žien. Na takýto sviatok kostol je napchaný a ona sa
         aj opozdila. Ani v mlynici nedostane sa ďaleko od dvier. Ale, chvalabohu, nie je náročná,
         uspokojí sa aj s tým. Ba keď sa neskoro v noci vkráda do svojej komôrky, je celkom
         vzrušená.
   </p>
   <p>
    Akože to bolo?
   </p>
   <p>
    Predovšetkým tam pod chórom neustále cítila na sebe ťažký pohľad richtárovho paholka.
         Opieral sa o posledný pilier pri stene v najtmavšom kúte, kde zvyknú umrlčie svietniky
         ukladať, a nespúšťal z nej svoje uhrančivé hlboké oči. Musela sa stále vyrušovať z
         modlitby. Ani kázeň dobre nerozumela. Bolo jej nevoľno, akoby ju kožka na celom tele
         svrbela. Prečo sa na ňu tak zadíval? Veď tam bolo dosť iných ľudí a pred ním popri stene až
         po samý kanceľ stáli dievky z dediny. Istotne musel nájsť na nej niečo také, čo nevidel ani
         na jednej. Najskorej to bude tak, lebo aj iní chlapi sa za ňou pozerali. A potom aj v
         mlynici. Či ju hneď neobstali, keď vošla dnu a oprela sa o stenu? Sotva si stačila upraviť
         sukňu, ktorú jej v tlačenici cez dvere pokrkvali, už mala dvoch gavalierov. Obaja sa
         tlačili k nej tak, že sa skoro povadili so ženami, ktoré okolo postávali. Z jednej strany
         richtárov paholok, z druhej pastiersky pomocník. Boli síce trochu podnapití. Núkali aj ju.
         Mnoho rozprávali, samé nezmysly, niekedy ju aj dosť opovážlivo obťažovali rukami, ale viac
         nič. Nakoniec sa im vyšmykla a ušla.
   </p>
   <p>
    Nuž, hľa, len čo vykročila z domu, už robila dojem. Nemusí sa teda obávať, že zapadne.
         Mládenci sú všadiaľ rovnakí. Keď vidia pred sebou rúče dievča, derú sa k nemu a ťažko sa
         dajú odbiť. Na richtárovho paholka netreba už nejako zvlášť pôsobiť. Dobre si ju zapamätal.
         Nezabudne na ňu, pôjde za ňou sám. Jeho oči sa zapálili žiadosťou. Kdekoľvek by sa
         objavila, pribehne k nej, ba aj v snoch bude stopovať jej zjav. Tak to býva.
   </p>
   <p>
    Pri vyzliekaní nezapaľuje ani sviečku. Nezdá sa to dosť bezpečné. Svetlo by vari mohlo
         niekoho zlákať k oknu. Keď utekala dolu dedinou od mlyna, neustále mala dojem, že ju niekto
         prenasleduje. Nemohol by to byť on? Bože môj, čo by si počala, keby sa teraz pri nej
         objavil? Hlavu má nejako pomútenú. Telo slabé, cíti únavu. Ach, nie, nie, len čím skôr
         vliezť do postele, pokrčiť sa, zatiahnuť na seba perinu, pritisnúť ruky na rozpálené prsia
         a počúvať, pozorne načúvať. Za oknom sa práve vzmáhajú podozrivé zvuky.
   </p>
   <p>
    Čo je to?
   </p>
   <p>
    Ach, nie, za oknom nič. Noc pokojne odpočíva medzi stromami v záhrade. Iba ak starý
         kocúr zošuchol sa za šopu, kde dosiaľ spal, a opatrne kráča po suchých polenách pod oknami,
         lebo sa mu pri nohách vlní mesačné svetlo. Ale v kuchyni sa naozaj niečo deje. Staré
         zošúverené dosky na dlážke zavŕzgali. Niekto tadiaľ chodí bosými nohami. Vari mu bolo dlho
         ležať na posteli. Perina ho trochu zahriala, i myšlienky mal veľmi živé. Musel sa prísť
         vyvetrať, rozptýliť. A vlastne, bolo mu treba zistiť, či Marusa nezabudla pozamykať, teraz,
         keď sa má vrátiť a dosnívať pokojne druhú polovicu noci, dostane malý závrat a potočí ho
         práve na tú stranu, kde sú dvere do Marusinej komôrky. Dlho šmátra, hľadajúc kľučku, a
         nejako prenáhlene, s divým, horúcim supením sa pchá dnu.
   </p>
   <p>
    Marusa nevie, kde sa má od hrôzy zahodiť, keď vidí náhle pred sebou veľkého chlapa.
   </p>
   <p>
    Pst, to som ja!
   </p>
   <p>
    Ježiši, kto?
   </p>
   <p>
    Neboj sa, nie, nekrič!
   </p>
   <p>
    Ale ona predsa kričí, aspoň zatiaľ, kým si uvedomí, koho má pred sebou a o čo ide.
   </p>
   <p>
    Sprostaňa, iba zobudí celý dom. Veď je to Matúš. Pravdaže, Matúš. Bolo mu trochu clivo,
         nemal sa s kým porozprávať, potešiť, lebo treba vedieť, že on je ešte chlap namieste, pri
         sile. Nuž prišiel pozrieť, či je doma, a trochu sa s ňou pobaviť, veď o tom nebude nikto
         vedieť.
   </p>
   <p>
    Marusa sa ani na také vysvetlenie nevie hneď upokojiť. Bože môj, veď ona nemala ešte
         nikdy pri sebe chlapa. Je plachá, zdržanlivá a bojazlivá, dá sa veľa prehovárať, ale brániť
         sa neopováži. Veď má pred sebou svojho gazdu, rozpáleného divou náruživosťou.
   </p>
   <p>
    I na druhý deň je trochu roztržitá. Nevie sa sústrediť na nijakú robotu, hlavne,
         neopováži sa pozrieť priamo na pani Hermínu, ale po dvoch, troch týždňoch si na všetko
         zvykne a stane sa sebavedomou, akoby vyhrala lotériu.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e999">
       </a>
       5
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Paulínka zatiaľ rastie.
   </p>
   <p>
    Spočiatku veľmi pomaly. Nevládze sa nijako vymotať z plienok, hoci s nimi každý deň
         vedie úporný zápas nôžkami a neskoršie i rúčkami. Plienok je totiž veľa. Za jednu žinku ich
         visí na záhrade, za druhú v kuchyni nad sporákom, jedna hŕba mokrých a zošúľaných povaľuje
         sa za dverami, druhá hŕba čistých čaká pri koši na použitie, a okrem toho treba pripomenúť,
         že pani Hermína ich všetky nastrihala z nového konca plátna. Malé nôžky s drobnými prštekmi
         a s mäkkými nechtíkmi sú na ne slabé, ba ani Marusa, ktorá ich denne aspoň dvakrát vyperie
         a ktorá má predsa mocné a tvrdé ruky, ani slnce, ktoré ich vysúša, nevie im dlhý čas
         rozrušiť a popretŕhať tkanivo.
   </p>
   <p>
    Takto je neustále Paulínka tuho sputnaná. Musí ležať zakrútená vo vankúši na posteli
         vedľa mamky alebo vo svojom košíku pod oknom, ak sa Marusa nad ňou nezmiluje a nevezme ju
         na ruky. Nemôže sledovať, ako sa jej narovnávajú nôžky, ako predsa aj v tesnom povijane jej
         pribúda na dĺžku aj na šírku, a hlavne, nemôže sa slobodne rozhliadať po svete, ako by sa
         jej z hĺbky celého srdca žiadalo. Pred očami má potom vždy ten istý všedný obraz: pochmúrnu
         a tichú izbu, napolo zastavanú a ovešanú rozličnými predmetmi a ozdôbkami, s ktorými sa už
         dávno zoznámila. Jej život prebieha pravidelným tokom, na ktorý si ona už zvykla. Ráno ju
         prebúdza všetečné slnce. Chvíľku sa zhovára s červenými muškátmi, chvíľku počúva staré
         hodiny, chvíľku sa hrá s vlažnou vodou v korýtku, a potom už len je, spí, je, spí, stále
         spí. Keby bola krotkým a spokojným dieťatkom, ktoré od života nečaká nič iné, len aby
         nepociťovalo nikdy hlad, možno, že by jej to aj stačilo. Ale ona je oveľa náročnejšia. Má
         živé oči, ktoré prezrádzajú, že za nimi veľmi rýchlo zreje duša. Nevie sa nasýtiť už iba
         pokrmom, ktorý zaisťuje pohodu tela, chce ešte viac, áno, chce ukojiť zvedavosť. Je síce
         pravda, že občas ju Marusa vezme so sebou do krčmy, kde sa môže porozprávať s cudzími
         ľuďmi, alebo na dvor, kde sa hemží toľko čudných operencov, ale to ju iba viac rozochveje a
         naplní novým tušením. Jej zvedavosť je rozhodne väčšia. Siaha ďaleko za múry domu i za
         ohradu dvora, lebo jej predstava sveta je oveľa rozsiahlejšia a zo dňa na deň ešte rastie.
         Chcela by nasledovať mačku, ktorá vyskakuje von oknom, alebo lastovičku, ktorá sa jej
         prešmykne popred oči a vzápätí vzlietne do belasých výšin.
   </p>
   <p>
    Prečo ju nepustia? Prečo ju držia za hluchými múrmi?
   </p>
   <p>
    Niekedy je z toho taká nešťastná, že jej od žiaľu vyhŕknu do očú slzičky a začne plakať.
         Ešte dobre, že v taký čas je obyčajne nablízku mamička, ktorá ju vie poľutovať. Ach, môj
         kvietok ľúbezný, nemá mi ho kto povarovať, vravieva. Marusa si ho nevšimla, ušla preč, a
         mamka nevládze, nevie si ho sama vyniesť na slniečko, kde by sa mohlo potešiť. Ale
         počkajte, vy zlí ľudia, veď ona vyrastie, bude mať svoje nôžky, potom ho už nedobehnete,
         poletí svetom ako motýľ, poletí a zanechá tu aj mamičku. Má pritom taký príjemný a teplý
         hlas a hovorí tak preláskavo, že sa obyčajne dá presvedčiť a zatíchne.
   </p>
   <p>
    Mamka je vôbec prvý tvor, ktorého začne lepšie chápať. Vie ju už svojím spôsobom
         pomenovať, ba vie sa s ňou i rozprávať. Nepozná si ju len podľa tváre, hlasu, ale aj podľa
         vône. Každé ráno, keď sa zobudí, obracia hlávočku, hľadá ju na posteli a celá tvár jej
         zažiari, keď ju zbadá. Cez deň by bola najradšej stále pri nej. Vie sa s ňou maznať, pozná
         toľko zaujímavých hier, a potom jej najlepšie rozumie. Aj v noci na ňu vyvoláva. Ešte vždy
         nachádza u nej najväčšiu bezpečnosť, keď ju vyrušia zo sna nejaké čierne predstavy alebo
         keď ju prekvapí nový jav, ktorý presahuje jej rozum.
   </p>
   <p>
    Pomerne rýchlo zoznámi sa aj s Marusou. Čiastočne preto, že preberie úlohu tetky Nánky a
         pomáha jej pri úkonoch, s ktorými si ešte sama nevie poradiť: prekrúca ju do suchých
         plienok, kúpe, oblieka, vyčesúva, ukladá na spánok, ale najskorej vari preto, že ju niekedy
         vezme so sebou. Marusa má toľko poviností. Nezdrží sa ani na jednom mieste dlhšie. Večne
         obchádza domom, motá sa po dvore, v záhrade, niečo hľadá alebo sa niečím zamestnáva, a ona
         si môže vtedy do chuti popásť oči. To je rozhodne príjemnejšie ako nemohúcne ležať na
         chrbte v košíčku a hľadieť vždy iba na začmudené hrady povaliny. Potom nie div, že zo dňa
         na deň stáva sa Marusa dôležitejšia. Je aspoň taká nepostrádateľná ako mamka. Odháňa jej
         tiež žiaľ. A to je práve dosť. Malá Paulínka nemá rada dlhú chvíľu, tieseň a stopy nejakého
         zmätku vo svojom srdiečku. Chcela by sa len tešiť, tlieskať rúčkami, plesať, veselo húkať a
         chcela by mať okolo seba len ľudí s jasnými tvárami. Napríklad k Matúšovi nevie dlho
         priľnúť len preto, že má vždy drsný a pochmúrny vzhľad. Nevie sa na ňu prívetivo usmiať,
         nevie ju vziať ani na ruky tak, aby nepocítila jeho silu. Pripomína jej súmrak, lebo chodí
         po dome ako studený tieň. Jeho krok duní a všadiaľ, kde sa objaví, spôsobuje zmätok. Ona mu
         nerozumie. Ach, nie! Je taký uzavretý, neprístupný ako ktorýkoľvek nemý predmet. Stále
         voľačo kuje, o čom nesmie nikto vedieť. Nuž najradšej je, keď ho ani nevidí. Zato kocúr je
         niečo iné. I ten niekedy býva práve taký mrzutý a nafúkaný samou starosťou ako Matúš, ale
         aspoň pri dievčatku okrieva a stáva sa prístupnejším. Nemá nejako zvlášť milú tvár. Naopak,
         mohlo by sa povedať, že má veľmi divú a mrzkú tvár. Jednak preto, že je už veľmi starý
         bojovník. Už mnoho rokov loví po tmavých kútoch, dierach tohto domu úplne sám, lebo zhodou
         okolností prišiel o život každý, koho nasadili do jeho revíru, aby sa od neho priučil
         remeslu a aby ho mohol nahradiť, keď sa aj on pominie. Poslednej konkurencie ho zbavil vari
         pred rokom sám Matúš. Roky a ťažká práca jeho živnosti ho museli zbaviť krásy, ak by sa bol
         ňou niekedy vyznačoval. A potom, pri jednom nebezpečnom zápase s vypaseným potkanom natrhla
         sa mu papuľa a prišiel o jedno oko. Nuž pohľad naň nemôže byť veru lákavý. Ale Paulínke to
         neprekáža. Ona sa teší na jeho hustú bundu so suchou srsťou. Kedykoľvek kráča honosne s
         vysoko zodvihnutým chvostom popri nej, ide ju od radosti vychytiť, celá sa trepe, naťahuje
         ruky, aby ho mohla chmatnúť za kožu a pritiahnuť k sebe. Starý kocúr nemá nič proti tomu.
         Niekedy sám vyskočí na košík, rozvalí sa jej pri nohách a dáva sa šticovať, ba aby vyjadril
         nejako spokojnosť s takou hrou, spustí naplno svoj mocný organ a pošibkáva frajersky dlhým
         chvostom.
   </p>
   <p>
    A práve takú istú vrelú radosť máva Paulínka z predstieraného hnevu veľkého moriaka,
         ktorý vládne neobmedzene na dvore. Kedykoľvek ju tam Marusa zanesie, aby sa jej na chvíľu
         zbavila, hľadá ho a pýta sa po ňom. Hu, hú, kde je? Moriak nedá na seba dlho čakať.
         Najčastejšie zvykne tróniť na vrchole suchého hnoja, odkiaľ má najlepší rozhľad po dvore,
         kde sa hemží veľké množstvo jeho poddanstva. Hneď hrmotným hlasom oznamuje svoju
         prítomnosť. Potom očervenie, spustí až po zem mocné krídla, rozprestrie široký chvost,
         naduje sa ani mechúr a kráča strmým krokom najbližšou cestou priamo k nej. Zdalo by sa, že
         v najkratšom čase spustí bojový škrek, vyskočí jej na hlávku a zmrzačí ju strašným
         zobáčiskom a pazúrmi. Sama sa desí hrôzou a sotva udrží v hrdle plač. Ale to sú vlastne len
         obvyklé ceremónie, ktorými víta vznešeného hosťa vo svojom kráľovstve. Nestane sa nič.
         Nepotečú ani slzy ani krv. Moriak ju obradne obíde, stane si jej po ľavom boku, spokojne
         pár ráz podudre, dôležite potrasie hlavou, bohato ovešanou odznakmi svojej hodnosti, a
         hádže výhražné a prísne pohľady okolo seba. Toto miesto nie je práve vhodné, ba ani
         dôstojné pre jeho zodpovedný vysoký úrad. Nemá odtiaľto veru najlepší výhľad. Národ sa mu
         môže rozlietnuť, kade chce, ale slušnosť, múdrosť i ostražitosť mu prikazuje, aby sa
         nepohol ani na krok z tohto miesta, lebo tuto má najlepšie na očiach dievča, ktoré mu
         zverila Marusa. Môže rýchlo zakročiť, keby nebodaj nejaký netopier chcel sa jej nanosiť do
         vlasov alebo keby ju chcel dravý jastrab zdrapiť do pazúrov. A o to vlastne išlo. Paulínka
         mu je nesmierne povďačná za také rytierstvo. Svoju spokojnosť dáva najavo niekoľkokrát
         hlasným hrkútaním. Chcela by veru napodobniť jeho múdru reč. A keby mala mocnejší hlások,
         aj by sa jej to podarilo. Potom stiahne trochu čelo, naduje líca, našpúli ústa, aby sa
         zdala práve takou vážnou a dôstojnou ako on, a venuje sa svojím záujmom. Teraz to môže
         urobiť s pokojným svedomím. Nemusí sa obávať, že ju vyplaší nejaké hrozné zjavenie. Má
         aspoň tak zaistenú bezpečnosť, ako keby bdeli nad ňou Marusine alebo mamkine oči.
   </p>
   <p>
    Bezpochyby dvor patrí medzi najobľúbenejšie Paulínkine miesta. Svet i život, ktorý
         tadiaľ prúdi, má pestrejšiu tvárnosť ako tam v izbe medzi šedivými múrmi. Nad hlavou má
         voľnú oblohu a okolo seba hlboké priestory, ktoré sa vlnia neustálym pohybom a ktoré
         zaľahýnajú zvukmi. Slnko neprichádza len jedinkým prúdom, ale zalieva ju zo všetkých strán
         naraz, akoby sedela priam v jeho prameni. Jej pozornosť nemôže ani na chvíľu ochabnúť. Vždy
         ju pútajú nejaké neobyčajné zjavy. Sotva sa odtrhne od jedného, už ju láka druhý. Niekedy
         nevie, ktorým smerom by sa mala obhliadnuť. Tu, hľa, zo zeme vyliezol jej po kabanôčke na
         rukáv obdivuhodný chrobáčik. Je drobnušký ako hrášok, má červený kabátik, ofŕkaný tmavými
         bodôčkami, a čierny golierik. Motá sa pomedzi chĺpky so sklonenou hlávkou, akoby niečo tam
         hľadal alebo akoby sa pásol. Práve pri takomto usilovnom sliedení dostal sa na okraj
         rukáva, kde sa začína jej ruka. Vari ho to prekvapilo, nečakal, že by sa pláň, po ktorej sa
         toľko napreháňal, tak náhle končila. Zastal, dvíha hlávku a hýbe kúsadielkami. Čo teraz
         podnikne? Opováži sa jej zoskočiť na ruku, alebo sa vráti a bude pokračovať vo svojom
         bláznivom behaní? Bolo by dobre, keby sa to mohla dozvedieť. A vôbec, čo tu hľadá, odkiaľ
         prišiel? Ale zároveň kury porobili veľký krik a zhŕkli sa doprostred dvora. Istotne to musí
         byť veľká udalosť, o ktorej tak hlasno vykladajú. A hneď tam ďalej odniekiaľ na plot zletel
         chytrý vták, krúti šibalsky hlávkou a neprestajne podskakuje na tenkých nôžkach. Chcel by
         vari niečo vyviesť. Ach, je toho tu toľko, čo by bolo treba pozorovať, čím sa môže malá
         hlávočka zapodievať. Ani do večera by s tým nebola hotová, ani na druhý deň, ani potom,
         veru nie, lebo čím dlhšie by hľadela, tým viac pozoruhodností by objavovala. Musela by sa
         tu zdržiavať celé dni, ako sa zdržuje moriak, a to ona nemôže. Čo by jej povedala mamka a
         či by bola Marusa ochotná chodiť neprestajne na ňu nazerať, či jej kury oči nevyzobali? Veď
         je ona ešte malá. Sotva sa vládze posadiť v košíčku. Také deti nemôžu sa dlho zdržiavať
         vonku. Niekedy vari veľmi slnce prihrieva, mohla by dostať úpal. Inokedy zas chladnejší
         vietor zaduje, mohla by prechladnúť. Mamka by mala s ňou trápenie, ba mohla by aj zomrieť,
         spôsobila by jej veľa žiaľu a smútku. Radšej nech sa pridržiava pri nej. Je to určitá
         zábezpeka pre obe strany.
   </p>
   <p>
    Paulínka musí sa podrobiť múdrej rade starších. Nemá iného východiska. Je odkázaná na
         nich. Bez nich nespraví ani jeden krok. Keď sa chce zodvihnúť, mamka, pomôž, keď sa žiada
         na dvor, Marusa, vezmi ma, a tak stále celý deň prechádza z jedných rúk do druhých a
         najviac do tretích rúk niektorej susedky, ak sa natrafí práve vtedy v krčme, keď je ona
         veľmi nespokojná so svojím stavom.
   </p>
   <p>
    No keď sa postaví na vlastné nohy, všetko sa zmení. Mamka ju už nevie udržať pri sebe
         ani rozprávkami o slncových koňoch a smelých popelúchoch ani tklivými piesenkami. Do veľkej
         izby, kde sa prvýkrát zvítala so svetom, chodieva iba spávať. Celé dni strávi vonku, lebo
         svet sa teraz pred ňou otvoril ani kvet a ona môže vstupovať doň voľne, môže sa ním opájať.
   </p>
   <p>
    Ach, svet je naozaj veľký. Nepatrí do neho len ich dom, sú ešte aj iné domy, hore i dolu
         ulicou, menšie i väčšie, každý so svojou zvláštnou vôňou. Sú tu mnohé dvory, záhrady, potom
         potok, pažiť a ešte veľa, veľa neobyčajných miest, ktoré slobodne navštevuje a kde sa dobre
         cíti, lebo je tam dostatok svetla, lebo sú tam veľké tajomstvá, ktoré by chcela rozriešiť.
   </p>
   <p>
    Marusa má s ňou sprvu veľa trápenia. Dievčatko je hádam príliš všetečné a najskorej aj
         trochu neposlušné. Nedrží sa pekne pri nej, ako by sa patrilo. Rado od nej odbehúva, túla
         sa po takých miestach, kde ešte nemá čo hľadať, a rýchlo sa vie stratiť bez stopy. Sotva ju
         spustí z očú, už jej niet. Musí ju potom hľadať, hoci má práve súrnu robotu, od ktorej sa
         nemôže hnúť. Kdeže je, ach, bože, veď teraz sa tu na prahu hrala. Či sa vari prepadla do
         zeme? Uteká ako bez duše na potok, prebrúsi záhradu, otvára chlievy, kurín, prehliadne
         všetky jej obľúbené kúty. Nie, nie, ani tam, ani tam. Dnes sa pustila iným smerom. Vyšla na
         cestu a uteká hore dolinou. Ešte nevie, kde sa zastaví. Cesta je široká a dlhá. Azda sa
         chce presvedčiť, kde až vedie. Jednoducho, nerozmýšľa o tom. Len to si uvedomuje, že musí
         utekať, lebo má naponáhlo. Nehľadí ani naľavo ani napravo, nepočuje ani hlasy ani hrmot,
         beží opreteky, len aby bola čím ďalej od domu. Šťastie, že si ju niekde na hornom konci
         všimnú dobrí ľudia a zavčasu uchytia spod ostrých kopýt cválajúcich koní a spod hrmotiacich
         kolies voza, ktorý sa práve rúti dolu vŕškom s ťažkým nákladom dreva. Marusa plače od ľaku,
         keď sa o tom dopočuje, zaklína sa, že ju zatvorí do komory, že ju bude bíjavať, ale nesplní
         ani čiarky zo svojich sľubov a po čase prestane tak svedomite vykonávať úlohu pestúnky,
         lebo už nemá o ňu strach, že by podbehla pod kone. Naozaj rýchlo rastie a nadobúda svoj
         rozum.
   </p>
   <p>
    A Paulínka to hneď aj využije.
   </p>
   <p>
    Už dávnejšie z prahu na zadných dverách, kde najradšej sedáva, túžobne hľadí na čiernu
         horu, ktorá sa za potokom hneď z pažite dvíha vysoko do oblohy a potom šíri na všetky
         strany do nedozerných diaľav. Keď ju prvý raz zočí, celá sa predesí, lebo ju nemôže k
         ničomu prirovnať. Ani k ich domu ani k modlitbe, ktorú ju učí každý večer mamka, ani k
         noci. Je rozhodne rozsiahlejšia, velebnejšia i hlbšia. Niečo, čo sa vyznačuje nesmiernosťou
         oblohy a presahuje ľudský pomysel. Nevidieť na nej zmeny. Celé dva dni pokojne odpočíva,
         akoby bola bez života alebo akoby aspoň spala tvrdým spánkom. Ale ona už pozná jej hlas.
         Dolieha k nej každé ráno i večer tichým šumením, akoby voda veľkým priestorom pokojným
         prúdom pretekala, niekedy sa jej zdá, že počuje dýchať veľké zviera. Ach, hrôza ju
         nadchádza, keď sa jej to dotkne. A predsa zmiera túžbou dostať sa až ta. Chcela by vedieť,
         čo skrývajú vysoké jedle v tmavom ihličí. Občas sa jej podarí prejsť cez potok, keď je voda
         odrazená do kanála, a vybehnúť na pažiť, odkiaľ môže nazrieť lepšie do hlbín tajomného
         sveta, ale ďalej sa neopováži. Myslí na Marusu, myslí na jej bedákanie, hnev. Azda by ju
         potom už istotne zavrela do tmavej komory.
   </p>
   <p>
    No teraz o tom vôbec nerozmýšľa. Keď sa nazdá, že je Marusa veľmi zaujatá, prebehne
         ľahko potok i pažiť a zastaví sa iba z opatrnosti na chvíľu pod ovisnutými konármi krajných
         jedlí. Hora je teda pred ňou. Áno, tu stojí oveľa väčšia, ako si ju mohla predstaviť. Hľadí
         do jej tmavých hlbín. Vonia jej chladný dych, napĺňa sa bázňou. Či vari má aj strach? Nie,
         ach, nie! Len slabé mrazenie jej prebeháva telom, ale je dosť odolná. Urobí jeden krok,
         druhý, najprv opatrný, potom ráznejší a rozhodnejší. Čoho vlastne by sa mala báť? Nevidí
         okolo seba predsa nič hrozného. Toto sú jedle, áno, len jedle. Ona ich pozná a dobre
         rozlišuje podľa kôry i podľa ihličia od smrekov. Majú hrubé, rovné kmene a stoja aspoň tak
         pevne ako ona na svojich nohách. To, po čom stúpa, je obyčajný mach, mäkký mach, ktorý
         každú jeseň nosieva Marusa domov, aby ním poupchávala diery na maštali. Tamto trčí zo zeme
         bútly peň, tam zas skala, zarastená šedivým lišajníkom. Keď sa obzrie, vidí ešte vysvietenú
         pažiť a za ňou záhrady, dvory, strechy domov, a keď hľadí hore, celkom dobre rozpoznáva
         medzi konármi jasnú farbu oblohy. Nuž netreba sa desiť. Kráča si len ďalej, stále
         rýchlejšie a bezpečnejšie. Vo všetkom, na čo hľadí, nachádza istotu, a to ju upokojuje,
         uvoľňuje. Ba po chvíli sa v jej srdci vzmáha veleba, ktorá ju prináša do povzneseného
         stavu. Má dojem, že kráča nejakým veľkým a prázdnym chrámom, a preto sa pokúša i spievať
         práve tak slávnostne, ako spieva jej matka každú nedeľu predpoludním, keď sú ostatní ľudia
         v kostole. Srdce má v poriadku, i myšlienky teplé a jasné, ako máva pri ktorejkoľvek hre.
         Pobehúva bezstarostne od stromu k stromu, plaší vtáky, ktoré sedia v ihličí, veverice,
         ktoré obhrýzajú po zemi šupiny, ale ju to nevyrušuje. Pri bútľavom pni sa zastaví, okolo
         rastie divá štiavka a ona dostala práve na ňu chuť, pri bielej skale sa zastaví i pri
         mladej jedličke. Potom si na chvíľu sadne, pohrá sa s červeným šúľkom, ktorý jej cupol k
         nohám, potom zas ide. Chcela by dôjsť k jasnému pruhu, čo práve pred ňou pomedzi stromy
         presvitol. Je to neďaleko, pár krokov, potom sa rozhodne, kde sa ešte obrátiť.
   </p>
   <p>
    Ale náhle sa jej v očiach zatmie, akoby jej niekto na chvíľu nadložil pred čelo dlaň.
         Musí prerušiť náhlenie, aby sa rozhliadla a aby si jasne uvedomila, čo sa to robí. Stalo sa
         vlastne niečo? Nič! Trochu vlčej tmy. A predsa. Zvláštne: je tu naraz ticho, nič sa nehýbe
         a uprostred toho ticha začne jej srdiečko šialene vyzváňať. Teraz by bol najvyšší čas, aby
         sa vrátila. Veď ani nezašla ďaleko. Keby odbehla pár stromov nazad, uvidela by presvitať
         pomedzi potemnené kmene slnečnú pažiť. No ona práve na to najmenej myslí. Stratí náhle
         pamäť. Naplní sa rýchlo desom a zdúpnie, akoby zapúšťala korene do zeme. Nemôže urobiť ani
         krok. Nohy má ťažké, telo sa jej trasie, musí kričať, veľmi kričať, aby sa nejako
         odputnala. Ale čím viac kričí, tým väčší des vôkol seba i v sebe vyvoláva. Hrôza jej stúpa
         do hrdla. Myslí, že sa každú chvíľu zadusí. A pravdepodobne by sa to aj stalo, keby
         dobrotivý boh nebol poslal práve v ten čas do hory Tóna.
   </p>
   <p>
    Veru nikoho iného. Paulínka si totiž nevybrala najvhodnejší čas na vychádzku do lesa.
         Bude vari niečo pred poludním. Nuž vtedy sú chlapi ešte vo fabrike, ženy majú najviac
         roboty okolo obeda, väčšie, čo smelšie deti sú zas v škole. Iba Nánkin Tóno je práve
         naporúdzi. Má síce tiež už byť pod učiteľovou regulou, ale že mu škola veľmi nevonia a že
         aj tetka Nánka ho zavše potrebujú na rozličné roboty, keď nemajú v dome chlapa, vytratil sa
         ráno do hory s košíkom na drevo. Ale v skutočnosti iný by na takúto úlohu ani nebol súci,
         ba ani by sa nepodvolil. Všeobecne medzi deťmi prevláda presvedčenie, že v tejto hore zo
         zemských dier, ktorých je tu naozaj dosť, vychádza na božie svetlo diabol, ktorý má na
         starosti pokúšať v dedine bohabojných ľudí, ale hlavne byť najstrašnejšou hrozbou deťom,
         ktoré neposlúchajú ani podobrotky ani pozlotky svojich rodičov. Preto ani jedno sa nedá
         napraviť ísť bez sprievodcu do týchto končín.
   </p>
   <p>
    Iba Tóno je taký opovážlivý.
   </p>
   <p>
    Od tej rušnej a nebezpečnej noci, ako stál na stráži pri posteli pani Hermíny a nad
         košíkom, kde malá Paulínka snívala svoj prvý pozemský sen, povyškrabával mnohé misky a
         vylízal mnoho tanierov, nuž narástol neúrekom na poriadneho chlapčiska. Tetka Nánka vravia,
         že ho musia v noci škriatky na posteli za nohy a uši naťahovať, lebo každé ráno zistia, že
         má hrdlo dlhšie a hnáty hranatejšie. Čiastočne sa tomu v duchu aj tešia. Do chalupy im
         začína tiecť, ploty sa rúcajú a oni na všetko nestačia, ba opúšťajú ich aj sily, a tu im
         rastie rúči chlap. Tu i tam v slabších chvíľkach vedia odpustiť i dcére, že im zanechala na
         gogoľci takého pankharta a sama sa šla honiť po svete. Ale na druhej strane s určitými
         obavami hľadia na svoje skromné zásoby v komore a bedlivejšie rozpočítavajú svoje zárobky
         pri posteľkyniach, lebo musia zo dňa na deň väčšie halušky sádzať. Tóno je, akoby v ňom
         horelo. Sprace poctivo svoju chlapskú porciu, čaká na polovicu z ich, celý deň lašuje po
         komore a vyhrýza všetko, čo nájde pod zuby, a ešte je hladný. Budú si musieť vari kvôli
         nemu zaopatriť väčší kotlík. Potom nie div, že mu laby trčia zo všetkých šiat a že mu
         líčiská horia krvou.
   </p>
   <p>
    Z Tóna je veru celý chasník.
   </p>
   <p>
    V dedine ani nieto silnejšieho chalana. Patrí síce medzi začiatočných školáčikov, ale
         majú pred ním rešpekt aj tí, čo chodia posledný rok do školy a sedia dôležito v samých
         zadných laviciach. Nie že by bol veľmi nespratný a zbitný, to nie. Má vcelku studenú krv a
         vari aj dosť riedku žlč. No vie si ľahko vynútiť uznanie, keď na to príde. Má širokú dlaň,
         na svoj vek dlhé ruky a hádam aj veľa tvrdých a hrubých kostí v tele, lebo každého
         pomliaždi, koho opatrnejšie nechytí. Pán farár na hodine náboženstva mu dal prezývku
         Goliáš, čo všetky deti prijali s jasotom, len on sa nevie úplne s tým uspokojiť, najmä keď
         sa dozvie, aká biblická úloha mu bola tým pririeknutá. Preto trochu aj na pána farára
         zanevrie. Ale svoju silu si dostatočne uvedomuje a vie ju aj ku spokojnosti tetky Nánky
         náležite využiť. Keď je doma, neustále sa s niečím pätí a mocuje. Najradšej s drevom v
         kôlni. Reže, kála, ukladá a občas vezme si pevnú reťaz, klin a sekeru a ide zvláčať z hory
         sucháre. Vyberá si najväčšie kusy, často naraz i dva, a naťahuje sa s nimi do tých čias,
         kým ich neuloží na hŕbu pod kôlňu. Nepotrebuje na to nijakú pomoc ani ochranný sprievod. O
         rohatom pokušiteľovi vie hádam najviac rozprávať, ale nemá z neho strach. V hore si počína
         práve tak isto a rozhodne ako doma alebo medzi deťmi na ulici. Našťastie ani v tomto čase
         nedala mu náruživosť pokoja. Vybral sa do hory ako obyčajne, vystrojený sekerou a reťazou.
         A, hľa, niekto práve potrebuje jeho pomoc.
   </p>
   <p>
    Paulínku z krčmy dobre pozná, i keď sa mu udalosť o bledej panej a drobnuškom dieťati
         sotva marí v pamäti. Počul od tetky Nánky rozprávať o nej veľa, v akom nebezpečí bola, keď
         prišla na svet, ako dlho hladovala, ako pre ňu musí jej mamka veľa a dlho trpieť, a potom,
         vidí ju zakaždým, keď má nejakú povinnosť v krčme. Pribehne za Marusou, motá sa po výčape,
         veľmi múdro sa spytuje na obsah rozličných fliaš, slameníc, strká všetečne ruky do zásuvky
         s peniazmi alebo sa aspoň niekde nablízku hrá s veľkou okatou bábou. Je práve taká, ako si
         ju predstavoval: trochu bledá, má hlboké oči, čierne a husté vlasy, behá ako vrtielko a je
         možno aj dosť smelá na svoj vek. Ale on sa nemôže zbaviť vedomia, keď sa na ňu díva, že sa
         ešte vždy nachádza vo veľkom nebezpečenstve. Sám pánboh vie, ako na tú myšlienku prišiel. A
         ani nevie povedať, o aké nebezpečenstvo ide. Azda zlí duchovia, ktorí o ňu zápasili, keď
         prichádzala na svet, neuspokojili sa celkom tým, že ju tetka Nánka zachovali nažive, preto
         ju ešte vždy obletujú, striehnu na príležitosť, keď nebude mať nablízku ochrancu, aby sa
         mohli na ňu vrhnúť. Áno, tak. Veľa sa o tej veci narozmýšľa, ba plní sa aj obavami a veľmi
         zazlieva Maruse, že ju často púšťa z očú. Nemali by ju nechávať bez dozoru, nemali by jej
         dovoliť behať po záhrade a po ceste. Ľudia sú síce všadiaľ, ale niekedy nestačia oratovať,
         a nešťastie je hotové.
   </p>
   <p>
    A, hľa, práve teraz sa jeho tušenie potvrdilo. Čo by sa bolo stalo, keby sa bol len o
         pár minút oneskoril. Satan veru nemá zmilovanie ani s dievčatkom, ktoré ešte nemôže vedieť
         hrešiť. Je bezohľadný a zákerný. Možno by teraz bledá Paulínka ležala na zemi bezduchá s
         veľkou krvavou ranou na čele, aby si ľudia mysleli, že spadla na ostrú skalu a tak prišla o
         život. Satan vie, ako má zahladiť svoj zločin.
   </p>
   <p>
    Tóno je ešte celý zadychčaný, ako utekal. Pre každý prípad vzal si aj sekeru. Človek
         nevie, ako ju môže použiť. Drží ju na konci poriska, aby sa mohol poriadne rozohnať. Oči mu
         horia, má odreté koleno, tuto dolu v behu zabakal, aj nohavicu si rozdrapil na boku. Ale to
         nič! Aj tak dosť oduševnene sa náhli k ohrozenej.
   </p>
   <p>
    Vari ho videla?
   </p>
   <p>
    Paulínka nevie, koho mala vidieť. Bola tu sama. Okolo nej boli stromy práve tak, ako sú
         aj teraz. Nepamätá sa, že by sa bolo niečo pohýbalo, že by bol dokonca k nej niekto
         pristúpil, pravdu povediac, nestarala sa o to. Bola zaujatá sama sebou. Ale je neobyčajne
         šťastná, že ho vidí živého a práve takého smelého a oduševneného pred sebou. Vedomie sa jej
         vracia. Srdiečko má zas na pokoji, nuž z vďačnosti je ochotná prisvedčiť na všetko.
   </p>
   <p>
    A mal aj rohy?
   </p>
   <p>
    Prečo by nemohol mať?
   </p>
   <p>
    Aj kopytá?
   </p>
   <p>
    Pravdaže!
   </p>
   <p>
    A kde stál?
   </p>
   <p>
    Tu!
   </p>
   <p>
    Teraz sa Paulínka konečne rozpamätá a má dojem, že naozaj niekoho videla. Vie ho dosť
         presne popísať, ba vie celkom určite, kde stál. Práve tu to bolo, kde sa ešte hadie perie
         hýbe. Vystúpil naraz pred ňou zo zeme, vyplazil jazyk, natiahol pazúry, aby ju chytil za
         hrdlo, ale ona začala kričať a vtom prišiel už on, Tóno.
   </p>
   <p>
    Veru tak to bolo.
   </p>
   <p>
    Teda tak. Ach, veď Tóno to predvídal. On ho dobre pozná. Neraz sa spolu stretnú. Ale s
         ním si už neporadí. Ach, kdežeby, veď by mu on dal. Načože nosí so sebou sekeru. Iba pre
         malé deti je nebezpečný.
   </p>
   <p>
    Paulínka by nemala sama chodiť do hory. Aspoň kým nedorastie. Alebo keď už chce, nech
         len jemu odkáže, on vždy príde i so sekerou a odprevadí ju. Ba môže s ňou zájsť až do
         Zeleného kúta, kde preteká jarček, v ktorom sa mihá plno zlatých rybiek, môže jej ukázať
         jarabice, drozdie vajíčka, jastrabie hniezdo, ba aj jelenie parohy, ktoré našiel v kružine
         a má ich ukryté pod machom. Veru môže. Kvôli nej to urobí, keď bude chcieť, ak mu niekedy
         donesie okruštek chleba.
   </p>
   <p>
    Či by to mohla?
   </p>
   <p>
    Paulínka nevie. Ale celkom sa nezrieka, lebo túži vidieť všetko, čo spomína. Chcela by
         rozhodne s ním prejsť celú horu. Chcela by ísť všadiaľ, kde chodieva on. Ach, áno, a s
         okruštekom to už nejako zariadi. Veď to nemusí byť práve okruštek. Môže to byť aj smidka.
         Tóno sa uspokojí. Len nech je z takého bieleho chleba, ako jedáva ona, keď sedáva na prahu.
   </p>
   <p>
    Ale Paulínka mu ešte toho dňa, keď sa šťastlivo dostanú z hory, vynesie na záhradu
         poriadny okruch a zostane mu potom stále takou vďačnou. S okruštekmi nemá ťažkosti. Marusa
         ich nepočíta, ani nožom nejako nemeria, ba občas, keď ju nadíde márnomyseľnosť, pretrie ich
         aj voňavou husacou masťou, lebo nemá tušenie, aké majú poslanie. Tým si Paulínka zaistí
         výdatnú a trvalú ochranu.
   </p>
   <p>
    Od tých čias má naozaj otvorené všetky cesty do sveta. Môže sa pustiť, kade chce, a
         nemusí sa obávať, že niekde stretne obludu. Tóno ju všadiaľ sprevádza verne ako rytier.
         Sotva vyjde zo školy a stačí zhltnúť obed, už je tu. Sedí niekde nablízku, najčastejšie na
         pažiti za potokom medzi hustou jelšinou alebo priam pod záhradným múrom v potoku, kadiaľ sa
         ešte ťahajú husté tekvice, aby nebol nápadný, hádže do potoka skalky a pohvizduje, akoby
         len tak pre seba z dlhého času. Ale Paulínka dobre pozná ten hvizd. Nemá viac pomeškania
         doma a o chvíľu ich vidieť bežať ruka v ruke pažiťou.
   </p>
   <p>
    Tóno už vie, kde sa majú obrátiť. Dnes má so sebou košíček, lebo sľúbil tetke, že
         donesie do mrvenice k večeri mladých tančokov a smrečkov. Teraz je práve čas, keď na
         mäkkých lúkach medzi horou najtuhšie rastú. Je máj, včera pršalo, noc bola teplá a od rána
         ich vari ešte nikto nebol vyzbierať. Nuž keď obídu Kozí vrch, istotne ich budú mať plný
         košíček. Kozí vrch, to je ten najvyšší na tejto strane potoka. Trčí z neho biela skala.
   </p>
   <p>
    Áno, ten, lenže to sú nie obyčajné skaly. To je kamenný stôl a stoličky, keď chce
         Paulínka vedieť. On ich videl na vlastné oči, lebo tam už bol. Tam voľakedy sedával Jánošík
         i so svojou družinou. Ešte dosiaľ vidieť rováše, ktoré sám vytesal valaškou. Ale oni tak
         vysoko nejdú. Prejdú popod skalu Suchou dolinou na druhej strane a vrátia sa späť na pažiť.
         Keď nebude vládať, vezme ju na chrbát.
   </p>
   <p>
    Ale Paulínka vládze. Má dobré nohy. A keby ju aj trochu zaboleli, nebude sa veru
         ponosovať. Nesmierne sa teší, že ju Tóno vzal na takú dlhú a odvážnu cestu. Je to pre ňu
         veľká udalosť. Ešte sa neškrabala dovrchu, kde si treba pomáhať aj rukami a kde sa nesmie
         veľa dívať za seba na dolinu, ak sa nechce skrbáľať do potoka. Ešte nešla takými horskými
         lúkami, kde rastie toľko rozličných chlpatých kvetov. Ach, je celkom vytešená a rozjasnená.
         Skacká ani vtáča, pobeháva za zelenými muškami a rozosmeje sa tenkým, zvonivým hláskom ako
         zvonček, keď spadne, lebo tu sa nemôže udrieť. Všadiaľ je hrubá vrstva mäkkého machu, ktorá
         ju nadnáša ako perina. Ani inakšie nebezpečenstvo jej nehrozí. Tóno tvrdí, že na takýchto
         miestach sa nezdržujú ani hady ani jašterice, lebo je príliš tienisto a vlhko. Môže
         odbehúvať, kde chce, zaostávať, koľko chce. Tóno na ňu počká. A keď zájde do húštinky,
         ohlasuje sa, aby ho počula. No najradšej predsa len hopká okolo neho. Tu a tam sa náhle
         pristavuje a ostražito hľadí medzi trávu ako on. Tu by mali rásť smrčky. Sú však ešte malé
         a majú hnedú hlavičku ako suchý list, nuž ľahko ich prehliadnuť. Aj Tóno sa dá napáliť.
         Neraz miesto smrčka zodvihne obyčajný šúľok, ktorý potom za hlasného obdivu Paulínky
         vyhadzuje vysoko, vysoko nad sochorce stromov.
   </p>
   <p>
    Oveľa menej ostražitosti potrebujú pri zbieraní tančokov, lebo tie rastú spolu vo
         veľkých, tmavých kolesách, ktoré vidieť zďaleka. Vyzerá to tak, akoby ich bol niekto
         rozsieval.
   </p>
   <p>
    Veď ich aj seje.
   </p>
   <p>
    Kto?
   </p>
   <p>
    Svätý Peter. Chodí každú noc po lúkach so zásterou a seje medzi kružinou, aby mali ľudia
         čo pomrviť do polievky. Tóno to vie od tetky Nánky, nuž musí to byť pravda.
   </p>
   <p>
    Paulínke je clivo okolo srdca. Toľko tichých pohľadov ťažko znáša. Napätie vo svojej
         duši a v povetrí si nevie vysvetliť tým, že práve vošli do hlbokej zápače, nad ktorou sa
         povážlivo zúžilo svetlo. Je príliš malá, aby pochopila závislosť stavu ľudskej duše od
         prírodných javov.
   </p>
   <p>
    Zato Tóno si to všimol. Je stále v strehu. Nespúšťa ju z očú ani vtedy, keď sa zdá, že
         je veľmi zaujatý hľadaním húb. Jedným okom vždy pozoruje, kde je, čo robí a ako sa cíti. A
         keďže už má aj určité skúsenosti s deťmi, ponáhľa sa zaplašiť nebezpečné tiene od svojej
         chránenky. Ukáže jej na hrubizný konár starej jedle, z ktorého vyrastá zelený krúžik.
   </p>
   <p>
    Paulínka sa nevie prenadívať. Ako je to možné? Krúžiky rastú len zo zeme.
   </p>
   <p>
    To je imelo. Vysvetľuje pohotove Tóno. Imelo rastie aj na jedli. Len keď vie o ňom. Raz
         si poň príde a urobí zelený lep na vtáčiky.
   </p>
   <p>
    Akože to povedal, lep na vtáčiky?
   </p>
   <p>
    Áno, na vtáčiky, najskorej sa lapí stehlík.
   </p>
   <p>
    Aha, Paulínka už rozumie, aj u Gajerov majú nad dverami do kuchyne klietku so stehlíkom
         a vravia, že ho chytili na lep.
   </p>
   <p>
    Nuž áno, stehlík sa dá ľahko chytiť na lep. On, Tóno, to vie a môže jej jedného chytiť.
   </p>
   <p>
    Paulínke zažiaria očká radosťou, že bude mať tiež klietku so stehlíkom. Niekoľko ráz
         okolo Tóna poskočí a zatlieska.
   </p>
   <p>
    Tóno sa tou radosťou tiež trochu nakazí a je ochotný chytiť jej aj ježa. Vie, kde majú
         hniezdo. Teraz sú tam mladé. Keď odrastú, jedno jej donesie. Môže ho zatvoriť do komory a
         bude im tam lapať myši.
   </p>
   <p>
    Ach, nie, ona ježa nechce.
   </p>
   <p>
    Prečo?
   </p>
   <p>
    Akože je to s jeho pichliačmi?
   </p>
   <p>
    Nuž tak, že si na ne napicháva plánky, keď si chce urobiť väčšiu zásobu na zimu.
   </p>
   <p>
    Či ich nedostal z tŕňovej koruny Pána Krista?
   </p>
   <p>
    Kto jej to povedal?
   </p>
   <p>
    Marusa!
   </p>
   <p>
    Nuž to je klamstvo, lebo by o tom museli najprv vedieť tetka Nánka.
   </p>
   <p>
    No ona ho jednako nechce. Stehlík jej stačí. Bude mu lapať hlísty.
   </p>
   <p>
    Lenže stehlík má radšej ľanové semiačko.
   </p>
   <p>
    Tým lepšie, ľanového semiačka majú na šope v starých truhlách dosť.
   </p>
   <p>
    Nech má teda stehlíka, keď tak chce. Ukončuje múdro rozhovor Tóno, aby bolo po jej, a má
         chuť urobiť jej aj klietku. Strýc od Špiritajov, ktorý pletie košíky, mu už poradí, aké
         prúty má nastrúhať a ako začať. Áno, veď on mu zavše v zime pomáha. Ale nemusí sa už o tom
         rozhovoriť. Práve vyšli z úzkej zápače na laz a tu sa im otvára výhľad na široké údolie,
         zelené polia, mnohé kopce a tmavé vrchy za nimi. Paulínka zhíkne, zastane a nevie prísť k
         slovu.
   </p>
   <p>
    Tu dolu pod nimi na širokom priestranstve kopí sa veľké množstvo domov, strecha na
         streche ako nejaká hromada šedivého kameňa. Niektoré domy sú vysoké o niekoľkých
         poschodiach, niektoré strechy červené ako tehla, iné biele, iné zas zelené. Spomedzi nich
         dvíhajú sa štyri veže so zlatými guľami a krížmi. Pomedzi stromy prebehujú krížom-krážom
         cesty, rovné, akoby ich niekto linonárom nameral. Ach, nikdy nemala predstavu o takom
         množstve domov. Nikdy nemala tušenie, že môže byť toľko ulíc. V dedine je iba jedna. A
         potom je tu ešte veľa podivuhodností, ktoré ju udivujú. Údolím tiahne sa široká, lesklá
         stužka ako klzké telo ozrutného hada, poniže je zas hromada dlhých domov s akýmisi vysokými
         rúrami na strechách, z ktorých sa valí čierny dym, tam hladká rovina, rozvalené polia, nové
         doliny, svetlá, blesky, tiene a nesmierna obloha. Nevie, na čo by sa mala skôr podívať.
   </p>
   <p>
    Tóno si musí sadnúť, aby jej všetko poriadkom vysvetlil.
   </p>
   <p>
    To je mesto. Či už bola niekedy v meste?
   </p>
   <p>
    Ach, nie, ale vravia, že tam býva jej kerestmama, raz že aj ona pôjde k nej.
   </p>
   <p>
    Tetka Nánka chodia tam každú sobotu. Niekedy donesú odtiaľ biely rožok, lebo tam sú aj
         pekári, čo pečú biely chlieb a deťom rožky. Áno, potom sú tam železné obchody, kde
         predávajú kosy. Jemu, Tónovi, už čoskoro budú musieť jednu kúpiť.
   </p>
   <p>
    Poniže je zas fabrika s veľkými komínmi. Hľa, ako sa z nich čmudí. Zaiste hajceri hádžu
         do pece uhlie. Lebo tam nekúria drevom ako v dedine, ale uhlím. Preto je aj dym taký
         čierny. Keď vyjde zo školy, pôjde aj on ta zarábať. Tetka Nánka mu dajú dreváky a kapsu po
         starom otcovi a pôjde. Najprv bude iba pálenku a vodu nosiť chlapom k peci. Lebo pri
         peciach je veľmi horúco. Ach, nemôžu zniesť chlapi na sebe ani šaty. Majú iba remenné
         zástery a musia sa oblievať vodou, aby sa im kožka nechytila. Ale potom môže byť aj on
         hajcerom a každý mesiac donesie tetke Nánke poriadnu výplatu. Veru tak. Tóna čaká veľká
         budúcnosť. Mohol by o nej veľa vyprávať, lebo keď je sám, stále na ňu myslí. Ale Paulínka
         je zvedavá na ten lesklý pás, čo sa plazí pomedzi kružinu.
   </p>
   <p>
    To je rieka.
   </p>
   <p>
    Pravdaže, Paulínke to ešte nestačí, musí doložiť, že je to veľká voda, väčšia, ako
         tekáva v nedeľu potokom, keď odrazia kanál, že v nej žijú také veľké ryby ako bravy a že na
         jar, keď sa zodvihne, púšťajú po nej plte, ktoré plávajú i s pltníkmi dolu prúdom.
   </p>
   <p>
    Kde až?
   </p>
   <p>
    Do sveta!
   </p>
   <p>
    Kde?
   </p>
   <p>
    Tóno zodvihne ruku a chcel by ukázať presné miesto na obzore. Ale náhle zbadá, že je to
         nemožné. Má takú malú ruku, sotva si ňou dočiahne nad čelo, dolina, kade sa vinie rieka, je
         dlhá, ani nevidieť, kde sa končí, ale rieka tečie ešte ďalej, krúti sa poza tie vrchy,
         ktoré tam ďalej splývajú s oblohou, rozľahlými rovinami, ktoré sú za nimi a ktoré už nemôžu
         vidieť, a potom ďalej do sveta, nuž kde zapichnúť prst. Svet náhle rastie pred ním, šíri sa
         na všetky strany do nedohľadna a on sa stráca v ňom. Badá, že musí niečo spustiť zo svojho
         velikášstva. Svet nemožno zmerať rukou, ak sa nechce ukázať smiešnym. Musí sa vzdať, a aby
         zakryl svoje rozpaky, radšej upozorní Paulínku na podlhovastý kopec tamdolu pod horami a
         povie, že je to hrob.
   </p>
   <p>
    Ktože je v ňom pochovaný?
   </p>
   <p>
    Vari sám Atila.
   </p>
   <p>
    A kto to bol?
   </p>
   <p>
    Atila bol bič boží, odpovie rýchlo Tóno a je spokojný sám so sebou, že to práve tak
         dobre vie ako starší žiaci, keď ich učiteľ v škole rectuje.
   </p>
   <p>
    Potom sa poberú ďalej. Majú pred sebou polovicu cesty a ešte aj mnoho vecí, o ktorých sa
         musí Tóno naširoko rozhovoriť. Paulínka je veľmi bystrá a náročná. Všíma si aj to, čo jemu
         vypadne z pozornosti, alebo aspoň čomu neprikladá takú veľkú dôležitosť, aby sa
         zastavovali. Dáva neustále otázky a často také neočakávané, že aj jemu sa schumelí v hlave
         a musí rýchlo vymýšľať fígle, aby si zachránil protektorstvo. Neunavuje ju ani cesta.
         Pobeháva a poskakuje ani kozliatko. Má na konci cesty tváričku práve takú živú ako na
         počiatku. Keď príde domov, je síce na tele ustatá, nemá už chuť behať popred dvere ako
         zvykne každý večer za mladými chrústami. Sedí pokojne na prahu, počúva, ako vyhrávajú
         svrčky, a potom sa pýta späť. Ale na duchu je svieža. Mnoho zo svojich skúseností povypráva
         Maruse, niečo mamke, kým pri nej nezaspí. No najviac si necháva pre seba, aby mala na čo
         myslieť, aby mala čím zamestnávať svoju hlávočku, na ktorej sa zo dňa na deň rozjasnieva
         viac čielko.
   </p>
   <p>
    Tóno sa jej teraz stane najmilšou a najbližšou osobou. Je rozhodne najsmelší,
         najmocnejší a najmúdrejší. Aspoň Marusa sa mu v ničom nevyrovná. K mamke ho neprirovnáva
         len preto, že jej nechce spôsobiť zármutok, a mamka vari patrí aj k celkom inému druhu
         ľudí. No v každom prípade teraz myslí viac na Tóna ako na ňu. Jediný deň nemôže prežiť bez
         neho. Keď sa ukážu príznaky, že nepríde na dohovorené miesto, sama ide k nemu. Už vie, kde
         býva tetka Nánka, ktorá chytá malé deti na potoku do hrotka, ba aj to, že sú u nich vždy
         dvere spredu zatvorené a že treba prejsť medzierkou poza dom pod kôlňu. No a Tóno sa sám
         usiluje, aby príliš často neprišiel o svoju odmenu. Temer v tom istom čase a každé
         popoludnie ozýva sa jeho pískanie a potom podniká s ňou poučné vychádzky všetkými smermi.
   </p>
   <p>
    Takto Paulínka každým dňom nadobúda väčší obzor. Zoznamuje sa s novými vecami i ľuďmi,
         vytvára si k nim vzťah a nadväzuje priateľstvá. Vonkajší svet ju stále viac vzrušuje a ona
         sa musí k nemu vracať vždy s určitejšími myšlienkami a citmi. Už nemá doma ani toľko
         meškania, aby sa pokojne najedla. Marusa sa s ňou preto veľa natrhuje. Najnovšie prišla
         medzi deti a má s nimi veľa pokonávačiek. Musí ísť ku Gajerkinej Valerke. Má krásne ružové
         handričky, aké práve potrebuje na nedeľné šaty pre svoju bábu. Ona jej za ne dá čipôčky,
         ktoré ukradomky nastrihala z mamkinho sviatočného kabátika. Musí ísť pomáhať chlapcom na
         potok stavať hať. Včera prekopali jarček, doniesli tehly i tľapkavé skaly, dnes urobia hať
         i zástavy také isté, ako sú na stave, potom pretiahnu aj hrable a budú plaviť drevo. Musí
         sa ísť pozrieť na haličských Cigánov, ktorí stavajú za dedinou šiatre. Nemá kedy zdržiavať
         sa doma. Musí byť všade tam, kde sa niečo robí. Na spoločnosti jej nezáleží. Nie je
         výberčivá. Raz sa natriasa s polonahými a umazanými pastierskymi deťmi, raz zaháňa veľkým
         prútom pasáčkam husi na pažiti alebo čupí s chlapcami okolo ohňa a papekom štúra do
         pahreby, v ktorej vystreľujú upečené orechy. Ale všade pri nej je aj veľký Tóno, aby
         zavčasu zakročil, keby ju niekto ohrozoval alebo keby sa jej upieralo nejaké právo.
         Obyčajne nikdy k tomu nedôjde. Nespratník ponáhľa sa skoro vždy sám napraviť chybu alebo
         nahradiť škodu, ktorú spôsobil. Nie preto, že by azda Tónová päsť naháňala taký strach, ale
         preto, že Paulínka požíva všeobecnú úctu. Všetky deti ju jednomyseľne považujú za
         krehkejšiu a jemnejšiu osôbku, ako sú samy. Šetria ju, dávajú jej prednosť a vedelo by ich
         svedomie veľmi trápiť, keby jej spôsobili nejakú krivdu. A Paulínka je dobrosrdečná,
         prajná. Nevie ublížiť. Stavia sa vždy na stranu poníženého a zavrhnutého. Vie poľutovať a
         pretrpieť bôľ iného. Pri hre je ústupčivejšia, podvoľuje sa vedeniu, nezadiera, nerobí
         prieky. Oduševňuje sa za každú maličkosť a ochotne vyhovie prosebníkom, ktorí zatúžia po
         nejakej maškrte z ich preplnenej komory. Nuž ktože by ju nectil a nemaznal. Paulínka je
         miláčikom detského národa v celej dedine. Všade je vítaná.
   </p>
   <p>
    Aj Tóno sa popri nej zušľachťuje. Neraz pozoruje jej malé biele rúčky s ružovými
         nechtíkmi a pomeriava ich so svojimi čľaptavými a drsnými. Ale aké pomeriavanie? Či sa dá
         kvet s kameňom porovnať? Paulínka je celkom iná bytosť ako on. Patrí azda medzi tie
         bytosti, čo strážia božie telo na oltári. Celá jej postava je ľahučká ako páperie. Áno,
         musí byť veľmi opatrný, aby jej niekto neuškodil. Vari bude dobre, keď sa častejšie umyje,
         pieskom vydrie ruky, keď si i vlasy prečeše, keď si pred ňou aspoň do rukáva vyutiera nos,
         keď pocíti, že mu prevlhúva. Nerobil to nikdy, iba ak si jazykom zavše zalizol, ale teraz
         to bude musieť robiť. A vôbec, nepatrí sa akosi, aby pred ňou smrkal, pľuval, sŕkal, ako to
         robievajú iní, ba nemôže pred ňou ani tak hocako rozprávať. Veru. V poslednom čase vyhýba
         sa aj bitkám, najmä keď je ona nablízku. Spory, ktoré by sa inakšie mali skončiť na zemi
         krvavými škrabancami a plačom, snaží sa urovnať vyjednávaním, hoci ho to stojí veľa
         zapierania a dosiahne iba mnoho nedodržateľných sľubov. Pravdu povediac, má teda Paulínka
         na neho blahodarný vplyv. Ak to tak ďalej pôjde, vyrastie z neho rúči chlapec. Aspoň tetka
         Nánka robia si také uzávery, keď spozorujú, aké má zo dňa na deň poslušnejšie a hladšie
         vlasy a ako málo chodievajú ženy k nim na výpravky.
   </p>
   <p>
    Ale raz predsa zvíťazí nad ním stará vášeň. Príčinu na to mu zavdá nenávisť, ktorá sa
         vyvinie medzi najmladšími bojovníkmi dediny a dvoma kučeravými synmi pána Tótha, ktorí
         dochádzajú každý večer s kandľami do horárne po mlieko z vyšnej dediny. Pán Tóth je
         svedomitý obchodník. Usilovne predáva ľuďom múku, kávu, geršňu, petrolej a sviečky, ako
         predával už jeho otec a starý otec. Je známou a veľmi váženou osobou na celom vidieku.
         Často ho nazývajú pánom urodzeným, lebo nemá len vždy vyholenú bradu a bajúzy ako pán
         farár, ale má aj úctyhodné brucho, prepásané ťažkou striebornou reťazou. Všetky ženy u neho
         kupujú a každý mesiac mu poctivo zanesú celú výplatu svojich mužov, za čo obyčajne dostanú
         dva promincľové cukríky pre decká.
   </p>
   <p>
    Dalo by sa teda očakávať, že medzi jeho potomstvom a dedinskou mládežou vznikne
         najväčšia zhoda. Ale k tomu nemôže vôbec dôjsť, keď medzi susednými dedinami trvá odjakživa
         určité napätie, ktoré sa nevybíja len občasnými súdnymi spormi otcov pre vypásanie a
         vykášanie a krvavými šarvátkami synov pre záletníctvo, ale aj celkom pravidelnými bojmi
         najmladších pre odlišnú príslušnosť. A okrem toho dvaja Tóthovi synkovia chovajú sa už
         teraz veľmi povýšene k svojim budúcim zákazníkom. Keď sa vezú dedinou na starej bričke, aby
         doviezli otcovi zo stanice najpotrebnejší a najchúlostivejší tovar, štvú do cvalu
         strapatého a divého žrebca práve vtedy, keď majú ísť pomedzi hrajúce sa deti, ba mladší a
         pehavejší Ervín pretiahne bičom nemilosrdne každého opovážlivca, ktorý zavčasu neodskočí z
         cesty niekde do dvora. To je dostačujúci dôvod. Chlapci ťažko znášajú poníženie a mnohí
         musia ešte k tomu na hanbu sveta nosiť na tvári, po nohách alebo rukách viditeľné znaky
         potupy. Preto len čo počujú, že horárove kravy majú zásobovať tóthovskú rodinu mliekom,
         pripravujú sa na odvetu. Nesporne sú vo výhode. Boj sa odohráva v ich revíre, môžu sa
         zúčastniť na ňom v plnom počte, kým na druhej strane sú len dvaja a nemajú svoju
         najistejšiu ochranu — bričku. Pán Tóth asi nedovolí na takú krátku cestu zapriahať a unúvať
         žrebca, a tak musia vykonať každý večer povinnú prechádzku peši, ba nemôžu sa ani, naspäť
         idúc, s plnými kandľami veľmi ponáhľať, ak nechcú doma od prchkej mamy dostať po buchnáte
         na chrbát, že doniesli len pol miery. Väčšie nešťastie ich nemohlo ani stihnúť. Nepriateľ
         obsadí všetky kroviská, jamy i priekopy okolo cesty za dedinou najmenej na dĺžke jedného
         kilometra a obsypáva ich skalami každej veľkosti. Musia sa neustále obzerať, uhýnať,
         poskakovať, aby mali celú kožku. Ešte dobre, že sa neopovážia vystúpiť priam pred nich.
         Najskorej sa boja staršieho Imricha. Nosí už dlhé nohavice a na budúci rok chce si nechať
         podrásť fúziky. Potom rozpráva sa tiež, že v tej ruke, čo má neustále zastrčenú vo vrecku,
         drží vraj nabitý revolver. Nuž v takom prípade pokoj. Vždy je bezpečnejšie držať sa obďaleč
         a skrývať hlavu za nejakú väčšiu skalu, hoci z takej polohy sa ťažko hádže a triafa.
   </p>
   <p>
    Ale teraz práve tento nebezpečný Imro s revolverom vystal. Už je veru dosť veľký, aby sa
         doma len tak bez zamestnania potuloval, z dlhej chvíle vystával pred obchodom a pokrikoval
         na dospelé dievky. Apa má s ním určité zámery. Ešte o tom nikomu nehovorí. Ani žene Šáre,
         ktorá má na to prvenské právo, len si húta vo svojej plešivej hlave, húta, kalkuluje a na
         častých obchodných cestách sa informuje u vplyvných priateľov a priaznivcov. Azda bude z
         toho nejaká výhodná kúpa, najskorej v niektorom krajskom meste veľký, pevne sklepený dom so
         zreteľným nápisom na frontálnej stene: Veľkoobchod so železom a stály sklad hospodárskych
         strojov, ku ktorému sa ešte primaľuje firma: Imrich Tóth. Ale najprv musí ísť tento budúci
         veľkoobchodník, najväčšia nádej domu, k niektorému priaznivcovi do sveta, aby sa dobre
         zoznámil s rozličnými obchodnými figľami, poznal účtovné knihy, vedel, ako sa kalkuluje,
         aby si získal priateľov a videl, ako to vo svete ide.
   </p>
   <p>
    Preto jedného pochmúrneho večera opatrne sa zakráda s dvoma kandľami dolu dedinou iba
         mladší chatrnejší Ervínko, lebo on nemohol ísť s bratom zároveň do sveta, keďže je ešte
         mladý a čaká ho najviac, práve pre jeho chatrnosť, úradnícka kariéra, ak mu bude duch a
         telo dlhšie slúžiť. Istotne si uvedomuje, čo ho očakáva, nuž necíti sa dobre. Dostal sa do
         poriadnej kaše. Ten vypínavý Imro nenechal mu ani revolver, aby ho mohol aspoň prázdny
         držať vo vrecku a zastrašovať odvážlivcov. Je vydaný úplne na milosť a nemilosť
         nepriateľom. Nuž nie je to veru závideniahodné rozpoloženie. Ide ako zlodej, prikráda sa
         len popri plotoch od domu k domu a bojazlivo nazerá do dvorov, či odniekiaľ nepočuje bojový
         krik. Oči a uši mu každým krokom rastú, brada sa mu trasie a musí neprestajne pregĺgať hrče
         slín. Ach, je to nepríjemné, veľmi nepríjemné a nebezpečné, myslí si. Keby sa mu aspoň dnes
         prepieklo, keby nezbadali, že nemá sprievodcu, keby si mysleli, že ho čaká za dedinou a má
         dva revolvery. Ach, veru, keby. Dozajtra by už nejaké východisko objavil.
   </p>
   <p>
    Ale darmo sa tuží. Dedina nie je taká rozsiahla a zastavaná, aby sa nedalo vidieť z
         pažite za záhradami, kde sa povedzme niekoľko šarvancov vyvaľuje, kto sa to ťahá tak
         okúňavo cestou, a aby niekto opatrnejší nemohol vidieť zo stráne, kde napochytre vybehol,
         či vyše dediny ozaj nestojí na ceste nejaká tmavá, ramenatejšia postava. Ba nájde sa aj
         rýchly posol, čo neobyčajnú novinu roznesie po celej dedine, preto čo ako chytro ho vybavia
         v horárni a čo ako naťahuje potom nohy, aby bol čím skôr z nebezpečného pásma preč, predsa,
         keď vyjde z dediny, na moste, teda práve na takom mieste, ktoré nemôže nijako obísť a ktoré
         je zároveň najužšie, čaká na neho tmavý hlúčok.
   </p>
   <p>
    Sprvu sa vlastne zdá, že obíde nasucho. Ervínko je totiž nie celkom taký úbohý, ako sa
         vidí. V jeho vycivenom tele prebýva dosť chytrý duch. Rýchlo prehliadne, ustáli situáciu, a
         keď vidí, že na obranu nemôže vôbec počítať, použije svoju výrečnosť. Čože od neho chcú,
         veď on im nikdy nič zlého nespravil. To Imro, áno, ten ho naprával. A potom, ak by sa
         nejako dojednali, ak by ho chceli prepustiť, mohol by im zajtra o takomto čase niečo
         priniesť, povedzme cukríky alebo čokoládu. Áno, aj to by mohol, keby chceli.
   </p>
   <p>
    Chlapcom sa to prividí. Nuž čokoláda by nebola zlá, ale istotne.
   </p>
   <p>
    Pravdaže. Môžu mu veriť, keď to on povie. Každý deň im niečo prinesie. Aj na bričku sa
         môžu ulepiť, keď zas pôjde na stanicu. Dotvrdzuje oduševnene Ervínko a uberá sa s plnými
         kandľami ďalej. Cestu má voľnú. Ibaže veľký Tóno sa viac o neho obtrie a podstrčí mu aj
         nohu, aby zabakal. Nestane sa vcelku nič. Ervín nezabaká. Zavčasu zbadá zlomyseľnosť
         protivníka, obkročí pozorne nadstavenú nohu a môže ísť pokojne ďalej. Ale hrdá tóthovská
         krv mu nedá pokoja. Pristaví sa, a keď vidí, že má pred sebou iba obyčajného trhana, ktorý
         možno ani do partie nepatrí, myslí si, že od neho si to nemusí dať ľúbiť, najmä keď
         ostatných má na svojej strane, lebo sa s nimi dojednal, preto z rozhorčenosti vykĺzne mu z
         úst nešťastné slovo: Goliáš. Tým sa dostáva všetko na druhú koľaj. Tóna pomŕza táto nadávka
         už vtedy, keď ju počuje od pána farára v škole, nie ešte keď sa ju opováži vysloviť nejaký
         červíček, dokonca pehavý Ervínko. V tej chvíli zabúda na všetky predsavzatia, vzplanie
         divou zlosťou a vyrúti sa proti odvážlivcovi tak prudko, že mu už pri prvom náraze vykäcnú
         kandle z rúk. Mlieko sa rozleje ani povodeň do prachu, chasníci sa nad tým škodoradostne
         rozrehocú a Ervín stŕpne. Takéto bohapusté a barbarské ničenie jeho majetku mu berie všetku
         rozvahu. Ozelenie, zachrčí ako pudlík a s jazykom medzi zubami vrhne sa slepo na Tóna.
   </p>
   <p>
    Je z toho poriadna bitka. Ervín nie je celkom slabý protivník a rozhodne nie zlý
         bojovník. Má v sebe veľa vytrvalosti a ešte viac vzdoru. Vie kopať, škrabať, robí náznaky
         aj modernejších spôsobov zápasu, ako boxu, ba vie aj hrýzť. Ale za chvíľu predsa len leží
         na zemi rozplazený a Tóno, sediac na ňom, nevie sa naponáhlo rozhodnúť, čo ešte podniknúť,
         aby ho úplne skrotil. Je to aj ťažko. Pre neho sa zápas vlastne skončil. Je nesporne
         víťazom. Mohol by vstať, utrieť si rukávom nos, z ktorého mu práve vyfrklo trochu trvi, a
         mohol by v pokoji ísť svojou cestou. Ale tento pod ním sa nechce podrobiť. Hádže sa ani
         ryba, trepe hlavou, škrípe zubami, jastrí očami, chcel by hrýzť, hrýzť, má ešte veľa
         bojovnosti v sebe. Dostáva sa práve do najväčšieho rozohnenia, ak by ho pustil, vrhol by sa
         na neho ako besný pes, nuž čo si počať. Ťahať mu uši, vyvracať nos, vykrivovať ústa či ho
         plieskať rukami z oboch strán, kým ho krv nezaleje. Ach, to sa mu už vari nepatrí.
   </p>
   <p>
    A vtedy mu prichádza na pomoc Paulínka. Áno, malá Paulínka z krčmy, lebo aj ona sa
         zúčastnila na tomto podniku. Zavčasu zbadala, o čo ide, a svorne s ostatnými postavila sa
         so skalou v ruke k mostu, aby zachraňovala česť dediny. Hoci je len dievča, s veľkým
         záujmom sleduje od začiatku zápas. Prirodzene, je na strane Tónovej, výska, tlieska,
         poskakuje od radosti nad jeho víťazstvom a teraz, aby mu prejavila svoju účasť, príde
         bližšie a napľuje Ervínkovi do tváre. To je dobre, myslí si Tóno. Aj ostatným sa taká
         odvaha páči. Pľuj, Paulínka, kričia. I Tóno kričí, pridržujúc protivníkovi ruky pevne pri
         zemi, aby sa nimi nemohol brániť. Pľuj, Paulínka. A Paulínka pľuje, prikrčí sa nad Ervínovu
         hlavu a pľuje mu do tváre, do očú, pľuje stále za jasotu ostatných chasníkov, kým sa Ervín
         od samej bezmocnosti nepustí do plaču.
   </p>
   <p>
    To je koniec, lebo už nemá síl a odvahy púšťať sa do odvety. Potupa je priveľká. Jeho
         citlivá duša ju nemôže zniesť. Tóno môže vstať a odkradnúť sa za ostatnými, aby ho niekto
         nepristihol pri čine. Cestou všetci jednomyseľne pochvaľujú Paulínku. Paulínka je hrdinkou
         dňa. Dlho sa bude o tom v škole, medzi plotmi, na pažiti rozprávať. Ach, božíčku, ako len
         nad ním čupela, ani sa nechcela odtrhnúť, len pľula a pľula, ani čo by ju boli najali.
   </p>
   <p>
    I sama Paulínka sa cíti povýšenou. Sláva jej vstúpi vari priveľmi do hlavy. Namýšľa si,
         že je už väčšou a staršou. Tvár jej žiari. Po dome chodí vzpriamená, pohadzuje hlavou ako
         pyšný koník. Nevie ju nijaký predmet nadlhšie zaujať, lebo v duchu sa neprestáva zaoberať
         svojím veľkým činom. Obšmieta sa okolo Marusy, chvíľkami významne žmurkne a vyhladí si
         tváričku do tajomného úsmevu. Vari čaká, že sa jej bude pýtať, kde bola, čo robila. Zaiste.
         Ale Marusa je práve teraz málo vnímavá. Otupenými očami nezachytí ani jej výrečný pohľad
         ani tajnostkársky úsmev. Nuž čože, má jej sama vyzradiť? Ach, nie, ešte čo. Nech len
         zostane hlúpa, keď takou chce byť. Veď sa jej to dostane odniekiaľ do ušú a potom bude
         veľmi zvedavá, myslí si a je veľmi urazená takým okatým nezáujmom. Vcelku cíti sa však
         dobre. Nemusí jej predsa záležať na mienke takej Marusy. Tóno, chlapci už len niečo viac
         znamenajú. Veru, v tom môže byť istá. Presviedča sama seba a ešte aj do postele si nesie
         povznesenú náladu a neotrasené vedomie slávy.
   </p>
   <p>
    No keď zatvorí oči a znovu prežíva pohnutú udalosť, nadobúda istého presvedčenia. Pred
         očami sa jej zjaví Ervín, ako sa zbiera namáhavo zo zeme, ako sa čmochce oslepený plačom v
         barine mlieka, zhľadúva otlčené kandle a ako sa potom vlečie hore cestou. Chudák. Večerom
         na opustenej ceste nezjaví sa nikto, aby ho mohol poľutovať. Musí sa sám prehrýzať vzdorom
         i žiaľom, ktorý sa hromadí v jeho plochej hrudi, musí si sám lízať rany. Tak veru. A doma
         ho čaká nová pohroma. Celá tóthovská rodina i so slúžkami a subjektmi osopí sa na neho
         vyčítavými otázkami, pozvŕtajú si ho pred očami, poohŕňajú nad ním nosy a jednomyseľne ho
         zavrhnú pre zbabelosť. Istotne tak spokojne neleží ako ona. Necíti také príjemné teplo v
         celom tele. Ani myšlienky nemôže mať také iskrenné. A predsa Ervín nie je celkom zlý
         chlapec, aby si to bol zaslúžil. Azda sa mu stala krivda. Má krotké, vodové oči, nevinný
         vzhľad. Mohlo by sa povedať, že nevie vodu zamútiť, a keby nemal toľko pieh po tvári, bol
         by aj dosť pekný chlapček. Je síce pravda, že na bričke pri svojom plecnatejšom bratovi
         býval dosť smelý a rád pošibkával bičom, no jej nespravil nikdy nič. Naopak, mal k nej
         priateľské sklony, lebo keď ju videl sedieť na prahu, vystrčil z voza ušatú hlavu a
         vyškieral sa na ňu, akoby sa jej chcel prihovoriť, ba raz jej bol hodil i dobrý lekvárový
         cukrík, pekne zabalený v žltom papieriku. A akože sa ona zachovala? Nuž bolo to hanebné
         vrhnúť sa na bezbrannú obeť a opľúvať ju. Veru hanebné. Ani za mačný mak nebolo v tom
         hrdinstva. Paulínke sa zatrasie srdiečko pohnutím, keď si to všetko dôkladne uvedomí.
         Veľkosť a sláva v nej náhle spľasne a stane sa zas maličkou. Pod perinou sa krčí, ako len
         môže. Nepraje si nič iné, len aby bolo stále tma. Spánok na ňu neprichádza dlho do noci.
         Nešťastný Ervín ju plaší. A nie je už celkom úbohý. Nadobúda sebavedomia. Začína sa na ňu
         potmehúdsky usmievať na jeden kútik úst. Zaiste má nejaký tajný úmysel, ktorý mu dodáva
         sily a ktorý je namierený proti nej. Ach, keby sa mohla niekde pred ním ukryť a keby mu
         mohla utiecť niekde ďaleko, aby ju ani Marusa ani mamka nenašla.
   </p>
   <p>
    Ale nasledujúce ráno, keď mala úmysel uskutočniť, je trochu ospanlivá a nejako pomaly
         zlieza z postele, a preto Ervín, ktorý na ňu naozaj celú noc myslel a kul čierne pikle,
         zastihne ju ešte v košieľke, keď vojde neočakávane do izby so svojím plešivým apom. Žiari
         ozajstnou radosťou. Nevidieť na ňom ani stopy po včerajšom výprasku. Najskorej sa ráno celý
         močil v lúhu, že sa mu rozpustili všetky fľaky, ktoré utŕžil. Má na sebe dlhé nohavice a
         námornícku blúzu so širokou belasou mašľou pod hrdlom, stojí rozkročený uprostred izby s
         rukami vo vreckách a vyzývavo sa rozhliada po izbe. Paulínka musí zaliezť do najtmavšieho
         kúta, takou nepatrnou sa vedľa neho zdá. Ktože by si bol myslel, že jej sláva sa musí
         skončiť práve tak.
   </p>
   <p>
    Chvalabohu, že aspoň Tóth nemá úmysel robiť nejaké rušné výstupy. Ach, pán Tóth sa nerád
         rozčuľuje. Zachodí mu to na srdce. Aj doma sa najradšej odprace do izby, pozamyká za sebou
         dvere, ba prichlopí si aj uši z oboch strán pevne dlaňami, keď začnú ženy v kuchyni pre
         niečo škrečať, aby mu zvučné hlasy nejako nezvýšili krvný tlak. Tak mu to prikázal aj
         osobný lekár. Prišiel vlastne len pani Hermíne oznámiť, kade jej dievčatko chodí a čo
         všetko stvára, lebo vo svojej dobromyseľnosti nechce uveriť, že by to robila s jej vedomím.
         Veď predsa on, pán Tóth, dobre vie, z akej bezúhonnej a výtečnej rodiny pochádza, aj o nej
         počuje len samú chválu. Práve preto nemieni celú záležitosť nejako naťahovať a pôsobiť jej
         nepríjemnosti, hoci príčinka by bola. Sú i určité znaky, ktoré by mu lekár bez ťažkostí
         overil, ba i svedkovia by sa našli. A potom, nemôže pripustiť, aby jeho chlapec bol v
         budúcnosti ohrozovaný na živote, keď po niečo príde sem do dediny. Ešte to, načo by boli
         zákony, žandári. V každom prípade musia si na dievča lepšie prihliadať. I on má dievčatá:
         Etelku a Viktu. Sú to už, pravdaže, hotové kišasonky. Etela skončila práve gazdinskú školu.
         Nemusel by sa o ne ani starať. Majú svoj rozum, nech si teda idú, kade chcú, a on ich
         predsa nespustí z očí. Ach, nemôže sa celá vec brať len tak naľahko. Dievčatá sú
         ľahkomyseľné, dajú sa zviesť na všelijaké neprístojnosti, najmä keď sa zavčasu pária s
         chlapcami. Najprv sú to iba nevinné hry, potom je to vážnejšie a môže vzniknúť aj škandál.
         On, pán Tóth, nepraje pani Hermíne, aby sa dožila na Paulínke nejakej hanby. Božechráň. No
         nazdá sa, že bude lepšie, keď si ju budú pridržiavať doma, aspoň zatiaľ, kým jej na brade
         uschne mlieko. Veru tak.
   </p>
   <p>
    Vcelku pán Tóth nehovorí veľa. Nemárni času. Musí ešte robiť ďalšiu obchôdzku po dedine
         i s vysmiatym synkom Ervínom. A predsa toľko, že pani Hermína sa zhrozí, spína ruky a
         srdcervúco božeká, akú hanbu, akú len hanbu musí počuť na vlastné uši o svojom dieťati,
         ktorému obetuje celý svoj život, a že malej Paulínke neostáva už nič iné, len sa pustiť do
         plaču a vyrozprávať verejne všetko, čo jej plaší úbohú dušičku. Veď ona to tak nemyslela.
         Nazdala sa, že je to len hra. A keby sa Tóno nebol pustil do bitky, nemuselo sa nič stať.
         Áno, Tóno je vlastne všetkému na vine. Aj ochotná je každého pekne odprosiť, aj ruku bozkať
         pánu Tóthovi a predovšetkým sľúbiť, že už nebude nikdy na ľudí pľuť a že sa bude s pehavým
         Ervínkom pekne znášať a priateliť.
   </p>
   <p>
    Našťastie takáto úprimná ľútosť dobre zapôsobí na prítomných, nežiadajú si viac. Pani
         Hermína prestane bedákať a pán Tóth stane sa prívetivejším. Hneď zabudne na nepríjemnú
         záležitosť, opytuje sa na Matúša, chcel by sa s ním porozprávať. Počul, že ide pristavovať,
         to bude zaiste potrebovať cement a on, pán Tóth, má niečo vo výhľade, nuž mohol by mu
         výhodne zaopatriť. Potom sa srdečne odporúča, praje skorého uzdravenia a odchádza.
   </p>
   <p>
    Teda sa to neskončilo tak zle. Nerúcali sa nebesá, ani skaly sa nepukali. Všetko sa
         obišlo plačom. No sľuby sa musia plniť. Pani Hermína na to prísne dohliada. Aspoň za
         niekoľko dní je neoblomná. Bez jej vedomia sa nesmie podniknúť ani jediný krok a Marusa má
         prikázané vyliať pomyje na tekvičnisko, keby odtiaľ počula podozrivé vypiskovanie. Nuž za
         určitý čas neprežíva veru Paulínka závideniahodné chvíle. Veľké výhľady do sveta sa pred
         ňou zas uzatvorili. Musí sa uspokojiť s úzkymi, dávno obhliadnutými priestormi vo vnútri
         domu a so starými nenáročnými priateľstvami. Nemôže sa rozbehnúť záhradou, prejsť cez potok
         na pažiť a potom ďalej do hory, ako by sa žiadalo jej srdiečku. Najviac ak si sadne na prah
         predných dvier a vyzerá smutne na cestu ako v klietke uzavretý vtáčik.
   </p>
   <p>
    Ale zdá sa, že aj život v dedine bol vo svojom najnepokojnejšom a najzvučnejšom prúde
         niečím ohromený, akoby nad strechy previslo nejaké ťažké a dusné mračno. Dni sú prázdnejšie
         a povetrie pokojnejšie. Z polí i hôr splavuje sa do ulice tíšina. Ani v jednom kúte
         nevznikne počatie nejakého veselšieho zvúčku. Jamy na pažitiach za potokom, ktoré sa
         inokedy hmýria bosými nohami a ohorenými tvárami, sú teraz prázdne, áno, prázdne a hluché
         celé dni. Deti sa neopovážia k nej priblížiť. Majú to vari zakázané. Občas sa plúžia popri
         plote na druhej strane cesty do školy alebo keď sa vracajú, odrecitujú zborom svoje
         pochválen, ak stretnú staršiu a vážnejšiu osobu, a rozchádzajú sa po jednom po dvoroch.
   </p>
   <p>
    O Tónovi vôbec nepočuť. Nechodí ani do školy ani po drevo do hory. Najskorej bude
         prichlopený v dusnej jame na zemiaky, kde ho tetka Nánka zvykli zatvárať, keď vyviedol
         nejaké darebáctvo, ak ho neodviedli žandári v retiazkach priam do áreštu. Veru to môže byť.
         Darmo ho potom vyzerá. Niet ho v dedine. Ani ho nesmie nikto spomenúť. Tak. Každému prešla
         chuť myslieť na pestvá. Iba pehavý Ervín Tóth triumfuje. Vždy večerom vykračuje si smelo po
         ceste, strká kandľami, aby celá dedina vedela, že on ide, vyťahuje tenké hrdlo, prevaľuje
         hlavou zboka nabok ani káčer. Na Paulínku cmuká ako na domáceho rozmaznaného psíka, a keď
         ju prinúti obzrieť sa za ním, zubí sa, ba mal by vari i chuť pristaviť sa pri nej.
   </p>
   <p>
    Paulínke je zo dňa na deň clivejšie. Nemá vôľu, nebaví ju nič a každý deň sa pre niečo
         hašterí s Marusou. Ach, život v klietke veru nemôže tešiť. Už netúži ani po stehlíkovi.
         Bolo by jej smutnejšie, keby sa ešte mala dívať na malého väzňa. Vtáčky nech si len
         skackajú po slobode. Vtedy sú krásne a veselé.
   </p>
   <p>
    Chvalabohu, že pani Hermína nezotrváva dlho vo svojom predsavzatí striehnuť na ňu, vari
         tiež poľutuje uväznené vtáčky, a preto jej dovolí zabehnúť občas aspoň do Gajerov k
         Valerke. U Gajerov majú priestranný dvor s pažiťou. Valerka tam poznáša všetko svoje
         imanie, ktoré je veru nie malé. Skladá sa z úplného bytového zariadenia, z veľkého výberu
         vyparádených báb, z dvoch truhál bielizne a šatstva, z jednej debničky pestrých handričiek
         a starej nákupnej tašky, preplnenej rozličnými drobnôstkami, drievkami, skielkami,
         plieškami, ktoré dostávajú zakaždým iné značenie, raz je to celý salaš s košiarom, ovcami i
         psami, raz stádo kráv s pastiermi, inokedy zástupy ľudí alebo dokonca iba stromy a skaly. O
         všetko sa so svojou mladou priateľkou spravodlivo rozdelí. Paulína dostane sporáčik s celým
         príslušenstvom i s početným kŕdľom hydiny a statku, lebo je dobrou kuchárkou a má určité
         skúsenosti s kŕmením, kým ona si zas zariadi panskú izbu, aby mohla stále vymetať,
         upratovať, lebo je veľmi čistotná. Potom si ešte určia panské mená, usadia sa osobitne v
         odľahlých kútoch dvora a môžu sa navštevovať. Oj, príležitostí na návštevy je vždy dosť.
         Raz pochybí pani Pokornej paprika, nuž musí ísť k pani Smutnej na pôžičku, inokedy treba
         ísť pani Smutnej do jatky po mäso, vezme si košíček na ruku a ohlási sa aj po pani Pokornú.
         Nepotrebuje pani Pokorná niečo z jatky? Ba, práve jej vyšla slaninka a jej muž má rád
         bryndzové halušky so slaninkou. Keď si domácnosť opatria, vezmú obe panie všetky svoje
         dietky na kočíky a idú pod červeným slnečníkom na vychádzku. Usadia sa pod starou hruškou.
         Deti rozložia po pažiti a ony vedú rozumné rozhovory.
   </p>
   <p>
    Takto im rýchlo ubieha čas. Valerka je vynaliezavá. Vymýšľa vždy nové hry. Zdá sa, že
         inému ani nežije. Hoci je už vo veku, keď sa dievčatkám vydeľujú určité povinnosti, aby sa
         priúčali svojmu budúcemu určeniu, ona nerobí nič, ba nechodí ani do školy. Gajerka ju
         chráni od každej i sebamenšej námahy. Bojí sa, že by jej mohla raz zomrieť, ako jej zomrel
         i muž.
   </p>
   <p>
    Valerka je od malička chymražná. Prekonala veľa nebezpečných chorôb, ťažko sa púšťala
         chodiť a dosiaľ nevie jasne vypovedať niektoré slová. Väčšiu čiastku jesene i zimy preleží
         na posteli vo vykúrenej izbe, pije čaj z korienkov a zeliniek, ktoré radia tetka Nánka, a
         pohráva sa s chlpatou opičkou, upevnenou na gumke nad jej hlávkou tak, aby ju mohla
         hocikedy rozhojdať rukou. Len na jar a v lete má dovolené chodiť po slniečku, ale nesmie sa
         veľa namáhať, lebo v noci sa potom potí a pľuje krv. To Gajerku obyčajne veľmi poľaká.
         Častejšie zodvihne zásterku k nosu a snaží sa pridržať ju len pri takých hrách, ktoré
         nevyžadujú námahu. Veď nemusí nič robiť, vravieva, celkom nič. Chvalabohu, nie je odkázaná
         na jej pomoc. Má po mužovi penziu a pri svadbách a krstinách si privyrobí toľko, že by si
         mohla zavolať aj výpomoc, keby na to prišlo. Nemusí sa ani hýbať, ona jej všetko podá, len
         nech je a dýcha.
   </p>
   <p>
    Nuž Valerka má dosť času na rozmýšľanie. Preto je aj taká šikovná a pohotová, keď sa
         niektorá zábavka stane nudnou. Rýchlo a bez zaklínania premení obyčajný drevený stolček na
         okrídleného tátoša, ktorý ju má zaniesť do zlatej krajiny, alebo na Noemov koráb, na ktorom
         zachraňuje všetko tvorstvo pred vzdúvajúcou sa potopou.
   </p>
   <p>
    Paulínka ju má rada. Okolo nej i tie najbezvýznamnejšie, pohodené, ľuďmi zabudnuté
         predmety nadobúdajú hodnoty a dôležitosti, svet je v neustálom zrode, ba i sama
         prepodobnieva sa do rozličných osôb, stavov i tvorov. Raz je pani Pokornou, dôvernou a
         nepostrádateľnou priateľkou pani Smutnej, o chvíľu zakliatou princeznou, žabkou alebo
         kvietkom. Vždy tým, čím ju práve vidia Valerkine hnedé a prenikavé oči. Takto si ani nemusí
         fantáziu zvlášť namáhať, predsa sa nachádza stále v inej rozprávke. Využíva teda
         zhovievavosť svojej mamky.
   </p>
   <p>
    Ale okrem toho Gajerovci bývajú aj v susedstve tetky Nánky. Oba dvory delí len vysoký
         doštený plot. Malá Paulínka môže k nemu priložiť ucho hocikedy, keď Valerka odbehne po
         nejakú hračku do domu, a môže bedlivo načúvať. Naozaj je na druhej strane ticho. Neozve sa
         nijaký hrmot, nijaké hlasnejšie kroky, ktoré by vyvrátili jej domnienku. Naozaj. Tóna
         odviedli žandári v retiazkach do väzenia? Sprvu má veru slabú nádej. Neuspokojuje ju ani
         jeden z tých zvukov, ktoré prenikajú z druhej strany plota. Sú príliš známe, bezvýznamné. V
         chlieve grúli prasa, v hnojovke pod maštaľou čľapoce kačka, pod plotom hrabú a krákoria
         kury s kohútom, zavše počuť tetku Nánku, ako sa zhovárajú sami so sebou, keď idú s krhlami
         po vodu k studni alebo keď berú drevo do náručia pod kôlňou. Darmo čaká, že niekto si
         hlasno odpľuje, zahvizdne, zatne prudko sekerou do kláta alebo zaštrká reťazou. Veru nič
         takého. Na dvore tetky Nánky je pusto, pustejšie ako na ktoromkoľvek inom dvore. Náradie,
         ktoré by azda mohlo vydávať prenikavejšie zvuky, teraz odpočíva, nikto ním nenarába, nijaké
         ruky sa po ňom nenačahujú. Aspoň v povetrí nieto žiadneho zvuku o tom. Na dvore rozhodne
         nie. Lež zo šopy každý deň prenikne podozrivý šramot, akoby sa niekto preťahoval
         podstreším, otváral padacie dvere so zahrdzavenými čapmi a schádzal rýchlo schodmi, a to
         práve vtedy, keď tetka Nánka sa s niekým na ulici rozprávajú alebo niečo dlhšie porábajú v
         záhrade. Ktože by to mohol byť? Vari nie zlodej? Ach, kdeže by! Paulínka je už nie taká
         hlúpučká, aby si nevedela domyslieť, že zlodeji nemajú radi božie svetlo, a potom tetka
         Nánka by už boli museli viac ráz vybehnúť s krikom na ulicu. Nie veru. To bude len asi taký
         domáci, celkom neškodný zlodej, o ktorom majú dobrú známosť, ba ktorému pravidelne
         podstrkujú na hiart v pitvore misu s haluškami alebo s dobre omastenými zemiakmi práve
         vtedy, keď sa chystajú na dlhšie z domu, aby, preboha, nezomrel hladom na tom svojom
         dobrovoľnom vyhnanci.
   </p>
   <p>
    Paulínka môže byť spokojná. Nič neobyčajného, nedovoleného a hrozného sa nedeje. Je to
         celkom iste domáca záležitosť, azda trucovitosť. Veru, nič viac, len trucovitosť. A predsa
         sa vyrušuje z hry, napína uši, opiera zvedavo oči na strechu, chcela by zistiť, kde šramot
         vzniká. Ach, tam, uhádne raz a teší sa tomu, áno, v tom dolnom rohu od záhrady, kde
         prilieha kôlňa. Istotne je to on, Tóno.
   </p>
   <p>
    Veru nemôže to byť nikto druhý. Miesto v najdolnejšom rohu nad kôlňou si už dávnejšie
         bol vyhliadol pre každý prípad, a keď tetka Nánka, rozhorčená nad jeho novým činom, čiahali
         za korbáčom, aby si vyliali na ňom zlosť a odčinili na jeho chrbte krivdu a škodu, ktorú
         spôsobil Ervínkovi, priam pred urazenou dôstojnosťou pána Tótha, ba i pred škodoradostnými
         očkami vychrtlého Ervínka, vyhodil sa ani lev k dverám, zaliezol až ta a zatarasil cestu za
         sebou tak dôkladne, že by sa k nemu ani regiment žandárov nedostal. Nech si teraz chytajú,
         koho chcú. Jeho nedostanú, veru nie, aspoň živého nie, lebo je rozhodnutý podpáliť dom,
         keby sa k nemu prebíjali. Načože by mu boli zápalky, ktoré nosí vždy vo vrecku. Nech zhoria
         všetci s ním. Nemá milosrdenstva pre nikoho. Ani tetku Nánku, ktorým je všelijako
         zaviazaný, neľutuje. Načo sa pridali k nim. Ach, bože môj, celý svet sa proti nemu
         postavil. Načo mu je život, keď ho už nechce ničím tešiť? Nie, nepoddá sa. Radšej zomrie.
         Veru tak! Dobre, že ho prvý deň nechali na pokoji. Bol veľmi nebezpečný. Srdce mu trepalo,
         zápalky držal stále v hrsti a načúval celým telom. Odkiaľ pôjdu? Hore schodmi by to bolo
         vari nebezpečné. Na padacie dvere zatisol ťažkú truhlu so železivom. Mohlo by niekoľkých
         dolomiť. Ani z kôlne nie, tam je plno dreva, nebude sa im chcieť odhadzovať. Ale veď ho
         môžu prekvapiť od chrbta. Ak priložia k zadnej stene rebrík, vylezú pod odkvap a vytiahnu
         ho za nohy ani raka. Ach, bolo to hrozné. Každú chvíľu mohol zošalieť. Iba na druhý deň mu
         hlad trochu vyčistil čiernu myseľ. Nahliadne, že sa vlastne nenachádza v takom zlom
         rozpoložení, že by musel myslieť iba na obranu. Veď sa okolo neho nič podozrivého nedeje.
         Pán Tóth i so svojím synčekom odišiel, tetka Nánka sa do večera upokojili, dnes sa chytili
         do roboty i ľudia chodia pokojne po ceste, slnko putuje po oblohe. Odnikiaľ napočuť strmší
         krok, povely a štrnganie zbraní. Napätie teda v ňom povolí. Zápalky pustí, pohýbe nohami,
         prevalí sa tak, aby sa mu pohodlnejšie ležalo, ba keď sa mu hlasnejšie ozvú črevá a pomedzi
         škáry v streche vidí, že tetka vybrali sa s košom a s motykou niekde na ostredok, uvoľní si
         cestu a zbehne dolu, či by niekde nenašiel rajnicu na vyškrabanie. Našťastie tetka Nánka
         počítali s touto Tónovou slabosťou, urobili tak, aby nemusel dlho hľadať. Veď bolo práve
         poludnie.
   </p>
   <p>
    To mu dobre padlo. Tóno dostane hneď chuť znova sa vrátiť na svoje stanovisko a viesť
         ďalej hrdinský odboj. Ukáže sa, kto z koho. Teraz si upraví i miesto pre väčšie pohodlie,
         lebo to už nemá byť nedobytná pevnosť, ale útulok, áno, tichý útulok pred ľudskou
         nevďačnosťou. Preto ho zväčší na šírku i na dĺžku, donesie sena, poupcháva všetky diery,
         kadiaľ sa v noci predieral k nemu studený vietor, ustelie si tak, aby mohol aj sedieť a
         spať, upraví si rozhľadne, aby mal svet vždy pred očami, a môžu mu vyliezť na chrbát. Zle
         mu nebude. Takto sa ľahko zbudne aj nepohodlnej školy, aj ťažkej roboty s drevom a mnohých
         iných nepríjemných povinností. Bude len spať a snívať, áno, snívať o svojich veľkých
         činoch, o svojich hrdinstvách a svojej sláve, ktorá ho čaká, ktorá ho povznesie k hviezdam.
   </p>
   <p>
    Už teraz je povznesený nad obyčajných ľudí. Nemoce sa pomedzi nich, nehľadí na nich
         zdola, ale zhora, z dvojmetrovej výšky, odkiaľ sa mu javia v novej podobe. Pozerá na ich
         hlavy, na ich plecia, môže lepšie uhádnuť, čo si myslia, a hlavne, vidí aj tých, s ktorými
         sa stretnú za najbližším rohom. Mohlo by sa povedať, že má na dlani ich osud. Napríklad
         tuto po Gajerovie dvore behá malá Paulínka. Mnoho a hlasno šteboce, vyskakuje okolo
         Valerky, chce byť vari veselá. Nuž nech je. On dobre vie, že to nebude dlho trvať. Ani sa
         nevybehá do chuti, lebo ďaleko nezájde. Nešťastie sa rýchle blíži, najmä teraz, keď nemá
         pri sebe ochrancu. Satan nespí. Osídlo je už na ňu nastavené, len skočiť doň. A nebude to
         už dlho trvať. Azda dnes, azda zajtra. Áno, ľudia zdúpnejú hrôzou. Budú volať o pomoc, ale
         on sa nehne, len keď mu sám pánboh prikývne, vytrhne ju z tlamy obludy a prinesie ju živú a
         zdravú pani Hermíne na posteľ. Tu si ju máte. Urobil som to len kvôli vám a nečakám odmenu.
         Áno, tak to povie. A v tú chvíľu budú všetci plakať pohnutím, áno, všetci, aj pani Hermína,
         aj Paulínka. Veru tak, Tóno si praje z celého srdca, aby sa tak stalo.
   </p>
   <p>
    Nasledujúcu nedeľu vynesie Valerka na dvor porcelánovú sošku Panny Márie, ktorú Gajerka
         doniesla zo starohorskej púte, a urobí jej pri plote veľký oltár. Keď príde k nej Paulínka,
         je už hotová, len oltár treba obložiť kvetmi. Dievčatá sa dlho radia, akých kvetov by mali
         použiť. Je to dôležité. Panna Mária sa im zdá veľmi vznešená a nevinná. Chceli by ju aj
         primerane prizdobiť. Po chvíli ustália, že najvhodnejšie by veru boli drobné biele
         zvončeky, ktoré rastú vždy za vodou pod horou, a bez meškania ponáhľajú sa to aj
         uskutočniť. Hneď sa vyberú s košíkmi na kvety. Háčik je však v tom, že treba prejsť cez
         lávku, lebo v nedeľu zarazia kanál a všetku vodu pustia potokom. Paulínka nemá strach. Na
         lávke síce nie je opierka, ale sú to dve pevné brvná, obložené brlinou, nuž nehrozí nijaké
         nebezpečenstvo, najmä keď človek po nej stúpa isto a nedíva sa veľmi na vodu. Paulínka sa
         po nej veľa nabehala s chlapcami a nikdy jej hlava nejako povážlivo nezoslabla. Horšie je s
         Valerkou, ktorá trpieva závratmi a nemôže sa dívať na prúdiacu vodu. Nuž čo robiť. Paulínka
         je ochotná ísť sama nazbierať zvončekov, sľubuje, že ich nazbiera dosť, lež Valerka si chce
         tiež zaistiť milosť u svätej Panny takou službou. Pravdaže, v takom prípade nezostáva nič
         iné len sa chytiť za ruky a postupovať spoločne. Paulínka ide vopred. Len sa netreba dívať
         do vody, vraví. Valérka ju poslúcha, aspoň sa snaží. Aj kráča spočiatku dosť isto. Len
         naprostriedku sa jej pozdá, že jej chce utiecť lavica. Ježišmária, ona nemôže ísť ďalej.
         Ach, teraz netreba zastať. Nie, nie, neurobí ani krok. Chce ísť naspäť, ale potom sa musí
         obrátiť a ísť napred. Nie, nie, práve dostáva závrat, všetko okolo nej sa točí, nevie, či
         stojí, či letí. Bože môj! Paulínka ju chce chytiť okolo pása a zadržať ju ľahko za sebou,
         najmä keď sa jej hrôzou mätie rozum.
   </p>
   <p>
    Voda nie je taká veľká, aby sa v nej utopil človek, ani dievča, ktoré má už svoju váhu.
         Valerka sa v prúde pár razy prekrbáľa, tu i tam prehltne vodu, podúša ju, i oslepená a
         ohlušená je sipiacou penou, musí trochu zápasiť, ale nakoniec sa udrží na nohách a dopotáca
         sa k brehu.
   </p>
   <p>
    Nuž čože to bolo? Iba na smiech. Malý kúpeľ. Voda sa s ňou trochu poihrala, poskákala po
         nej. Zaliala ju celú, mala vari aj strach, áno, ale teraz je zas dobre. Slnce jej žiari v
         očiach, chvalabohu. Ohliada sa, potľapkáva si po stehnách, o ktoré sa jej polepili šaty.
         Potom sa zas obzerá. Akože to bolo? Áno, tam naprostred lávky padli obe do vody, len prúd
         ich rozdelil. Nuž teraz by mala vidieť aj malú Paulínku. Kde je? Áno, kde? Hľadá okolo
         seba, bedlivejšie a s väčšími očami, pozoruje i prúd. Ale nič, nikde. Voda beží, splieta sa
         do pevného prúdu, naplňuje divým hukotom dolinu, prská a čľapoce do brehov, zdá sa, že
         rastie a vzmáha sa vo svojom hneve. Vtedy pochopí všetko. Najprv zmeravie, potom sa však
         rozplače a pustí sa do behu k dedine. Ľudia ju vidia, i pristavujú sa, čo je, čo sa robí?
         Valerka nevie vydať zo seba slova, iba doma vo dvore pred materou sa jej otvoria ústa.
   </p>
   <p>
    Gajerka zvýskne, zalomí rukami a uteká na ulicu s krikom. Vtedy, pravdaže je už Tóno na
         nohách. Čože, má vari ešte čakať na božie znamenie, keď je drahá každá minúta, každá
         sekunda? Ach, má toho toľko na hlave a voda sa nepristaví. Nie veru. V takom prípade treba
         konať. Vyrúti sa preto ako víchor, rozváľa všetky prekážky, vyplaší aj tetku Nánku, ktorá
         sedia v pitvore a čítajú ako obyčajne v nedeľu o živote svätých. Ba vari im vyrazí aj knihu
         z rúk a rozsype po zemi listy, šašo pochabý. Ale či on má teraz času hľadieť pod nohy a
         opatrne obchádzať ľudí, keď ide o život? Myslí len na jediný cieľ, a ten je veľmi
         vzdialený, ba vzďaľuje sa od neho každým okamihom. Nuž nemôže sa zdržiavať.
   </p>
   <p>
    Teraz záleží na tom, či predbehne vodu, lebo s ľuďmi sa nemusí pretekať. Necháva ich
         ďaleko za sebou. Ľudia si musia mnoho uvedomiť, mnoho zariadiť, kým sa rozhodnú k činu.
         Horšie je s vodou. Tá je práve v najväčšom rozbehu, ženie sa bez prestávky známym korytom,
         kde si už dávno vyhladila kamene, pohládzala výmole, odstránila prekážky, ktoré jej stáli v
         ceste, a okrem toho má hodný náskok. Kým sa Valerka vymotala z prúdu, vymotala sa a dobehla
         so správou domov, mala času svoju ľahkú obeť odniesť hodný kúsok. Ale ani Tóno nemá zlé
         nohy. Mal príležitosť vycvičiť si ich pri rozličných nebezpečných podujatiach, ktorých
         úspech vždy závisel iba od pevnosti a rýchlosti nôh, a nemalou mierou mu pomáha aj tá
         okolnosť, že pozná, ako sa zatáča potok, vie, kade si má skrátiť cestu, preto netrvá dlho,
         kým zbadá malý uzlíček, ktorý voda hrnie pred sebou. To je najhlavnejšie. Má predovšetkým
         istotu, že nadarmo nebeží. Cieľ má teraz jasný, pred sebou, keď ešte trochu natiahne skok,
         bude čoskoro pri ňom a potom ho už nečaká veľká robota. Vody sa len práve toľko bojí čo
         čerta, ktorý straší deti. Nestíska mu hrdlo, nerozpúča hruď, keď do nej vojde. Vôbec nie.
         Ide smelo. Nedbá na jej fígle, nepočúva jej šialený brechot a uprostred prúdu rozkročí sa
         tak, aby nijako nemohol stratiť rovnováhu. Keď sa mu potom na kolenách pristaví Paulínka,
         je to trochu ťažšie. Nápor je väčší, nebezpečnejší, musí s ním dlhšie a úpornejšie zápasiť.
         Ani nohy nemajú svoju obvyklú istotu a pevnosť. Niekedy sa samovoľne zatrasú. Veď sú
         zaťažené i odvrchu bremenom, musí miestami postáť. Tu i tam si i kľakne, vari ho aj voda
         začľapne do tváre. Inakšie to nemôže ani byť, keď si nechce korisť vypustiť z rúk, a prúd
         je predsa len divý a zákerný. Istotne do neho vošli v túto chvíľu všetky besy. Ale vcelku
         sa nestane nič. Tóno obstojí čestne.
   </p>
   <p>
    Keď pribehúvajú prví najodvážnejší a najrýchlejší záchranci, nesie už Paulínku pažiťou a
         hľadá, kde by ju uložil. Ešte to urobím, húta, a tým sa moja úloha skončí. Ostatné už
         zariadi sváko Maco, ktorý bol pri vojsku sanitercom, vie, čo sa má robiť s takým človekom,
         ktorého zaliala voda, a ktorý sa už beztoho dohnal s vykasanými rukávmi medzi prvými. On
         skromne ustúpi, nebadane sa vytratí z hluku, prejde krajom hory domov a vtiahne sa naspäť
         do svojho kúta pod strechou. Nech sa len teraz tešia. Nech velebia boha, že odvrátil
         nešťastie. On nepotrebuje odmenu. Stačí, keď ho zohrieva teplé vedomie, že urobil jeden
         dobrý skutok. Nemá nijaké sebecké nároky. Nuž tak.
   </p>
   <p>
    Ale ako si to on predstavuje? Či sa dá taký hrdinský čin ukryť? Či ho ľudia nevideli
         letieť ani šíp pažiťou, či ho nevideli zápasiť s vodou, potácať sa, padať a zas vstávať?
         Bože môj, veď ho mohol strmý prúd spoľahky odvliecť. Ach, to bola odvaha, to bola odvaha.
         Ktože by ho pustil z očú. Ani chýr, nie, musí zniesť veľa zvedavých pohľadov, musí
         odpovedať na tisíc otázok. Akože to vraví? Ktože mu vnukol myšlienku vtiahnuť sa pod
         strechu a pozorovať hrajúce sa dievčatá? Ako mohol vedieť, že zlí duchovia stroja úklady na
         Paulínku? Či sa mu to len snívalo? Nuž potom to bol neobyčajný sen, zvláštny sen. Hocikomu
         sa taký nemôže prisniť. Údiv okolo neho rastie každou chvíľou. Tóno mu musí čeliť. Musí
         stúpať prostred dedinou pred vzrušeným sprievodom hneď vedľa sváka Maca, ktorý nesie v
         náručí vzkriesenú, ale ešte bledučkú a preľaknutú Paulínku. Ach, je to slávna cesta,
         triumfálna cesta.
   </p>
   <p>
    A to, čo zažíva v krčme, sa už nedá ani opísať. Celkom tak, ako predvídal. Pani Hermína
         plače, Paulínka plače, tetke Nánke stekajú do zástery slzy a neprestajne pokukávajú pyšne,
         ale aj trochu bojazlivo po svojom pankhartovi. Istotne ich trápi svedomie, že mu ukrivdili.
         Ale okrem toho pani Hermína ho pritiahne k sebe, pobozká pred verejnosťou na čelo a nazve
         ho svojím synom. Veru, ba aj ujec Matúš je dojatý. Potľapkáva ho ťažkou rukou po pleci a
         núti vypiť pohárik tuhého, aby mu vraj črevá rozohrialo. Len naraz, nech sa nevyleje ani
         kvapka. Na zdravie. Veru, ani chlapovi.
   </p>
   <p>
    Celkom ho premenia.
   </p>
   <p>
    Keď vyjde odtiaľ v sprievode tetky Nánky, necíti sa už veru iba malým chlapcom. Má širší
         krok, vyššie plecia, trochu sa vari aj kníše a hlavne, hľadí smelo na cestu. Nuž teraz nech
         predstúpi k nemu pehavý Ervínko so svojím plešivým apuškom.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1282">
       </a>
       6
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Jedného dňa potom príde do dediny Elvíra.
   </p>
   <p>
    Ach, Elvíra nezabudne na svoj sľub. Nie je práve z tých najľahkomyseľnejších žien, hoci
         sa o nej všeličo porozpráva, a je možno pohyblivejšia a veselšia, ako by sa patrilo na dámu
         z vyššej spoločnosti. Keď už prevzala na seba povinnosť kerestmamy, chce ju dôkladne
         vykonať. Krsniatko si naozaj obľúbila. Oj, veď ona mala vždy rada deti, malé deti vo
         vankúšiku, ktoré možno bozkávať na drobné pršteky, na mäkuškú dlaň, na okrúhle čielko, i
         trochu väčšie, najmä štebotavé dievčatká s ružovými mašľami vo vláskoch a so všetečnými,
         veľkými očami. Kto jej to môže zazlievať, keď ona nemohla mať deti, keď bola vždy jalová,
         hocijako presvedčivo sa odovzdávala mužom. V Matúšovom dievčatku má náhradu. V jej srdci sa
         niečo počalo. Mohlo by sa povedať, že materinská láska. Prečo nie. V živote poznala už
         mnoho lások. Nemohla za to. Zdedila už po niekom takú krv. Len zavše vzplanula
         neznesiteľným vnútorným plameňom, a potom bola k niekomu slabou. Najprv vari k pastierskemu
         pomocníkovi, potom k prefíkanému zelinkárovi, s ktorým zašla až do Viedne a ktorý ju naučil
         rozličným fígľom, takrečeno felčiarskym zákrokom proti nepríjemným a nežiadúcim následkom
         svojej slabosti. Tam vari potom rýchlejšie a častejšie. Veľké mesto dáva k tomu mnoho
         príležitostí. Nieto priam času myslieť na nejaké ohľady a predpisy. Nakoniec ešte k starému
         plukovníkovi, ba pre zmenu aj ku kočišovi Pištovi. No vždy to bývalo iba na chvíľku,
         prinajmenšom na pár chvíľok, kým sa v nej nepridusila žiara. Prečo by teraz nemohla skúsiť
         niečo trvanlivejšie, niečo, čím by sa povedzme mohla prihrievať až do neskorej staroby, keď
         bude mať krehké kosti a studenú krv, a hlavne, čomu by mohla len dávať, neprestajne dávať
         bez nárokov na odplatu, na protihodnotu, protislužbu. Ach, veď to musí byť veľmi zaujímavé,
         príjemné a nákladné. Prečo by si nemohla dovoliť konečne aj taký luxus, keď jej nechybia
         prostriedky? Nuž skúsi to.
   </p>
   <p>
    Pravdaže, spočiatku nemá nová láska nijaký účinok. Nevie sa hneď náležite rozviť.
         Krstniatko je iba dieťa a hádam aj malé, aby mohlo pochopiť plný dosah dobrodenia a poznalo
         dobrodincu, preto sa prejavuje iba živším záujmom. Elvíra veľa na malú Paulínku myslí a
         ešte viac o nej rozpráva svojim známym a zvlášť starému plukovníkovi. Snaží sa každého
         presvedčiť o jej neobyčajnej kráse a múdrosti. Ešte som ani nevidela také dieťa, vravieva,
         nechce sa mi priam veriť, že by bolo Matúšovo. No hotový zázrak, akoby ste sa do slnca
         dívali. A keď to vraví plukovníkovi, ešte dodáva: Chcela by som ho zas vidieť. Neviem, čo
         je to, prirástlo mi nejako k srdcu, akoby bolo moje. Ach, prečo nemôže byť moje? Robí sa
         pritom zronenou, ba až nešťastnou. Niekedy sa nazdá, že musí na seba niečím upozorniť,
         potom sa robí štedrou. Uteká do cukrárne, vyberie niekoľko maškŕt a dá sa voziť Pištom po
         celom meste, kým nevidí niekoho, komu by mohla zveriť balíček pre Paulínku.
   </p>
   <p>
    Mohlo by sa povedať, že sú to iba vrtochy pochabej ženy. Prečo nie, keď obyčajne po
         krste a krštinách strácajú kmotry veľmi rýchlo záujem o krstniatko. Všetko sa predsa odbaví
         v kostole a pri stole. Aspoň kresťanská povinnosť tak káže, a keby sa azda dieťa niečoho
         dožadovalo, všetko nájde v matrike. Ale Elvíre sa naozaj srdce pohlo. Rojčenie u nej
         neochabuje, naopak, vzrastá, stáva sa zámernejším. Rozhodne počíta s tým, že sa Paulínky
         niekedy ujme. Nesmie z nej vyrásť iba dedinské dievča. Len čo trochu podrastie, vezme ju k
         sebe, aby sa naučila panským spôsobom a panskej reči. Potom pôjde do škôl. Buď do
         gazdinskej, buď do gymnázia. Má známych profesorov, tí jej to spravia. Dostane riadnu
         výchovu, dostane základ, istotu, na ktorú sa bude môcť v živote opierať, a bude ozajstnou
         dámou, keď vyjde do sveta, nie sprostou husičkou, ako bola ona. Nemusí sa zavesiť na prvého
         vandráka, ktorého stretne na ceste, keby ju stihlo také nešťastie ako ju, nemusí byť
         závislá ani od nejakého mrzutého a plesnivého ujca s drevenou nohou. Pôjde hrdá a
         vzpriamená vždy tou svetlou stranou a všade tam, kde šuštia hodvábne sukne, vrždia čižmy,
         kde sa lesknú brošne, zlaté výložky, strapce, kde z každého kúta zaváňa iná vôňa, kde stále
         ševelí veselý a bezstarostný smiech, a vyberie si gavaliera podľa vlastného srdca. Ach,
         áno, dámy si to môžu dovoliť, dámy si môžu všeličo dovoliť, a nikto nesmie poškvrniť ich
         česť! Veru, Elvíra vie, čo znamená vo svete dáma. Sama ňou nikdy nebola. Nemala výchovy,
         istoty, dôstojnosti, hoci každý uznal, že je krásavica. Darmo sa prebíjala. Nedostala sa
         nikdy na povrch medzi zrkadlá a pod žiariace lustre. Potulovala sa špinavými ulicami,
         postávala v tmavých výklenkoch, volali ju vždy iba Elvírou, a preto sa dostala len k
         starému plukovníkovi. Ale z Paulínky musí byť ozajstná dáma. To si ona, Elvíra, berie na
         hlavu. Preto nemá veľa pomeškania a jedného dňa dá zapriahnuť kone.
   </p>
   <p>
    Náhodou má práve v tom čase aj inú prácu v dedine. Pán farár jej odkázal, aby si prišla
         pochovať otca. Veru tak, Elvírin otec zomrel. Nestačil vykonať pomstu. Odkedy mu žena
         zomrela, prikŕčal sa k zemi, akoby mu kosti mäkli. Nemal nikoho, kto by ho bol podopieral v
         pozdnej starobe, a sám sa ani nestaral, aby niekto k nemu prišiel. Susedia mu aj radili.
         Veď v dedine bolo dosť chudobných žien, opustených vdov a starých dievok, čo by ho boli za
         ten nejaký ostredček alebo za handry po nebohej rúče doopatrovali. Ba niekedy dobromyseľne
         spomenuli aj Elvíru. Nemôže predsa svoj hnev vziať do hrobu. S akým svedomím by to šiel
         pred prísnu tvár Hospodina. Kresťanská povinnosť káže, aby si ľudia odpustili, aby
         potlačili hriešnu náruživosť tela a krvi a zmäkli láskou k blížnemu aspoň vtedy, keď hľadia
         do svojho hrobu. Bez toho už nemá síl zasahovať do poriadku tohto sveta a usporiadať ho po
         svojom. Nikomu sa to dosiaľ nepodarilo. A, hľa, Elvíra sa sama vynašla. Jej cesta bola iste
         kľukatá. Mnohokrát sa na nej aj pokĺzla, oj, veď všetci sa kĺžeme, potkýname a potom
         padáme, jeden od druhého častejšie. Záleží len na tom, či sa dostaneme k cieľu, áno, k
         svojmu cieľu v živote, tu na tomto svete. A Elvíra sa dostala. Mohlo by sa povedať, že skôr
         a ďalej, ako je dovolené dobehnúť ľuďom za jeden krátky život. Priam sa vysmiala celej
         dedine. Prešla všetkým cez rozum. Má právo obzerať si ľudí ponad plece. Kdeže ste vy teraz,
         moji milí? Chceli by ste sa vari so mnou merať? Hahaha! Kto sa ju opováži opľuť? Nuž kto,
         keď sedí vysoko na koči? Dnes sa jej páni v cylindroch zďaleka hlboko klaňajú. Bude
         plukovníkovou paňou. Čože tu môže zmeniť on so svojou sekerou v kúte? Celý svet by pobúril
         proti sebe. Lepšie veru urobí, keď ju odnesie na chlievik pod kôlňu medzi ostatný železný
         riad, kde aj predtým odpočívala, a s Elvírou sa pomerí. Nebola by mu zlou oporou v starobe.
   </p>
   <p>
    Ale zlý starec zanovite mlčí. Neurobí ani jedinký pohyb, ktorým by dal najavo, že chápe
         zmysel slov a že sa v ňom vzbudzuje nejaká ozvena na ne. Tvár má šedivú a oči ľadové. Stojí
         ako kameň. Zrejme mu rýchlo vápenatejú žily a tvrdne srdce. Nikto ho už nezachráni. Nie,
         lebo ľudia nevedia, aký vred v srdci mu rozjatrila Elvíra. Voľakedy by bol tiež takto
         dobromyseľne radil ukrutníkom. Mal vtedy ešte zdravé srdce, vedel sa tešiť, vedel sa hlasno
         smiať, prechovával aj dosť lásky k žene a k jedinej dcére. Ba možno viac, ako býva zvykom.
         Ktorýže chlap z dediny sa dá tak uniesť citom, aby svoje dieťa bral niekoľkokrát cez deň do
         rúk a bozkával ho po celom ružovom tielku, aby svoje malé dievčatko varoval, uspával, aby
         mu bol trpezlivým druhom pri všetkých hrách? Ach, vari sa to nepatrí a chlap nemá ani na to
         času. Ale on si našiel, musel si nájsť. Srdce ho k tomu prinútilo, lebo jeho otcovské srdce
         si namyslelo, že bude žiť len pre Elvíru. Vari tu urobil základnú chybu. Nemal hneď toľko
         darovať. Deti si to nezaslúžia, bývajú nevďačné a najčastejšie také dary pozdejšie pohodia
         a zneuctia. Mal byť tvrdším chlapom, hľadieť si viac svojej roboty a chodiť s ostatnými
         chlapmi do krčmy, kartovať, hrešiť a nechať, aby sa dieťatko váľalo po prachu, aby sa samo
         dvíhalo na nôžky, otĺkalo, mocovalo, to nemôže byť predsa nikomu na škodu. Deti sú potom
         otužilejšie a rodičia istejší. Nevytvorí sa medzi nimi puto, ktoré by sa nemohlo hocikedy,
         ľahko a bez väčších porúch na oboch stranách pretrhnúť. Nemôže vzniknúť nijaká katastrofa.
         Každý zostane na svojom. Deti si odnášajú svoj vzdor a rodičia si zachránia svoju posvätnú
         dôstojnosť. Bohužiaľ, u nich sa to vyvíjalo opačnou cestou, preto muselo dôjsť aj k
         opačnému koncu. Keď zhoreli všetky mosty medzi nimi, Elvíra sa chytila svojho biedneho
         batôžka a on najťažšej sekery. Dcéra odišla do šíreho sveta v ústrety novému pohaneniu a
         otec dal zhotoviť na dvere ťažkú zámku a ešte ťažšiu zavesil na svoje srdce. Veľká láska sa
         náhle premenila v nesmiernu nenávisť. Otcovské srdce skamenelo. Čo tu mohli urobiť matkine
         modlitby, tiché vzlyky, plač? Nič. Matka vlastne nikdy nič neznamenala v tejto dráme. Iba
         pokornú prostredníčku. Môže sa azda povedať, že zahrala poctivo svoju úlohu, a keď videla,
         aká je márna, vzdialila sa ticho, aby zbytočne nezavadzala. To bola aj posledná prekážka,
         ktorá ešte stála starcovým zámerom v ceste. Nebola ani taká veľká a nebezpečná. Ľahko by ju
         bol mohol svojou silou odstrániť a dať voľný priechod náruživostiam. A predsa bola tu ako
         jediná výstraha. Musel na ňu myslieť a brať ohľad. Veď to bola jeho žena, s ktorou voľakedy
         uzavrel pred bohom zväzok života, ktorá mala právo zdieľať spolu s ním všetky rozkoše jeho
         tela a do určitej miery i rozkoše jeho duše. Nuž darmo je, musela ho mýliť. Ale len čo dal
         navŕšiť na ňu kopec ťažkej hliny, cítil na všetkých stranách uvoľnenie, lebo ho už nikto
         viac nestopoval ani pri práci ani v myšlienkach. Chodí si po prázdnom dome, prezerá tiché
         steny, kúty a ozvena jeho krokov ide s ním. Otvorí dvere na izbe a načúva. Vietor hrkoce
         okennou tablou, nie je dobre upevnená. Bolo by ju treba nanovo zatrieť. No iného zvuku
         nepočuť. Je sám v kuchyni, izbe i v komore a kdekoľvek vkročí. Môže podnikať, čo chce, a
         môže sa zaoberať, čím chce. Napríklad sekerou, ktorá ešte vždy čaká na Elvíru za dverami.
         Môže sa pred ňou priam zastaviť a uvažovať. Prečo by nie. Nikto predsa nablízku nezmiera
         strachom a nespína ruky, aby mu nejako miešal myšlienky. Nemusí sa okúňať, najmä keď sekera
         má ešte stále svoje určenie. Vraví sa, že je už zbytočná. No nech si len vravia. On nikomu
         nepovedal, ako dlho má byť za dverami opretá, ani to, že musí prísť Elvíra k nej. Elvíra má
         predsa svoje starosti, vyzerá oknom krásneho paláca, oblieka sa pred veľkým zrkadlom a dáva
         sa prevážať mestom na koči. Nemá času myslieť na sekeru. Ľudia v tomto prípade zle
         počítajú. Videla len jedinú možnosť, akoby sa všetko dialo len podľa jedného rozumu. Ale čo
         by povedali, keby sekera predsa sekla? Mohlo by sa to stať za celkom neobyčajných
         okolností. Sekera by povedzme istého večera zmizla spoza dvier a druhého dňa ráno by sa
         objavila priam vo vile — pri obeti. Nazdajú sa vari, že je to nemožné? Ach, pravdaže, je
         dosť starý, nohy sa mu trasú, sotva sa šuchtá po dome, kdeže by mohol vykonať dlhú a
         namáhavú cestu vrchom do mesta. To je neuveriteľné. Nuž nech im je, myslí si starec a v
         duchu sa usmieva. Potom ešte často pristaví sa pri sekere, hľadí na ňu, pozerá jej porisko,
         ostrie, ba aj nocami sa zobúdza a myslí na ňu. Čo keby teraz, áno, keby sa teraz postavil
         neočakávane pred Elvíru, ktorá v tomto čase chutne spí v mäkkých bielych perinách, sama,
         bez ochrany, a keby jej povedal: Priprav sa, Elvíra, dosť si sa predo mnou naskrývala. Už
         mi neujdeš, nemám viac strpenia a potom, stojím nad hrobom, nieto času odkladať pomstu. Mal
         by na to dosť síl? Ach, býva z toho celkom vzrušený. Dlho potom ohmatáva okolo seba, aby sa
         presvedčil, že leží na posteli, a ráno hneď hľadá očami sekeru pri dverách. Svedomie má zo
         dňa na deň černejšie. Nemôže zniesť ani pohľady ľudí. Pozatvára všetky okná z ulice, aby
         nemohli zvedavci nazerať dnu. Nie je vylúčené, že by časom takto zošalel.
   </p>
   <p>
    Ale potom príde po neho smrť.
   </p>
   <p>
    Stane sa to za zvláštnych okolností. V sobotu ráno ponáhľajú sa ľudia chodníčkom pomedzi
         záhrady na trh do mesta a náhle vidia pred sebou batôžtek handár. Ach, nie, veď je to
         Elvírin otec. Leží pod medzou, v páse prelomený, akoby ho niekto pristúpil ťažkou bagančou,
         a je úplne drevený. Srieň sa po ňom lisne: Musel dokonať hneď večer. Čože tu hľadal? Na
         prsiach oboma rukami pridŕžal si sekeru tak mocne, že mu ju nemôžu odobrať. Vari si šiel
         dreva nabrať. Len to je čudné, že ho pár týždňov nikto nevidel vychádzať z domu a že má pod
         stenou dreva aj na dve zimy. Kto by si však dlhšie nad tým hlavu lámal? Starci vždy niečo
         neobyčajného vyparatia. Zanesú ho domov, položia v izbe na dosku a odkážu Elvíre.
   </p>
   <p>
    Elvíra vie, čo sa jej teraz patrí. Dlhé roky sa s otcom hnevala. A nebol to malý hnev.
         Len ona vie povedať, koľko preň vytrpela. Niekedy sa to priam nedalo zniesť. Bol hlad, bolo
         zima, bola bitka, údery tvrdou päsťou po tvári, ťažké buchnáty po chrbte. Veru, belasé
         sinky nosila na tele aj niekoľko mesiacov. Občas sa jej to zdalo veľmi nespravodlivé a
         prosila nebesá, aby otca nemilosrdne trestali za jeho ukrutný skutok. Ani potom nezmenila
         svoj úmysel, keď prekonala najťažšie chvíle a začínala sa cítiť trochu ľudskejšie. Nie,
         nevedela zabudnúť a bola odhodlaná zotrvať v odboji. Prečo by sa mala koriť pred ním teraz,
         keď sa mnohí koria pred ňou? Nech len pocíti následky svojho nerozumného činu. Nech ho
         trochu potrápi svedomie, zaslúži si to. Nepôjde k nemu, ani keby ho mali vši zožrať. Nie
         veru, neprestajne sa takto ohradzuje, keď jej ho niekto pripomína. Ale teraz vie, čo sa
         patrí. Mŕtvym treba vzdať poctu.
   </p>
   <p>
    Preto sotva dostane trúchlivú správu, stane sa hneď veľmi čulou. Má naraz veľa
         pokonávačiek. Pišta musí zapriahnuť, aby ju mohol voziť po meste. Chodí z obchodu do
         obchodu, spôsobuje všadiaľ veľký rozruch, mnoho a hlasno rozpráva, dáva sa poučovať
         najradšej niekoľkými, tu i tam pohodí hlavou na bieluškom krku, pogúľa čiernymi očami,
         akoby tuho rozmýšľala, rýchlo počíta, potom dvíha ruku a ukazuje tenkým prstom: toto, aj
         to. Áno, milostivá, nech sa páči, odpovedajú hneď niekoľkí, lebo ju obsluhujú všetci.
         Milostivá veľa kupuje, vynáša plné náručia do koča. Pišta tíši netrpezlivé kone a ukladá.
         Domov sa vracia s veľkým nákladom, ale ešte za ním prichádzajú subjekti s balíkmi. Ach, na
         pohreb treba veľa. Elvíra obehne ešte niekoľko úradov, potom sa dlho a pozorne upravuje a
         popoludní zas nasadne do koča.
   </p>
   <p>
    Do dediny priženie sa až na troch kočoch. V prvom, najľahšom, sedí majestátne ona.
         Dvíha, ako môže najvyššie, hlavu, pri kolenách pridržuje veľký postriebrený veniec,
         opatrený dvoma širokými hodvábnymi stuhami so zlatým nápisom: Smútiace dieťa svojmu
         vrelomilovanému otcovi. Odpočívaj v pokoji. Stuhy sú rozložené tak, aby sa dali nápisy
         zboku dobre čítať. Naostatok Pišta svojej panej veľmi dobre rozumie. Keď vchádzajú do
         dediny, stíši kone, koč ide mierne, ale predsa tak, že dosť hlasno hrkoce. Za nimi sa
         vlečie veľký pohrebný voz s truhlou na katafalku, vystlatý zamatom, ovešaný dookola
         drapériami a strapcami. Nakoniec mestské štajráky ťahajú široký rebrinák, obsadený
         trubačmi.
   </p>
   <p>
    Ľudia vybehúvajú zo všetkých domov a sú veru predesení, keď vidia taký vznešený
         sprievod. Ach, tá Elvíra vie, čo má urobiť, keď chce, aby sa o nej dlho hovorilo. Nadarmo
         nebehala po úradoch. Po pohrebný voz bola u samého mešťanostu. Prepáčte, pán veľkomožný,
         povie, robiac hlbokú poklonu, mám veľký smútok, zomrel mi otec. Pán mešťanosta hneď
         narastie o piaď, keď počuje, že ho vznešená dáma nazýva veľkomožným. Pohnutým hlasom
         vyslovuje sústrasť, ukláňa sa až tak nízko, keď jej bozkáva ruku, že sa mu zablyští
         úctyhodná plešina, a o pohrebnom voze netreba ani hovoriť. To sa, pravdaže, rozumie. On
         všetko zariadi. Vystrojený kočiš už bude na ňu čakať pred vilou. Kistihand. Trubačom sľúbi
         prepitné, celý sud piva, veď peňazí má plnú tašku. A tak dedinčania môžu len oči vyvaľovať.
         O podobnej paráde ešte nechyrovali. Tí skúsenejší a prezieravejší spomínajú, že niečo
         podobné videli vo Viedni, keď slúžili pri kanonieroch. Áno, tam zvykli generálov a princov
         pochovávať na takom postriebrenom voze a s hudbou. Oni museli robiť špaliere ulicami, kade
         sa uberal sprievod! Ale tí, čo neprekročili ani chotár dediny, nevedeli si vôbec
         predstaviť, čo sa to ide diať.
   </p>
   <p>
    Elvíra si sedí na koči ani princezná smútku a je vcelku spokojná. Takto si to asi
         predstavovala. Ľudia musia konečne poznať, kto je ona. Ak dosiaľ vyslovovali jej meno len
         obyčajne, ako sa vyslovuje meno hociktorej všednej veci alebo bezvýznamnej osoby, odteraz
         budú opatrnejší a zakaždým sa preplnia aj bázňou, akou sa aj dnes naplňujú. Má právo ešte
         vyššie dvíhať hlavu, strunistejšie vlniť driekom pri mocnejších nárazoch koča a obradnejšie
         držať navoskovaný veniec. Zaiste jej to svedčí.
   </p>
   <p>
    Ale keď vstupuje do rodného domu, musí si predsa vypomôcť šatôčkou. Už to inakšie nejde.
         Jemná masť, ktorou si natrela tvár, a ľahký púder, to už musí nejako zniesť. Azda sa jej
         podarí menšie nedostatky skryť závojom a zatiaľ čo sa bude musieť postaviť k truhle pred
         ľudí, aj nos nadobudne svoju obvyklú nenápadnú farbu. Teraz by bolo zbytočné robiť nejaké
         opatrenia. Srdce urobí niekedy taký nepredvídaný skok, že ho nemôžeš podchytiť, ani nieto
         času pripraviť sa na následky. Ústa sa mimovoľne stiahnu a z očú vyhŕknu slzy. Nie, ani
         Elvíra, ktorá má veľké skúsenosti a naučila sa vo svete mnohým pretvárkam, nevie sa v tomto
         prípade ovládať. Hľadí na známe veci okolo seba. Mohlo by sa povedať, že sa k nej prihovára
         jej najnevinnejšia mladosť, jej detstvo. Tu, hľa, je kuchyňa. Ešte si zachovala trochu
         pôvodnej vône, preniká aj cez zápach plesne a zduseného povetria. Aspoň Elvíra ju cíti na
         svojej sliznici a musí
   </p>
   <p>
    sa k nej vracať, aby si uvedomila svoj pôvod. Nie je to nič zahanbujúce, nič ponižujúce.
         Naopak, dojíma ju to až k slzám. Tamto medzi smeťami pod sporákom povaľuje sa kutáč. Celkom
         všedný predmet. Ale jej sa nezdá takým. Koľko len spomienok sa k nemu viaže. Voľakedy ho
         brávala často do rúk, aby sa mohla prehrabávať v popole. Istotne to bola jednotvárna hra.
         Dbala len na to, aby sa čím viac popola strúsilo na dlážku. Bola vtedy malá, nuž všeličo sa
         jej zdalo podivuhodné. Cupkala bosá po kuchyni, prezerala si so záujmom každú vec, ktorú
         vzala do rúk, preliezala lavičky, prevaľovala na seba krhly s vodou, vťahovala sa do
         tmavých dvier. Matka ju musela odtiaľ vyťahovať, umývať. Niekedy ju vari aj nahnevala, ale
         ona sa jej vtedy vplietla do sukieň, objala rúčkou, dvíhala strapatú hlávku a volala
         nástojčivo mama, mama. Matka sa hneď usmievala a brala ju do náručia. Ach, matka sa
         nevedela nikdy dlho hnevať. Istotne jej odpustila aj to, že sa neprišla od nej odobrať. Za
         tamtými dverami bola jej postieľka. Pravdepodobne je ešte tam. Prečože by nemohla byť? Veď
         sa tu vlastne nič nezmenilo. Mohla by sa jednoducho vrátiť a začať svoj zabudnutý život:
         vziať z komory svoju motyčku, vybehnúť zadnými dverami do záhrady, robiť jamky a sadiť
         fazuľku, ktorá je v cigóriovej škatuľke na múriku, preliezť chlievy, štverať sa hore
         schodmi na šopu, pozerať dolu na cestu škárami, prekladať staré brdá, obzerať zahrdzavený
         klepec na kuny, brať do rúk toľko zaujímavých predmetov, lebo je tu všetko tak, ako bývalo
         voľakedy, ibaže s hrubou vrstvou prachu, všetko na ňu čaká, vábi ju, všetko je také
         dojímavé, veľmi dojímavé.
   </p>
   <p>
    Elvíra musí stále roniť žeravé slzy a najžeravejšie vari vtedy, keď si nájde uprostred
         izby otca. Chudáčisko, nech bol, aký chcel, bol predsa jej otcom a nezaslúžil si takú smrť.
         Nikto ho neobriadil, neobliekol. Položili ho na starú dosku priam na zem tak, ako ho našli
         pod medzou. To je práve najžalostnejšie. Šatôčku si teraz musí pridŕžať dlhšie pod nosom,
         ba jedenkrát aj hlasno smrkne a ešte raz. Ale potom sa náhle preberie. Hádam bolo dosť sĺz.
         Ľudia, ktorí s ňou vošli do domu, mali času presvedčiť sa, že nemá celkom kamenné srdce.
         Práve začali zvoniť. Ľudia sa schádzajú na priedomie, čochvíľa príde i pán farár so svojím
         sprievodom, treba nebohého uložiť do truhly a postaviť medzi sviece na máry. Hneď preto
         oživne, má práve toľko rečí ako pri obyčajnej záležitosti, nevie ju nič vzrušiť, je pevná,
         bystrá a rozhodná. Pomáha chlapom, ktorí sa podujali vložiť starca do truhly. Upozorňuje,
         rozkazuje a radí múdro, ak sa pritom vyskytnú nejaké ťažkosti a pochybnosti. Nebohého
         netreba preobliekať ani holiť. Ona kúpila biely hodváb, ktorým sa prikryje. Robota ide teda
         rýchlo.
   </p>
   <p>
    Ale keď majú prichlopiť vrchnák, všetci sa zháčia a hľadia ustrašene na Elvíru. Na
         sekeru v náhlivosti celkom pozabudli. Na sekeru? Ach, áno, starec ju stále mocne drží v
         rukách, pevne pritisnutú k prsiam tak, ako si ju bol pritisol, keď mu ju chcela vziať smrť.
         Nikto sa dosiaľ neopovážil na ňu siahnuť. Nuž každému je to čudné. Ale načo sa s nebohým
         ešte prieť o sekeru. Veď si ju môže vziať so sebou do hrobu. Áno, môže. Elvíra sa
         rozpamätáva, že otec mal tú sekeru veľmi rád. Stále s ňou niečo v dome porábal, nech ju
         teda má, beztoho nikomu už nebude treba. Chlapi sa nedajú veľa presviedčať. Urobia podľa
         rozkazu, a tak Elvírin otec nesie si nebezpečnú sekeru na druhý svet. Čo si chce tam s ňou
         robiť? Či sa Elvíra nebojí nejakého úskoku? Ach, nie. Prečo by? Má teraz iné starosti. Pod
         oblokmi stoja neprehľadné zástupy ľudí a niekde dolu na ceste trepocú sa zástavy, istotne
         prichádza pán farár, musí sa ešte upraviť. Tu na skrini je malé ručné zrkadielko v drevenom
         rámiku, pred ktorým sa vari otec holieval. Nezáleží na tom, že je zájdené. Elvíra sa už
         postará, aby jej ukázalo mladú a príjemnú tvár. Zotrie si z líc stopy sĺz, oživí pery,
         upraví si klobúk, závoj a môže ísť.
   </p>
   <p>
    Na pohreb príde celá dedina, lebo je to nevšedná udalosť, skoro by sa dalo povedať
         pocta. Veru. Na pohrebnom voze a s trubačmi už nebudú len tak ľahko tu pochovávať. Nechajú
         robotu robotou a hrnú sa v zástupoch, vyobliekaní a vyčesaní. Aj nejakí cudzí hostia
         prišli. Bude to niektorý Elvírin známy z mesta. Možno sudca alebo sám mešťanosta. Všetko je
         možné. Elvíra má veľa známostí. Samé vyššie panstvo. Prídu na čiernom koči a nezamiešajú sa
         medzi trúchliacich. To by sa im nepatrilo. Panstvo nech zostane všade panstvom. Koč stojí
         obďaleč, panstvo počas obradov sedí v ňom, potom koč ticho hrkoce za sprievodom, pred
         cintorínom chvíľku postojí a hneď odjachá. Istotne to bude mešťanosta.
   </p>
   <p>
    Elvíra nepochybuje, že všetko sa robí kvôli nej alebo, lepšie povedané, prostredníctvom
         nej kvôli otcovi. Lebo čože by bolo, keby sa nebola zaň zaujala? Jednoduchá truhla, zbitá
         zo štyroch dosák, neumele natretá čiernou farbou, štyria chlapi, ktorí by ju niesli, vpredu
         farár s miništrantmi a s krížikom a vzadu niekoľko starých ženičiek, prespevujúcich ťahavé
         pesničky. A teraz je to veľká slávnosť. Sprievod sa sotva sprace na cestu a uprostred neho,
         hneď za okveteným pohrebným vozom, ona sama, samučičká so sklonenou hlavou v dlhom závoji,
         ktorým mierne povieva vietor. Zvony stále hučia dolinou a hneď tu niekde za jej chrbtom
         vreštia trúby. Sú to jednak tenké čierne klarinety s postriebrenými klapkami, ktoré
         vydávajú piskľavý hlas, potom mosadzné krídlovky a konečne veľká trúba, ktorá vyčnieva
         vysoko nad hlavy a zaleskne sa ani druhé slnce, keď sa po nej šmýkajú lúče. Duní podchvíľou
         mocným spodným tónom, aby udávala rytmus piesne, ktorú striedavo vypiskujú klarinety a
         vyťahujú krídlovky. Ach, je to naozaj niečo neobyčajné. Nemusíš vôbec spievať. Ideš si len
         lahodným krokom tak, ako ti vyhrávajú, celembáš voľne rukami vedľa tela a myslíš na
         pominuteľnosť života. Nuž či si Elvírin otec ešte niečo viac zaslúžil? Veru nie. Môže ležať
         spokojne a držať pevne nástroj svojej pomsty, aby ho už nikto nemohol použiť.
   </p>
   <p>
    Pri hrobe sa Elvíra dlho nezdržuje. Počká, kým púšťajú na povrazoch truhlu do jamy, aby
         mohla prvá za ňou hodiť hrsť hliny, a ponáhľa sa za pánom farárom, lebo má s ním dôležitý
         rozhovor. Chcela by sa s jeho milosťou niečo poradiť, povie pokorným hlasom, keď ho
         zastihne, ale v očiach nevie uhasiť horúci plameň. Veď sa ponáhľala. Srdce jej mocne bije,
         musí strmo dýchať.
   </p>
   <p>
    Farár je v rozpakoch. Nevie, ako by ju mal povolať, ba nevie, ako by sa mal k nej vôbec
         chovať. Voľakedy jej vari lial pred oltárom vodu na hlavu a dával jej kresťanské meno,
         potom ju učil katechizmus, prišla k nemu na spoveď, dával jej prvé prijímanie. Potom ešte
         často chodila k nemu na spoveď. Šepotala mu do ucha celkom všedné detské hriešky, niekedy
         vari horúcejším dychom, že si musel pripamätávať jej vek. Bola vtedy nohatým dievčiskom.
         Pri koledách kládol jej láskavo na hlavu ruky, napomínal, karhal, obdarúval ju obrážtekmi s
         malým Ježiškom, ktorý rozprestiera rúčky a volá všetky dietky k sebe, alebo so starostlivým
         svätým Jozefom, so svätým Alojzom a so svätým Antonom Paduánskym a žiadal ju, aby sa k nim
         často utiekala modlitbičkami. Vtedy ju nazýval jednoducho Elvíra. Ale teraz je z nej
         opravdivá dáma. Ide popri ňom ladným krokom, šuští mäkkým hodvábom a zaváňa jemnou vôňou.
         Môže jej pripomenúť niečím minulosť? Ach, nie. Veľké dámy si vyžadujú diskrétnosť, aby sa
         nemuseli červenať. Radšej bude teda opatrný, ako býva k cudzím ľuďom, ktorým ešte nenazrel
         do duše, a nechá rozprávať ju, beztoho má veľa na jazyku a lepšiu výrečnosť.
   </p>
   <p>
    Naostatok Elvíra ho skoro ani nepripustí k slovu. Pri tejto príležitosti chcela by dať
         všetky veci do poriadku, aby jej nikto nevyčítal, že zanedbala povinnosť k svojim rodičom.
         Má predovšetkým na mysli zádušné omše. Pravdaže, bez tých nemôže nechať rodičov. Nepochybne
         si zaslúžili, aby aj tu na zemi na nich občas niekto spomínal, a potom potrebujú prímluvu u
         spravodlivého sudcu, ako budeme potrebovať my hriešnici všetci, keď sa raz pred jeho tvár
         dostavíme. Nuž nazdáva sa, že bude najlepšie, keď zloží u kurátora nejaký obnos, ktorý by
         na ten účel slúžil na niekoľko rokov. Jeho milosť pán farár nech si len poznačí do
         kalendára nejaký istý a vhodný termín, môže to byť tento deň, deň otcovho pohrebu, deň
         svätého Michala, aby sa nezabudol pomodliť pri oltári za spásu duší nebohých. Potom má na
         mysli aj úpravu hrobov. Nemôže dovoliť, aby zarastali a upadali do zabudnutia. Chcela by
         zakúpiť nejaký dôstojný pomník, áno, veľký pomník, aký ešte nie je v cintoríne, povedzme z
         čierneho mramoru so zlatým nápisom: Tu odpočívajú v pokoji. Nech to stojí čokoľvek. Ale
         najprv musí dať preložiť matku. Tá leží niekde pri plote na nehodnom mieste. Nuž dovedie
         komisiu, nech ju úradne preložia do toho hrobu, kde leží otec. Nech sú spolu, áno. Potom dá
         obložiť a obcementovať hrob tak, ako to býva v mestských cintorínoch, aby sa nepovedalo, že
         je nevďačnou dcérou. Jeho milosť pán farár nech to vezme na známosť. Nikomu o tom ešte
         nehovorila.
   </p>
   <p>
    Neskôr už Elvíra sedí v izbe pri pani Hermíne a vyjednáva, aby jej zverili malú Paulínku
         na niekoľko mesiacov. Chce sa o ňu svedomite starať. Sú predsa na to všetky predpoklady. Vo
         vile je dosť miesta pre ňu. Plukovník súhlasí a teraz je vlastne ani nie doma. Zas odišiel
         na dlhšiu cestu. Aj hračiek jej už nakúpila. Môže sa hrávať celé dni na dvore alebo v
         ovocnej záhrade, kde len bude chcieť. Bude s ňou horlivo chodiť na prechádzky do parku, aby
         nestratila farbu, a keby sa nebodaj vyskytla nejaká nákaza, lekár býva hneď v susedstve. No
         najviac si dá záležať na tom, aby sa Paulínka priučila panským spôsobom. Je už dosť veľká,
         treba sa jej učiť panskej reči, aby nerozprávala vždy len ako slúžka. Pôjde tiež do škôl.
         Áno, ona má s ňou také plány. Nuž tam profesori vyučujú len po maďarsky, dnes všade len po
         maďarsky, a pri nej sa môže podchytiť, bude jej potom ľahšie. Tak ona myslí.
   </p>
   <p>
    Pani Hermína by vari súhlasila s návštevou na niekoľko dní. Dievča by sa previezlo,
         videlo by mesto, nemohlo by mu to škodiť, nie veru. Elvíra má v niečom zdravý úsudok. Ale
         veď bola reč o niekoľkých mesiacoch, či vari zle počula? No a v tom prípade je v rozpakoch.
         Čo by si počala bez dieťaťa? Nemá už nikoho na tom svete, lebo neznamená nič. Zo dňa na deň
         si viac uvedomuje, že je len príťažou. Ľudia si ju odcudzili. Marusa len tak ledabolo
         vykonáva jej niektoré služby. Veľmi chytro vybadala, že gazdiná má v dome vratké
         postavenie, preto pousilovala sa zaujať čím významnejšie a bezpečnejšie miesto vedľa nej.
         Spočiatku prechovávala k nej aspoň úctu, ale teraz, keď ju obrala o všetky práva, potratila
         aj tú. Aj Matúša od pár čias úplne stratila. Odpútal sa od nej a začal žiť niekde mimo nej,
         v inom svete. Zostáva jej iba Paulínka. Ešte je síce malá, ale zdá sa, že ju už chápe.
         Mamka, prečo máš také smutné oči, pýta sa. Musí sa rýchlo usmiať, aby ukázala príjemnú
         tvár. Nie, nesmúti, to sa len tak občas zamyslí. Ale Paulínka neverí a presviedča ju, aby
         sa o ňu nebála, že ju ona neopustí, že nepôjde od nej ďaleko. A nejaký čas snaží sa aj
         dodržať svoj sľub. Cez deň často zanecháva hry, vbehne do izby, donesie v šatôčkách trochu
         teplého slnca, trochu voňavého povetria, niečo prachu a tu i tam svieži lupienok kvetu,
         ponatriasa sa a rozpráva mamke, čo práve robí, koho videla a čo sa vonku deje. Nevynechá
         nič, čo by mohlo mamku zaujímať. Pravdaže, pani Hermína nemôže od nej žiadať bohvieakú
         vytrvalosť. Deti majú toľko drobných povinností. Svet ich láka stále ďalej od domu, zo dňa
         na deň odhodlávajú sa na nové podujatia, nuž k starým záväzkom nemôže sa vždy dochvíľne
         vracať. No od večera do rána patrí vždy bezvýhradne len jej. Spia spolu hlava pri hlave a
         držia sa za ruky. Pani Hermína často v noci ohmatáva jej pokrčené teplé tielko, zisťuje, či
         sa neodkopala, prikláňa sa k jej tváričke, pozoruje, ako dýcha, ba občas aj to, ako putuje
         snami, a tak pozná i tie najtajnejšie dvierka, ktorými vychádza dušička jej dievčaťa na púť
         do sveta. Nie, Paulínka ju nikdy neopustí. To je jediné stvorenie, s ktorým žije v takom
         tesnom príbuzenskom zväzku, že ho ešte stále cíti v svojej krvi, akoby okrem toho motúzika,
         ktorý prestrihla voľakedy Marusa nožnicami, jestvoval ešte jeden hrubší, ale neviditeľný.
         Ako by mohla postrádať dieťa na niekoľko mesiacov? A potom je aj otázka, či by bez nej
         privykla.
   </p>
   <p>
    Ale Paulínka na to nemyslí. Ako vošla do izby táto vznešená dáma, nevie z nej odpútať
         oči. Počula už viac ráz, že má niekde v meste kerestmamu. Myslela na ňu najmä vtedy, keď
         dostala od nej nejaký balíček, ale nikdy si ju nepredstavovala práve takto. Ba ani teraz ju
         nevie k ničomu prirovnať. Znamená pre ňu celkom nový zjav, s ktorým sa musí dlho
         vyrovnávať, ak ho chce pochopiť. Už to je neobyčajné, že prišla na koči. Nuž na ľahkých
         kočoch nevozia sa jednoduchí ľudia. Aspoň tu v dedine nie. A potom, jej príchod bol taký
         náhly a búrlivý. Celý dom sa otriasol, dvere sa pred ňou temer samy otvárali, dlážka sa
         prehýbala, vržďala, všadiaľ, kde stúpila, spôsobovala rozruch, šum ako nejaký veľký čierny
         vták, ktorý sa zaplietol do sietí. S každým sa hlasno vítala, ženy prudko objímala a ju
         mala bozkami zaliať a zadusiť. Ach, sotva sa vedela z toho spamätať. Teraz tu sedí
         rozložená na stoličke ako kráľovná. Rozkladá rukami, pohadzuje hlavou, napráva si stále
         dlhý závoj, ktorý jej padá do tváre. Nohy má pohodlne prehodené cez seba, spod zriasnenej
         ťažkej sukne vyčnieva malá zamatová topánočka, ktorá by sa veľmi pekne vynímala na skrini
         medzi ostatnými vystavenými drobnôstkami zo skla a z pomaľovanej hliny. Aká to môže byť len
         nôžka, ktorá sa vopchá do takej topánočky. Je celá čierna, aj na rukách má natiahnuté až po
         lakte dlhé rukavice z hustej čiernej čipky, ale tvár má bieluškú ako porcelán. To je teda
         jej kerestmama. Azda kerestmamy ani inakšie nemôžu byť. Akože by potom mohli posielať
         sladké maškrty svojim krstniatkam, keby boli len obyčajné ženy? Býva vraj vo vile v meste a
         prišla si po ňu. Mamka sa na ňu díva. Chcela by ísť? Má sa rozhodnúť, už len na nej záleží.
         Nuž ona by sa nezdráhala, nie veru. Tá cudzia vznešená dáma ju k sebe niečím púta, vábi.
         Predstavuje jej vari svet, za ktorým v najtmavšom kúte srdca túži. Chcela by azda raz byť
         podobnou vznešenou dámou. Nevie to celkom iste. Ale chcela by pri nej sedieť na koči,
         chcela by s ňou chodiť na prechádzky, chcela by vdychovať jej omamnú vôňu, dotýkať sa jej
         zamatových šiat, hľadieť na jej zvlnené vlasy. Áno, to všetko by chcela, cíti, že by mala
         potom radosť, len keby mamka nebola preto zase smutná.
   </p>
   <p>
    Nakoniec záležitosť rozhodne Matúš, ktorý je od počiatku na strane Elvíry. Dievčaťu
         nemôže škodiť, keď pôjde na pár čias do mesta. Áno, nech sa trochu zvykne na panské spôsoby
         a nech sa len priučí i panskej reči. Niekedy sa jej to veru zíde. Len on vie, ako to zle
         padne, keď nerozumie všetkému, s čím príde do styku. Aj pod fabrikou sa čím ďalej tým viac
         rozpráva len maďarsky. Veru tak. On už dávnejšie uvažoval, že bude dobre dievča poslať k
         niekomu do mesta, aby tu na dedine nezaostalo. A teraz bude Elvíre veľmi povďačný, keď
         vezme Paulínku k sebe.
   </p>
   <p>
    Čo má robiť pani Hermína? Je veľmi slabá, aby presadila svoju mienku. Vlastne ona nijakú
         mienku ani nemá. Bojí sa len samoty. Ale musí si zvyknúť, áno, nejako si už zvykne a
         Paulínka nech len ide, keď jej to má byť na prospech. Pousiluje sa aj o to, aby nevyronila
         ani jedinú slzu, aby sa jej nejako zjavne nezatriasli ústa, keď sa musí lúčiť s dieťaťom.
         Len aby po ceste nejako neprechladla. Istotne je už ostré povetrie. Či ju Marusa dobre
         opatrila?
   </p>
   <p>
    Áno, Marusa ju dobre opatrila.
   </p>
   <p>
    A tak sa malej Paulínke predsa len vyplní tajná túžba. Sedí si na koči vedľa kerestmamy,
         zakrýva si kolená mäkkou barančinovou prikrývkou, počúva rozličné Marusine pripomienky, ale
         hlavne trocha zvysoka pokukáva na deti, ktoré sa zbehli vari z celej dediny ku koču. Je tu
         i Tóno, stojí pred koňmi akurátne rozkročený, s rukami vo vreckách a s otvorenými ústami.
         Nechápe, že vidí Paulínku tak vysoko, až niekde nad chrbtami koní. Kdeže sa zberá? Či už na
         neho zabudla? Hádam by to bolo chytro. Veď iba nedávno jej zachránil život. A potom, práve
         teraz ju chcel niečím prekvapiť. Zavčerom bol na imele. Doma z neho nalúpal kôry,
         rozmliagal dobre s vodou a dal variť. Má teraz z toho krásny zelený lep na vtáčky. Niektorý
         deň by ho mohol použiť. V tom čase stehlíky husto lietajú po bodliakoch. Keby urobil dobrú
         nástavku, mohol by sa niektorý chytiť. Či už Paulínka nemá záujem o stehlíka?
   </p>
   <p>
    Nuž v tejto chvíli veru nie. Zabudla na všetky lákavé hry, zábavky, sľuby, plány, ba
         pravdepodobne aj na Tóna. Ťažko povedať, na čo myslí. Srdiečko jej mocne klepe, bôčky má
         napäté, čielko studené a líčka horúce. Či to bude ešte dlho trvať? Nie, už nie! Pišta práve
         zazubadlil kone, sadá na kozlík a načahuje sa za tenkým poriskom biča. Zbohom! Teraz sa
         musíš, Tóno, odpratať z cesty. Kone nespokojne zafŕkali, zahrabali kopytami, trasú sa
         nedočkavosťou, mohli by ťa rozšliapať. Paulínku už neudržíš. Nie veru. Tŕpne síce úzkosťou.
         Svet sa okolo nej rozhýbal a zahučal, musí sa hoci aj nesmelo prichytiť kerestmamy, aby ju
         zo sediska nevyhodilo, možno dobre ani nevidí pre slzy, ale najradšej by vyskočila a
         zatlieskala tralala. Veru tak.
   </p>
   <p>
    Pani Hermína sa zbytočne strachovala, že Paulínka si nebude vedieť zvyknúť na nové
         prostredie. Nie je z tých, čo sa neradi preobliekajú do novej košele. Naopak, má rada
         zmenu. Teší sa na všetko, čo má prísť. Vytvára si veľmi rýchlo srdečný vzťah k novým veciam
         a ľuďom. A mesto znamená pre ňu plno prekvapujúcich dojmov. Pripomína jej trochu horu,
         najmä keď ide úzkymi, kľukatými ulicami, kde sú vysoké domy, a nazerá tmavými bránami do
         hlbokých dvorov s bludišťom schodíšť a pavlačí. I tam zdá sa jej obloha veľmi vysoko a
         slnce sa len namáhavo prediera na dlažbu. Ale nemusí sa obávať, že ju niekde nadíde hrôza
         zo samoty. Tu neustále vybehúvajú ľudia spod brán, motajú sa ulicami, pokrikujú na seba.
         Nikde nemôže vzniknúť tíšina, ktorá by vzbudzovala des. A okrem toho ona sa skoro vždy
         vezie na koči, vedľa nej sedí kerestmama a vpredu na kozlíku plecnatý Pišta, ktorý pozná už
         tak dobre ulice, že nemôže zablúdiť. Ale ani samej by sa nemohlo nič prihodiť. Kerestmama
         ju už na všeličo upozornila. Keby si niekedy zmýlila smer, treba len pristúpiť k
         policajtovi, ktorý sa musí v každej ulici potulovať, a opýtať sa na Kossuthove sady. On jej
         už ukáže alebo ju zavedie. V meste vôbec vládne veľký poriadok. Nielenže domy sú pristavené
         tesne k sebe po oboch stranách ulice, že sú cesty určené pre vozy a cementové chodníky pre
         peších, ale ľudia vedia, čo sa patrí. Keď sa náhodou v chôdzi otrú, povedia pardón, keď si
         niečo žiadajú, povedia kérem, a keď dostanú, povedia kesenem. Na pozdravy sú síce skúpejší
         a málokedy sa stane, aby sa dvaja pristavili na dlhší rozhovor, ako to býva na dedine. Majú
         vždy naponáhlo. Musia myslieť na svoje starosti, lebo v meste tých starostí je veľa. Treba
         ísť k pekárovi, na trh, do obchodu, treba sa ponáhľať na stanicu, utekať po doktora a do
         lekárne. A potom, v meste je mnoho rozličných úradov, ktoré majú na tabuľkách v čakárňach
         alebo hneď na bráne vypísané úradné hodiny. Keby sa ich ľudia nepridržiavali, nevykonali by
         nič. Preto nieto kedy obzerať sa po známych, vypytovať sa na ich zdravie, hovoriť o počasí,
         úrode a iných veciach. Ale keď sa už navzájom klaňajú, sú dôkladnejší a obradnejší.
         Zakaždým sklonia hlavu, chlapi snímajú klobúky a povedia kistihand, ženy sa aj prívetivo
         usmejú a odpovedajú jónapot, blahosklonne cérus alebo krátko pá. To je zaiste spôsobnejšie,
         úctivejšie a hlavne dôstojnejšie ako obyčajné pochválen. Aj kerestmama to tvrdí. Paulínka
         si to rýchlo zapamätá, a keď príde potom nejaká návšteva do vily ku kerestmame, povie tiež
         tenkým hláskom kistihand a nezabudne pritom trochu ohnúť kolená, ako robievajú všetky dobre
         vychované dievčatká v meste. Hostia ju za to chvália. Aké krásne dievčatko, povedia, kdeže
         predávajú také deti, aj oni by si radi jedno kúpili. Paulínka prijíma pochvaly s úsmevom,
         ale nijako z nich nespyšnie. Dobre vie, že patria k obvyklým zdvorilostiam mestských ľudí.
         Sami istotne doma majú nejakú Margitku alebo Eržiku, maznú sa s ňou, prizdobujú ju
         všelijakými čačkami, aby bola čím krajšia. Veď na ulici stretáva len samé pekné deti. Jedno
         krajšie od druhého. Spôsobne kráčajú chodníčkami so slúžkami alebo tak ako ona vezú sa na
         koči s nejakou vznešenou dámou. Poobliekané sú ani malé princezné alebo princovia a vždy
         priliehavo podľa počasia. Keď je teplo, v ľahkých, svetlých šatočkách, chlapci v krátkych
         nohavičkách s holými kolienkami, dievčatká v slamených opentlených klobúčkoch a v bielych
         sukienkach, keď ostrejšie poduje vietor alebo dokonca poletuje sneh, vycifrovaných
         kožuštekoch a v kozáckych čiapkach. Žiadne ešte nevidela bosé a prostovlasé, ako behávajú
         všetky u nich doma. Tu v meste majú vari každý deň sviatok a nemusia ani husi pásť ani
         inakšiu robotu rodičom vykonávať. Celý voľný čas vyplnia iba tým, že sa dajú po uliciach
         prevážať, aby vystavovali svoju krásu na obdiv. I ľudia ich pravdepodobne len preto majú.
   </p>
   <p>
    No o tom, že je sama pekná, nepochybuje. Vlastne, nemusí sa nikomu obdivovať a závidieť
         krásu. Ako prišla do mesta, napodobňuje vo všetkom kerestmamu. A niekedy práve tak ako ona
         postaví sa pred zrkadlo. Ach, kerestmama má v izbe, kde spáva, medzi oknami veľké zrkadlo.
         Môže sa v ňom vidieť až po kolená, a keď si stane na stoličku, vidí si aj topánky. Dá sa
         ľubovoľne sklápať i stáčať, takže zjaví sa v ňom postupne každý kút, každý predmet, akoby
         sa celá izba krútila na stračej nôžke. Pod ním je priložený nízky, podlhovastý stolík s
         mramorovou doskou, preplnenou rozličnými téglikmi, vyrezávanými škatuľkami, farebnými
         fľaštičkami, ktoré prenikavo voňajú. Kerestmama ich často berie do rúk, potriasa, otvára,
         vykvapkáva si na dlaň olejčeky, vytiera masť, aby si mohla vyhladiť vlasy, tvár alebo inú
         čiastku tela. Vôbec, zrkadlo je veľmi dôležitý kus nábytku. Kerestmama by sa nemohla bez
         neho obísť. Aspoň by nemohla byť takou lesklou a bielou, akoby zakaždým z mliečneho kúpeľa
         vystupovala, a hlavne, mala by veľmi dlhý čas, keby nestálo na svojom význačnom mieste.
         Ráno pristupuje k nemu priam z postele, aby sa mohla po chutnom spánku pretiahnuť a pozorne
         poprezerať. Máva obyčajne na sebe len krátku a ľahkú košieľku, no niekedy si aj tú
         prevlečie cez hlavu a potom je celá biela a veľká ako slnce. Zrkadlo ožije teplými pohybmi
         a neochladne, kým si nevpichne poslednú zlatú ihlicu do vlasov, ba aj potom v hociktorom
         čase vypĺňa sa jej postavou. Paulínka ju sleduje. Všíma si, ktoré tégliky na čo používa,
         aké pohyby robí, čomu venuje najväčšiu pozornosť, a zaumieňuje si, že aj ona musí mať
         niekedy také zrkadlo. Pravdaže, nahá by sa predeň nikdy nepostavila. Nie veru. Neverí
         celkom, že by zrkadlo bola iba mŕtva vec. Azda za ním predsa len niekto stojí a prezerá si
         ľudí, ktorí k nemu pristupujú. Azda ani tá podoba, ktorá sa v ňom zjaví, nie je celkom
         verná. Kto to môže zaručiť, keď sa človek nemôže vidieť. A ona sama na svoju nahotu nevie
         dlho hľadieť, vždy sa jej trochu marí v očiach a má dojem, že dostane závrat. Nie, celkom
         nahá nie, iba tvár si bude tak starostlivo obzerať, čistiť a pretierať mastičkami, zasýpať
         práškami, ako robí kerestmama, myslí si v prvé dni. A sotva sa lepšie rozhliadne po novom
         bydlisku a zistí, že tu má vlastne väčšiu voľnosť ako doma, pristrčí hlávku medzi fľaštičky
         nad mramorovú dosku. Zo zrkadla sa k nej nakláňa tučná tvárička. Chvíľku je ustrašená, zdá
         sa, že ide vykríknuť a vybehnúť, ale potom sa utišuje a hľadí zvedavo a so stále väčším
         potešením na ňu. Hľa, nemusí sa ničoho báť. Tvárička v zrkadle sa začína usmievať. Mohla by
         to byť jej? Má tomu veriť? V takom prípade nie je celkom taká bledá, ako sa vraví, skôr by
         sa mohlo povedať, že má čistú, skoro až priezračnú tvár, ktorá môže ľahko očervenieť, ak sa
         ostrejší vietor o ňu oprie, a k tomu živé oči s drobnými, nepokojnými ohníčkami v
         zreničkách a vysvietené čelo. Keď si oblečie belasé vlnené šatôčky s veľkým bielym,
         čipôčkami obrúbeným golierikom a na hlavu upevní slamený klobúčik s papierovou ružou, ktoré
         stretáva. Ani pochvaly nevyznievajú naprázdno. Ľudia hovoria len pravdu. Paulínka je naozaj
         pekné dievčatko.
   </p>
   <p>
    Elvíra si to zo dňa na deň tiež s väčším potešením uvedomuje a je spokojná. Ak sa ešte
         donedávna cítila ukrivdená pred mnohými mestskými dámami, ktoré všadiaľ vystavovali na
         obdiv svoje krásne deti, teraz nie. Počíta sa medzi ne, lebo sa už nevozí sama po uliciach
         a má práve také starosti ako ktorákoľvek matka. V obchodoch vedľa pestrých látok, drobných
         čipiek a hodvábnych spodničiek dáva si predkladať aj detské súpravy, malé topánočky, kupuje
         jemné kašičky, hračky, ale hlavne mnoho rozpráva o tom, ako Paulínka spáva, ktoré maškrty
         má rada; ako priberá, ktoré pesničky a veršíčky sa už naučila. To jej zaberie veľa času, a
         preto sa nazdáva, že má plnší život. Celý deň musí na niečo myslieť, niečo zariaďovať. A
         potom ani v izbách nezostáva celkom sama, keď plukovník odíde na cesty. Paulínka vždy
         pobeháva okolo nej, otvára dvere, preťahuje hračky z kúta do kúta a vôbec robí neporiadok,
         rozruch, aby ju nenadišla clivota. Nuž nebolo veru zle, že si vzala krstniatko k sebe. K
         svojmu šťastiu vlastne ani iné nepotrebovala. Mala lásku, mala bohatstvo, a teraz si ešte
         zaopatrila živú hračku, aby sa mohla pobaviť vo voľných chvíľach. Istotne všetky veľké dámy
         si tak zariaďujú život.
   </p>
   <p>
    I panskej reči sa Paulínka rýchlo učí. Elvíra nemusí k nej volať nejakého gymnazistu,
         aby sa s ňou pravidelnejšie zaoberal, ani sama jej nemusí dávať lekcie. Úplne stačí
         rozhovor, ktorý počuje doma a na ulici. Má bystrú pamäť a zavčasu sa naučí menovať predmety
         okolo seba takým spôsobom, ako ich nazýva kerestmama, a cez zimu sa jej tak vybrúsi jazyk,
         že sa vie obstojne dohovoriť aj s plukovníkom. Elvíra je takým pokrokom nadšená. Kadiaľ
         ide, rozpráva o Paulínkinom úspechu a o tom, ako si ju plukovník obľúbil. Ba veľmi rýchlo
         sa rozhodne a zariadi, aby zostala u nej aj ďalej. Môže predsa začať na jeseň chodiť tu v
         meste do školy. Matúš a pani Hermína nemusia mať o ňu starosť. Raz príde domov a bude už
         celá dáma.
   </p>
   <p>
    Paulínka nenamieta proti tomu nič. Nový domov sa jej páči. Je to iný svet ako u nich na
         dedine. Má v ňom voľnosť. Nikto ju nestriehne a hlavne, nikde sa nestretne so smutnými,
         utrápenými očami. Tu každý žije veselšie, bezstarostnejšie. Aspoň ona to tak vidí. Skoro
         všetky podujatia podniká na svoju päsť. Ide, kde chce. Berie do rúk, čo sa jej práve páči.
         Nikto jej neprekáža a v ničom ju nebrzdí. Možno preto obľúbi si rýchlo aj ľudí, s ktorými
         žije. Všetci sú nezávislí a rovnako slobodní v konaní ako ona. Neprekážajú si navzájom.
         Každý žije svojim zvláštnym záľubám a rozličné službičky vykonávajú si len preto, aby
         udržali jednu spoločnosť.
   </p>
   <p>
    S kerestmamou je odprvu najlepšia kamarátka. Zdá sa, že táto vznešená dáma ju už teraz
         považuje za seberovnú a podľa toho s ňou zobchádza. Nepodniká s ňou len vychádzky po meste,
         ale aj doma jej venuje voľný čas a neberie pritom ohľad na svoj vek a stav. Bez okolkov a
         zvláštnych príprav sadne si povedzme ku Paulínke na zem, rozkladá postieľky, vankúšiky a
         bábiky práve tak, ako si to hra vyžaduje. Je skoro neuveriteľné, že sa táto veľká žena
         spokojne rozloží k detským hračkám. Má vari aj určité ťažkosti s nohami, ale ona si z toho
         nič nerobí. Cíti sa dobre a správa sa tak, akoby bola len malým dievčatkom. Prežíva spolu s
         Paulínkou svoje radosti i žalosti a snaží sa byť čo najúprimnejšia. Keď je plukovník na
         cestách, vezme si ju k sebe do postele, prikrčí sa k nej pod perinu a rozpráva jej dlho do
         noci rozprávky. Ach, Elvíra vie veľa zaujímavých rozprávok. Ale nie sú to rozprávky o
         drakoch a černokňažníkoch. Na také vari už dávno zabudla. Rozpráva o ľuďoch, s ktorými sa
         vo svojom tŕnistom živote postretávala. Vlastne sú to strapce jej vlastného života. Vyberá
         ich zo spomienok a dotvára obrazotvornosťou, aby boli čím vernejšie. Zavše by mala byť aj
         trochu opatrnejšia. Veď má pred sebou iba šesťročné dieťa. Ale Elvíra na to nemyslí,
         nenachádza príčinu, že by mala pred Paulínkou niečo zatajovať. Ba naopak, nazdáva sa, že
         musí byť čím úprimnejšia. Paulínkine oči sú také čisté a také pokojné. Nevedia sa zarmútiť,
         nevedia stŕpnuť hrôzou a ona cíti takú úľavu, keď sa pred nimi spovedá.
   </p>
   <p>
    Akože to bolo s tým zelinkárom? To bol vlastne začiatok. Vtedy ešte nebola skúsená.
         Nepoznala ľudí a nevidela svet. Otec ju najprv maznal, hýčkal, a potom vyhodil uprostred
         zimy na ulicu. Nevedela, kde sa má hnúť a čo si počať, nuž chytila sa jeho. Zdal sa jej
         celkom poriadny. Pošanoval ju, nakŕmil, ba úprimne sa rozhorčil, keď mu vyrozprávala, aké
         nešťastie ju stihlo. Prisahal na kríž svätý, že sa za ňu vypomstí. Zákon má vraj na svojej
         strane a taký krkavčí otec musí prísť na šibenicu. Ale už v nasledujúcej dedine prepožičal
         ju dvom miškárom za liter pálenky. A potom to bolo na dennom poriadku. Skoro v každej
         dedine musela splácať svojím telom nejaký zelinkárov účet. Po miškároch prišel na rad
         kominár, potom nejaký túlavý vojak, potom Bosniak, čo predáva hrebene a nože, samí svetáci,
         ľudia bez mena, ktorí vírili prach po všetkých cestách. Brali ju do náručia možno veľmi
         náruživo, ale na svitaní mizli bez stopy. Každé ráno prebúdzala sa unavenejšia a
         bezmocnejšia. Vstávala zo svojho pelechu, prehadzovala si na chrbát batôžtek a potácala sa
         často hladná do nasledujúcej dediny. Kto bude nasledovať? Ach, to už mal na starosti
         zelinkár. Odkedy sa k nemu pridala, zabudol zvolávať ženy k svojmu vrecu s rozličnými
         korienkami a bylinkami, zamieril rovno do krčmy a čakal na vhodného kupca. Bola by sa mu
         niekde aj stratila, ale sľúbil jej, že ju zavedie do Viedne. Tam sa už niekde uchytí,
         myslela si. Chcela vstúpiť do služby v niektorom lepšom dome. Áno, spočiatku mala celkom
         počestný úmysel, chcela oľutovať všetko, a stať sa poriadnou osobou. Bola by písavala každé
         sviatky domov kartu, ako to robievajú iné dievky, ktoré slúžievajú v mestách. Možno, že by
         jej bol aj otec časom odpustil. No vo veľkom meste neskúsené dievča chytro poblúdi. Službu
         nenašla, všadiaľ sa zdala podozrivou a odporúčania nemala. Zostala teda na ulici, a keďže
         sa jej zelinkár nechcel vzdať, ba hrozil jej, že ju ohlási policajtom, musela mu byť
         povoľná. Zase začalo pokútne putovanie po krčmách. Zelinkár ju vyhlasoval za svoju dcéru.
         Pred úradmi bola takto chránená, ale na druhej strane obťažovalo ju stále plno ožratých,
         surových chlapov, lebo novopečený otec mal svoju mieru o jej počestnosti. Myslela, že sa už
         nikdy nedostane z bahna, do ktorého zapadla. Zo dňa na deň to bolo horšie. Jasnú oblohu už
         ani nevidela a na denné svetlo hľadievala len cez mreže pivničných okien. Svet sa pred ňou
         strácal. Nemala nádej, že by niekedy ešte nadobudla ľudskej dôstojnosti, lebo nepoznávala
         už vlastnú dušu. Priepasť, do ktorej sa rútila, nemala dna.
   </p>
   <p>
    Ale potom neočakávane prišlo vykúpenie. V tmavej, zapadnutej putike, kde sa práve
         zdržiavala, vznikla škriepka medzi jej tútorom a nejakým mladým, horkokrvným dragúnom.
         Možno išlo o bezvýznamnú vec, ale bolo to už v neskorých večerných hodinách, keď sa pod
         prevlhnutými povalinami krčiem prevaľuje ťažké, jedovaté povetrie, keď všetci hostia majú
         naduté líca a nebezpečne prekrvavené oči. Hnevníci povedali si pár korenenejších nadávok, a
         viac nebolo treba. Zodvihli sa päste, zaštrngali poháre, niekto v kúte zvýskol, aj stolička
         vari zaprašťala a dvaja rozzúrení chlapi sa zvalili na zem. Dragún bol zaiste udatnejší aj
         šikovnejší, nuž udržal sa navrchu. Ale zelinkár ho schytil odspodu rukami za hrtan. Mohol
         ho ľahko uškrtiť. Azda mal aj taký úmysel, lebo to bol zlý chlap, úskočný a zákerný,
         neľakal sa nijakého hnusného činu. Ach, Elvíra to vie. Vytrpela pri ňom ako hovädo. A tak
         naostatok dragúnovi veľa nechýbalo. Kýchal ani baran, rýchlo černel, trepal bezmocne
         čižmami a šmátral rukami po zemi, akoby hľadal nejakú zbraň, ktorou by sa mohol zbaviť
         svojho protivníka. A tu Elvíre vypadol z ruky nôž, ozajstná dýka, ktorý si niekto zabudol
         na stole a s ktorým sa ona práve pohrávala. Stalo sa to iba čírou náhodou. Pravdepodobne
         zabudla, že drží v ruke nejaký predmet a v rozochvení povolila prsty. Nikto nemohol ani
         zbadať, že by sa ona bola niečím previnila. Bolo tam toľko ľudí, toľko tiel, toľko rúk,
         ktoré mohli tak isto držať nôž, a ona sa načahovala len tak ponad ohnuté chrbty, cez
         plecia, aby mohla vidieť na rušné divadlo. Nie, nikto nič nezbadal. Všetci sa tlačili v
         kruhu okolo zápasiacich a očakávali s napätím výsledok. Vari sa chystali aj zakročiť v
         prospech dragúna, aby sa nestalo nejaké nešťastie. Ale nôž ich predbehol. Zakotúľal sa na
         dosah dragúnovej ruky, a to bolo pre zelinkára osudným. Ľudia ho nemohli zadržať. V
         nasledujúcej chvíli zachvátila ich panika. Stratili odvahu a nahrnuli sa k dverám, aby boli
         čím skôr na ulici. Ani Elvíra nečakala, kým príde polícia a uzatvorí všetky východy. Nemala
         vlastne príčiny zdržiavať sa ešte v tmavej diere, ktorá sa práve vetrala. Zelinkárovho
         tútorstva sa zbavila a o dragúna nemala záujem. Ponáhľala sa teda ulicami. Stále menila
         smer, aby sa čím skôr stratila v bludišti nočného mesta. Za seba sa málo pozerala. Ach,
         bola rada, že môže dýchať chladnejšie a čerstvejšie povetrie, že má nad sebou hviezdy, hoci
         vysoko, ale predsa nad ňou, na oblohe, kde dočiahne očami. Bola prvýkrát voľná, skutočne
         voľná. Nik ju neprenasledoval, nestriehol, nikomu nebola zaviazaná povinnosťami. Ale bola
         iba na začiatku svojej veľkej púte. Áno, bol to iba začiatok, lebo potom musela ešte veľa
         zápasov podniknúť, aby sa udržala na povrchu zeme. Azda nepotrebovala pohadzovať nože.
         Aspoň sa nepamätá. Naučila sa iným trikom a úskokom, ale nedosiahla vždy žiadúceho
         výsledku. Život sa k nej nezachoval práve najvľúdnejšie. Nie veru. Ba mohlo by sa povedať,
         že ju prenasledoval, utláčal, ako len mohol. Keby sa nebola neustále vzpierala, sotva by
         mohla dnes takto spokojne spomínať. Veru tak. Vraví Elvíra a Paulínka ju počúva. Nezatvorí
         očká, kým neprestanú Elvírine ústa šeptať, a potom sa pritúli tesnejšie k nej, položí si
         ruky na jej ramená alebo na horúce boky a tak zaspí.
   </p>
   <p>
    Druhý deň obyčajne na rozprávku zabudne. Jej chápavosť sa predsa ešte natoľko
         nerozvinula, aby zachytila plný obsah Elvíriných slov. Žije viacej svojim pekným snom a tá
         skutočnosť, ktorá sa derie z podobných rozprávok, ju iba udivuje. Ale ku kerestmame cíti
         väčšiu náklonnosť. Už nevidí v nej vznešenú cudziu dámu. Častejšie a častejšie si ju
         predstavuje tak, ako ju vídava ráno pred zrkadlom: teplú, bielu a slnečnú, a to je
         vernejšie a prijateľnejšie. Môže sa k nej približovať so svojou detskou prirodzenosťou a
         nemusí brať stále na vedomie, že je to dospelá osoba. Začína v nej vidieť svoju staršiu
         sestru.
   </p>
   <p>
    Veľmi rýchlo spriatelí sa aj s Pištom. Jednak preto, že aj kerestmama ho má rada svojím
         spôsobom, a potom, že je neobyčajne šikovný, veselý a žartovlivý chlapík. Veľmi zručne a
         pevne pozliepa jej rozbitú bábu, na malý kočík zhotoví striešku, poopravuje dokrivený
         sporáčik, vie vystrúhať zo zemiaka Mohamedovu hlavu, z tekvice svetlonosa, zo špuľky
         bzučiaka. Ach, Pišta vie toho naozaj veľa. Keď si sadne k stolu a začne stružlikať,
         zapletať, skladať, strihať a kresliť, nevie sa temer zastaviť. Z jeho veľkých rúk
         vychádzajú veľmi rýchlo a napodiv dokonalé stvorenia všetkých štyroch živočíšnych ríš. Keby
         náhodou tento svet zanikol a bolo by treba vystavať druhý, nepotreboval by na to ani celý
         týždeň ako pánboh. Za jediný deň vedel by naplniť moria rybami, povetrie vtáctvom, lesy
         zverinou a mestá ľuďmi. Ba vedel by vladárom postaviť do poľa i miliónové armády, aby mohli
         viesť vojny, a tak tvoriť nové dejiny. Pišta by to dokázal. Vo vile vykonáva storakú
         robotu. Má na starosti stajňu s koňmi, koč, dvor, záhradu, vysluhuje pána i paniu, je
         zároveň vrátnikom i komorníkom, kočišom i sklepníkom a predovšetkým domovníkom. Hneď sa
         opasuje zamúčenou kuchárskou zásterou, hneď remennou kováčskou. Jeho zamestnania sa menia
         podľa potrieb, a tých je práve dosť, lebo vo vile robia len jeho ruky. Paulínka za ním rada
         pobehuje a nevie sa naprenadívať na jeho prsty. Raz je s ním v kuchyni a vytláča do žltého
         rozvaľkaného cesta jamky, raz v stajni rozťahuje s ním postroj, inokedy na záhrade nosí mu
         halúzky, aby mohol pozakrývať záhony kvetov pred mrazom. Pišta ju nikdy neodháňa, má pre ňu
         porozumenie. Rád sa podelí s ňou o svoju prácu, hoci ho to aj zdržiava. Rád jej obšírne
         vysvetľuje všetko, na čo sa pýta. Niekedy sa s ňou i hráva a býva to veľmi rušná hra. Pri
         nej sa obyčajne celá roztrasie a takmer stráca dych, lebo ju chytí buď do náručia a
         vyhadzuje vysoko nad hlavu, buď si ju posadí na plecia a cvála s ňou po dvore, buď ju krúti
         ani švihár okolo seba, kým sa nepotočí. No nikdy nepripustí, aby sa jej stala nejaká
         krivda. Vie byť vždy opatrný a hlavne, je taký mocný, že sa nikdy neunaví. Kerestmama ho
         žartovne nazýva býčkom, čo on, ako sa zdá, rád od nej počuje, lebo vždy vtedy sa hrdo
         vypne, vytiahne šiju a ukáže zdravé zuby. Paulínke sa zalesknú oči, keď ho vidí, lebo pri
         ňom prežíva tie radosti, ktoré prežívala v spoločnosti dedinských chlapcov a hlavne s
         Tónom, keď bývala ešte doma.
   </p>
   <p>
    Iba na plukovníka si nevie spočiatku zvyknúť. Je to mrzutý a veľmi neprístupný pán. Azda
         sa tomu ani neteší, že ju pri návrate objaví vo vile. Istotne mu kerestmama neoznámila svoj
         úmysel. Dlhé časy vysedáva vo svojej pracovni za vysokými dvojkrídlovými dverami, kde nemá
         nikto bez jeho zvolenia prístup. A vtedy musí byť v celom dome ticho. Neznáša šramot,
         vŕzganie dverami a hlasný hovor. Všetko ho vyrušuje, hoci sám rozpráva hrmotným hlasom a
         búcha po chodbách a izbách drevenou nohou. Pri Paulínke sa ani raz nepristaví. Nie je vari
         ani hodna jeho pozornosti a potom, nevie sa s ňou dohovoriť. Plukovník rozpráva výlučne len
         maďarsky. Ach, Paulínka sa zle cíti pri ňom. Neznáša ani jeho ostrú tabakovú vôňu.
         Najradšej vtedy uteká von. S ním prichádza do vily vždy stiesnená nálada, ktorá vynesie z
         miery všetkých obyvateľov. Pišta je rezkejší, poskakuje ani pajác, robí veľa nezmyselných
         strojených pohybov, kerestmama strúha väčšiu dámu. Používa veľa púdru, silné voňavky,
         vypráva hlbším hlasom a ani za svet by si neprisadla k Paulínkiným bábikám na zem. Ešte
         dobre, že sa nikdy doma dlho nezdrží.
   </p>
   <p>
    Ale časom sa predsa ukáže v ľudskejšej podobe. Spôsobia to nemalou mierou Paulínkine
         pokroky v maďarčine. Pri obede púšťa sa s ňou do rozhovoru. Opýta sa, ako jej chutí, a
         prívetivo sa usmeje, keď počuje tenkým hláskom správnu odpoveď. To je nesporne pokrok,
         povie uznanlivo kerestmame a dlho sa s ňou zhovára o Paulínkinej budúcnosti. Teraz úplne
         schvaľuje, že sa chce o ňu starať. Sám mieni urobiť určité opatrenie, lebo bolo by škoda
         zanedbávať takú bystrú hlávku. Čímže by chcela byť, opytuje sa Paulínky, profesorkou? A
         nabudúce, keď ide vedľa jej kútika s hračkami, vyzvedá sa na mená jednotlivých bábik. Ba
         raz postaví sa nečakane do dvier svojej kancelárie, tajuplne na ňu zakýva a podnesie jej
         pred oči veľký okrídlený predmet, ktorý v prvom okamihu ani nepoznáva, iba keď sa
         dôkladnejšie rozhliadne a pozná vpredu z dreva vyrezanú labutiu hlavu, domyslí si, že to
         bude najskorej loď. Áno, opravdivá loď, ľahká plachetnica, opatrená sťažňami, povrazmi,
         plachtami a všetkým potrebným príslušenstvom, len ju položiť na vlny. Na boku sa jej skvie
         vznešené meno: Eržibet, na samom vrchu hlavného stožiara trepoce sa pyšne vlajka v troch
         národných farbách i s kráľovskou korunou uprostred. Vyhotovil ju vari vlastnými rukami.
         Bolo by to možné? Paulínka hľadí na ten zázrak a nevie, čo by mala povedať a urobiť.
         Istotne jej to ukazuje len ako skvostnú vec svojej zbierky, aby si zapamätala, ako vyzerá
         kráľovská plachetnica, na ktorej sa prevážajú princezné. Ale vraj nie, môže sa jej dotknúť.
         Môže si ju vziať do rúk a odniesť, bude si vraj môcť na nej prevážať bábiky. Ach, za to sa
         musí pekne poďakovať. Nikdy nepomyslela, že by mohla mať pre báby aj loď.
   </p>
   <p>
    Od tých čias jej už vo vile nikto neprekáža. Čas jej plynie rýchlo pri samých zábavách.
         Nuž netúži za zmenou a súhlasí, keď kerestmama odkáže domov, aby ju ešte nečakali. Úprimne
         sa teší, že bude chodiť na jeseň tu v meste do školy. To budú zas nové známosti. Kúpia jej
         maľovanú brašnu, perečník, obrázkové knihy. Pišta ju zavezie každé ráno na koči pred školu,
         kde ju už budú čakať deti, veľa detí. Ach, Paulínke prirástlo mesto k srdcu. Vytvára si v
         ňom nový domov a nemyslí, že by ho mala zmeniť za starý.
   </p>
   <p>
    Ale Elvíra by nemala robiť také ďalekosiahle plány. Či si je taká bezpečná a istá svojím
         životom? Pravdaže, nie je ešte stará. Štyridsať rokov je iba polovica života. A u nej,
         mohlo by sa povedať, práve tá červivejšia, keď zápasila o každý deň, o každú hodinu. Teraz
         má rozhodne utrpenie za sebou a môže čakať spokojné roky. Naostatok, aj po vyčerpávajúcom
         boji zachovala si toľko síl, že, chvalabohu, nemusí si ešte odopierať nijakú radosť. Cíti
         sa dobre, nepozná únavu tela. Ešte nie. Chodí ľahko a pružne. V páse sa nepokolembáva, nosí
         pevnú šnurovačku, jej hruď sa vlní bezpečne a vie sa zodvihnúť a stvrdnúť, keď sa jej
         dotkne chlapská ruka, aj ohňa má dosť v sebe. Nuž má naozaj právo dôverovať druhej polovici
         života.
   </p>
   <p>
    V zime bola dosť pokorná. Naozaj, ani si to neuvedomila. Vlastne bola celkom svätá. Dni
         trávila väčšinou v izbe. Venovala sa Paulínke ako najlepšia matka. Mala pokojné myšlienky.
         Zaoberala sa trochu aj spásou svojej duše, lebo niekedy dala zastaviť koč pred kostolom a
         išla si na chvíľu sadnúť do prednej lavice, aby vypočula omšu. Pár ráz aj doma sa pohrúžila
         do seba a zdalo sa jej, že počuje nejaký hlas, ktorý z veľkých diaľok k nej hovorí. V zime
         sa to stáva. Deň je krátky a k tomu zahúlený hmlami. Cesty sú zapadnuté snehom a
         rozmoknuté, len cesta do duše zostáva človekovi voľná. Nuž Elvíra sa ju nebála použiť. Aj
         takým radostiam vie holdovať. Sú to predsa radosti duše. Nech má každý svoje. Naopak, v
         radostiach tela je veľmi striedma. Do spálne vchádza dôstojne a chladne a práve taká z nej
         ráno vychádza. Nielen preto, že tam býva v zime tiež chladnejšie. Nie, jej chovanie ma
         hlbší zmysel. Chce byť o niečo duchovnejšia. Dokázala by to? Prečo nie! Plukovník môže byť
         spokojný. Kým je na cestách, stráži verne jeho česť. Oblieka sa teplo a nepriehľadne až po
         hrdlo do tmavých šiat, a keď sa vráti, ide mu v ústrety, víta ho naozaj úprimne a srdečne,
         bozká ho hlasne a okázalo na ústa a je spokojná. Áno, úplne spokojná, lebo i to jej stačí.
         Veď drží ešte za otcom smútok.
   </p>
   <p>
    Ale potom príde jar. Cestičky obschnú a všetkými oknami leje sa do izby teplé slnce, a
         plukovník práve odcestoval. Oj, pane bože, či má večne nosiť drsné šaty kajúcnice? Bez toho
         jej celkom nesvedčia. Musela by byť trochu tenšia, bledšia a skromnejšia. A ona na to ešte
         nedorástla. Vari tak o dvadsať rokov. Vtedy skôr. Ale teraz? Ach, ktože by ju bral vážne.
         Naraz preruší zimnú idylku. Krv sa prebudila. Príde k zrkadlu, stiahne zo seba i tenkú
         košieľku a stojí tam zas veľká, biela a teplá. Ach, veď je to nie hriech. Hladí si rukami
         boky, nazdá sa, že trochu stučnela.
   </p>
   <p>
    Malá Paulínka ju tiež pozoruje. Tvárou jej prebehúvajú slabé blesky údivu. S kerestmamou
         v poslednom čase nie je celkom na čistom. Mala by sa jej niečo opýtať. Voľaktoré ráno sa
         prebudila na svoje prekvapenie na diváne v hosťovskej izbe. Akože sa to stalo, keď predsa
         večer si líhala spolu s kerestmamou v spálni do jednej postele a nepamätá sa, že by bola
         sama v noci prešla alebo že by bola mala nejaký divoký sen. Kto ju preniesol a prečo? Krčí
         čielkom a rozmýšľa. Iba ak sa vrátil v noci plukovník. Ale o chvíľu prišlo nové
         prekvapenie. Zo spálne vyšiel Pišta. Bol iba nedbalo oblečený, čižmy si niesol v ruke a
         šiel opatrne, zrejme nechcel budiť spiacu. Čože tak včas baláchal, sotva svitlo, a on má
         predsa komôrku tamdolu pri kuchyni. Nuž čudná je táto kerestmama. Ukazuje sa pred zrkadlom
         čistá, biela ako ľalia, a predsa má tajnosti.
   </p>
   <p>
    Nejaký čas nosí nepokoj v duši, čuvy má bystrejšie, býva zamyslenejšia a častokrát sa v
         hre pristavuje a pozorne načúva. Či nepobadala za dverami podozrivý šepot. Ach, od pár čias
         odohrávajú sa v tomto dome neobyčajné veci. Akoby všetky múry ožili. Zo všetkých strán
         dolieha k nej vzrušený šepot, vzdychy, pridusený smiech a rýchle kroky, akoby sa niekto po
         dome preháňal a s niekým o niečo zápasil. Najpodozrivejšia je kerestmama. Neustále ju vidí
         pri Pištovi. Už sa neudrží dlho v horných izbách, ani ona ju toľko nezaujíma. Má veľa
         roboty dolu v kuchyni, na dvore, v stajni a všadiaľ jej musí pomáhať Pišta. Naozaj, vždy
         len Pišta. Aká neslýchaná pracovitosť. Niekedy ju zas pochytí veľká radosť. Vezme Paulínku
         do náručia a prudko ju bozkáva. Paulínka nechápe. Či je to úprimné? Nikdy to nerobila. Nie,
         kerestmama klame sama seba. Chcela by vari tak niekoho iného vystískať. Paulínka jej to v
         duchu zazlieva.
   </p>
   <p>
    Ale potom si zvykne alebo neberie to aspoň tak tragicky. Kerestmama je k nej naďalej
         dobrá, láskavá a prajná. Neukracuje ju v ničom. A prečo by nemohla mať rada aj Pištu? Veď
         má na to dôvod. Pišta je taký nepostrádateľný v tejto domácnosti. Každého vysluhuje. A
         teraz na jar je naozaj krásavec. Na slnci už ohorel, dal si pristrihnúť vlasy, po dvore
         chodieva bez blúzy a máva vždy vyleštené čižmy. Sama Paulínka sa najradšej okolo neho krúti
         nielen preto, že má viac voľnosti, lebo Pišta je teraz stále zaneprázdnený nejakou prácou
         na dvore alebo v záhrade, ale hlavne preto, že je zo dňa na deň od neho závislejšia. Akože
         by si mohla kopkať na záhrade, keby jej Pišta nepožičal motyku a rýľ, ako by mohla polievať
         svoje zelinky na hriadkach, keby jej nevytiahol vodu zo studne, čím by kŕmila svojho
         čierneho zajačka, ktorého jej priniesla kerestmama z trhu, keby jej každé ráno neprichystal
         niekoľko korienkov púpavy, a čo by si poradila bez neho, keď jej chce začítať zuby žaba,
         ktorá často sedáva medzi hriadkami? Veru ťažko na to i myslieť. Pišta je vždy ochotný
         pomôcť jej a prispieť na pomoc, keď ho volá. A okrem toho na záhradnej bráne spravil jej
         hojdačku i rebrík pristavil k strieške chlieva, aby mohla vyliezť na samý štít a pozorovať
         hry vrabcov v odkvapovom žľabe. Nuž čoskoro prekoná malú krízu a vyvetrá sa z pochybností.
         Venuje sa svojim hrám a nenačúva ani nesliedi očami, keď počuje nablízku nejaký podozrivý
         zvuk. Ibaže je vari naivná, občas prekáža, a preto jej musí kerestmama všeličo pripomenúť.
   </p>
   <p>
    Teraz sa práve dal Pišta do čistenia a bielenia stromov. Sú také teplé a priezračné dni.
         Najmä popoludní sa slnce moc neopiera o nahú zem. Veľmi rýchlo vie rozpáliť tľapkavú skalu,
         ktorá nemá ochrany tieňa. Pripaľuje ohnutý chrbát, nezahalený krk a pred očami sa blyští
         ani tekúce zlato. Je veľmi príjemné motať sa lenivo po ňom. Preto sú vonku všetci.
         Pravdaže, Elvíra je stále pri Pištovi. Musí mu prenášať nádobu s vápnom. Nedbá, že sa
         pritom trochu zapotí a umaže. Bez toho má na sebe iba staré šaty. Vlastne je to len starší
         župan, okolo pása prepásaný šnúrou, a ruky si môže vždy poutierať do Pištovej zástery. Že
         je v tom počínaní aj zámer, aby sa mohla občas dostať do jeho bezprostrednej blízkosti a
         dať sa chvíľu obdivovať jeho žiarivým pohľadom, nemusí nikto vedieť. Sám Pišta nie je taký
         domýšľavý. Aspoň Paulínka nič nepozoruje, keď okolo nich prebehne.
   </p>
   <p>
    Paulínka je tiež zaujatá svojím spôsobom. Teplý slnečný deň zapáčil sa i drobným belasým
         motýľom, obsadili cestičky čerstvo obsypané pieskom, v prudkom vetríku vyprobúvajú si
         citlivosť tykadiel a pyšne strihajú okrúhlymi krídelkami. Paulínka ich neúnavne plaší a
         naháňa oschnutým trávnikom. Má takto nepretržitú hru. Len musí dávať pozor, aby ďaleko od
         usilovných natieračov neodbehla. Záhrada je rozsiahla a nechcela by sa v niektorom neznámom
         kúte ocitnúť naraz sama. Ale náhle zaujme ju neobyčajný jav. Neďaleko nej pod krúžkom
         pohýbala sa zem. Naozaj, akoby sa niekto opieral hlavou o povrch a chcel sa prebiť von.
         Musí sa na to pozrieť zblízka. Kerestmama s Pištom sa síce práve sťahujú k ďalšiemu stromu
         hlbšie do záhrady, smerom k malému drevenému krámcu s ozdobnou guľatou vežičkou, no dúfa,
         že ďaleko nezájdu, a pre každý prípad stane si tak, aby mohla aj ich vidieť. Tajuplný pohyb
         pod zemou sa zatiaľ rozmohol. Pažiť sa rozpukla a skulinami začína fŕkať prsť, hrudôčky a
         drobné skalky. Temer drevenie od údivu. Niečo podobného ešte nezažila. Z ničoho nič začne
         sa zem hýbať, mrviť, pred očami rastie kopček. Najprv je maličký: pár roztrúsených hrudiek,
         potom ho pribúda do šírky a výšky. Azda o chvíľu bude z neho celé vršisko, alebo je tam
         naozaj niekto živý zahrabaný a prediera sa na svetlo alebo je tam nejaké čudné zvieratko.
         Najskorej toto. Práve sa jej zdalo, že zazrela čiernu bundičku a malý červený rypáčik.
         Vynorilo sa a opäť zapadlo do pohybujúcej sa prsti. Zdá sa, že dlho nepotrvá, kým sa
         vyhrabe, a tí dvaja skutočne ďaleko nezašli. Stoja pred krámcom. Kerestmama si zaiste
         utiera do Pištovej zásterky ruky a možno, že sa im stala aj nejaká nehoda, najskorej
         vyčrpli viac vápna na zem, kerestmama si postriekala nohy i župan. Áno, lebo sa dlho krútia
         na tom istom mieste. Na tom vlastne nezáleží. Paulínka v každom prípade ešte chvíľku počká,
         aby si rozriešila záhadu. Ale keď sa potom znovu pozrie ku krámiku, nevidí nikoho. Kdeže sa
         podeli? Tam predsa stáli. Nemohli zájsť v takom krátkom čase ďaleko. Paulínka sa rozbehne.
         A, hľa, mala pravdu. Tam sú. Vošli do krámiku. Azda aj tam treba niečo vápnom vymazať.
         Nemusí to vedieť. Nejde sa presvedčiť. Počuje ich lomoziť a rozprávať vnútri, nuž jej to
         stačí. Môže sa ďalej spokojne hrať, pobehávať okolo. I tu poletuje niekoľko motýľov. Sadajú
         na stenu krámca od slnečnej strany. Istotne dosky a trámy sú rozpálené a ony majú radosť,
         že ich z dvoch strán prihrieva. Keď bude dosť pozorná a opatrne sa priplúži spoza rohu k
         stene, azda sa jej podarí niektoré aj chytiť. Sú omarené slnkom a dosť lenivé.
   </p>
   <p>
    Ale aká nechápavosť! Koľkože má rokov? Pravdaže nie toľko, aby mohla svojím rozumčekom
         vniknúť do všelijako zamotaného pletiva ľudských vzťahov. Ale kerestmama myslí, že by mohla
         mať aspoň určité ohľady, určité spoločenské maniere, preto vyjde z krámiku a povie jej
         trochu namrzeným hlasom, či by sa nemohla ísť niekde ďalej hrať. Veru, niekde na dvor, veď
         má dosť miesta. A pridržuje si opatrne župan pod hrdlom, aby si priodela starostlivejšie
         hruď. No nie je celkom obozretná. Hádam sa veľmi ponáhľa. Vlastne iba sa tak vyklonila z
         dvier, nuž myslela, že nepotrebuje sa všadiaľ tak starostlivo priodieť, a tak župan sa jej
         tudolu roztvára, lebo nie je podviazaný na živôtiku motúzom a Paulínke stačí pobadať, že
         pod ním už nemá nijakých šiat. Ach, to ju zmätie. Veď vnútri je aj Pišta. Či sa pred ním
         nehanbí? Jasné očká zatiahnu sa jej zas tenkou pavučinkou. Ide záhradou trochu pokrotnutá,
         akoby dostala výprask. Stratila náladu a do večera sa neukáže na oči ani Pištovi ani
         kerestmame. Nevedela by rovno hľadieť a horeli by jej líca. Áno, Paulínke sa už prichodí
         hanbiť.
   </p>
   <p>
    Nabudúce je opatrnejšia. Keď jarné slnko rozihranému páriku prihreje krv zas natoľko, že
         sa musia utiahnuť do krámca, robí očistom skoky, akoby lapala motýľa, a zabehne tak až na
         druhý koniec záhrady k rozbujneným kroviskám orgovánu a myslí si, že v týchto končinách
         nemôže nikomu prekážať.
   </p>
   <p>
    Ale aj tak zle myslela. Keď priskacká tak blízko, že už niet pochybností, kde mieri,
         spoza krovísk vystúpi neočakávane plukovník. Paulínka stŕpne. Čo tu robil a ako prišiel
         sem? Veď mal byť na cestách! Celá záhada. Nikdy ju nerozrieši. Plukovník sa dal zrejme
         prekvapiť. Nie je vo svojej koži. Urobí pár strmých krokov do záhrady, akoby mal namierené
         priamo ku krámcu, hneď sa však obráti a zahadzuje sa prudko k domu. V bráne sa zastaví a
         volá do dvora: Elvír, Elvír! Paulínka hľadí udivene za ním. Prečo kerestmamu hľadá na
         dvore? Ak tu stál, musel predsa vidieť, kde vošla. Či to vari nechce brať na vedomie?
         Paulínka zas pociťuje z neho hrôzu.
   </p>
   <p>
    Pravdaže, kerestmama nemôže hneď pribehnúť, ako by si to on vari prial, musí ešte raz
         hlasnejšie zavolať. Ale keď sa zjaví, nevidieť na nej nijakého strachu. Azda nemá celkom v
         poriadku vlasy, trochu prenikavejšie zaváňa. Prečo by nemohla, veď pracovala. Áno, bol jej
         dlhý čas, nuž išla pomôcť Pištovi. Ale vcelku obstojí. Jej oči žiaria radosťou ako pri
         iných vítankách, zmôže sa aj na bozk a potom sa už nemusí pretvarovať, všetko je v
         najväčšom poriadku. Plukovník nič nestratil. Môžu ísť teda zvyšok dňa stráviť do domu ako
         obvykle, on do kancelárie a ona, ach, ona si už nájde primerané rozptýlenie.
   </p>
   <p>
    O chvíľu aj Pištu počuť vypiskovať v záhrade. Usilovne drie drôtenou kefou stromy a
         zatiera vápnom. Dnes musí byť s prácou hotový. Predošlé dni si povoľkával. Tak by ďaleko
         nezašiel. Niekedy pre občerstvenie sa to aj zíde, ale potom musí pridať. Veru, ak si chce
         dobré miesto zachovať.
   </p>
   <p>
    Ale večer zavolá si ho pán náhle do kancelárie. Chvíľku sa s ním vypráva osamote, dáva
         mu akúsi knižočku, pár zlatiek, aby vraj nebolo medzi nimi nijakej dlžoby, a prepustí ho.
         Pišta je v pomykove. Keď odchádza, nevie zatvoriť rýchlo dvere. Má vari aj červenšie uši
         ako obyčajne, ale navonok robí sa pokojným. Kráča pomaly a rozvážne, iba tudolu v kuchyni
         vojde do neho viac náhlenia. Vynesie si z komory drevený kufrík a začne si do neho ukladať
         veci.
   </p>
   <p>
    Čože, vari odchádza?
   </p>
   <p>
    Áno!
   </p>
   <p>
    Ale sa vráti.
   </p>
   <p>
    Nie!
   </p>
   <p>
    Čo sa stalo?
   </p>
   <p>
    Dostal výpoveď!
   </p>
   <p>
    Hneď?
   </p>
   <p>
    Na hodinu!
   </p>
   <p>
    Prečo?
   </p>
   <p>
    Vraj je nepotrebný!
   </p>
   <p>
    A kone?
   </p>
   <p>
    Nevie, možno ich niekto odkúpi, ale pán ich už nemieni držať.
   </p>
   <p>
    Tak?
   </p>
   <p>
    Veru tak.
   </p>
   <p>
    Elvíra sa splaší. Uteká rýchlo hore schodmi a vbehne rovno do plukovníkovej pracovne.
         Ale po čase vyjde odtiaľ bledá ako stena. Potáca sa izbou, chcela by sa vari niečoho
         zachytiť, aby nespadla. Alebo niekoho hľadá. Koho? Paulínka je tu. Kohože by ešte v salóne
         hľadala? Nie. Nikoho. Náhle prepukne v dusený plač, rozbehne sa bezmocne k spálni a
         zaplesne za sebou dvere. Paulínka nechápavo hľadí a načúva. Dolu na chodbe ozvú sa kroky.
         Niekto otvára bránu a ponáhľa sa dvorom. Istotne Pišta. Kroky chvíľku chrupštia na piesku a
         potom zatíchnu. Vo vile sa rozhostí tíš. Paulínke je clivo. Či nieto živej duše nablízku?
         Za dvermi na spálni ani za tými naproti nepohne sa nič. A predsa za jednými je kerestmama a
         za druhými plukovník. Ale medzi nimi porúčali sa práve teraz všetky mosty. Nikdy už nenájdu
         k sebe cestu. Márna námaha. Staré priateľstvo, láska, dôvera, radosť, krásne plány, všetko
         je v troskách a dva životy stoja tu proti sebe zhanobené na pokraji priepasti. Majú si ešte
         niečo povedať? Nie, nič! Komédia je dohraná, teraz nastalo mlčanie.
   </p>
   <p>
    Paulínka nevie, čo by tu mala ona podniknúť. Je bezmocná a stratená. Spomenie si len na
         svoje báby, ktoré vidí v kúte. Nedávno im sľúbila, že ich vyšle na lodi až do Ameriky.
         Teraz by to mala vari uskutočniť. Loď tu stojí naprostred izby veľká a biela, pripravená
         každú chvíľu zdvihnúť kotvy a pustiť sa na ďalekú cestu šírym oceánom. Nuž veru nemôže
         meškať ani minútu. Ide k nim, poopiera ich o stenu a začne starostlivo obliekať a
         vypravovať. Budú dlho cestovať, potrebujú všetky šatočky, ktoré majú.
   </p>
   <p>
    Neskoro večer prejde popri nej ťažkým krokom plukovník. Nevšimne si ju, ide do spálne.
         Ale aj Paulínka oň málo dbá. Práve vyprevádza svoje zverenky na loď. S každou sa osobitne
         lúči, ukladá ich na palubu, dáva ešte posledné príkazy, a keď je hotová, sadne si na diván,
         ruky si zloží do lona a čaká. Loď musí každú chvíľu zodvihnúť plachty a vyplávať. Chcela by
         ešte zakývať na rozlúčku.
   </p>
   <p>
    Dnes nedostane večeru. V kuchyni je tma, v sporáku chladno. Nepočuť vŕzgať schody pod
         krokmi ani štrngať taniermi. Zdá sa, že dnes nikto nevečeral. Paulínka pár razy zívne,
         prevalí sa na operadlo. Pred očami má ešte stále loď. Nesmie premeškať jej odchod, i keby
         mala čakať do polnoci. Na dušičku jej zaľahýna smútok. Bude jej tu samej clivo. Mala vari
         tiež odcestovať. Čo keby sa rýchlo schystala, azda by ešte dobehla na loď. A skutočne
         stihne. Vo sne sa jej potom zdá, že je na palube v spoločnosti svojich báb a plaví sa
         morom. Vlny vôkol šumia, plachty nad ňou divo trepocú, loď sa kĺže hladko a stále dopredu.
         Bože môj, kdeže ju unáša?
   </p>
   <p>
    Ale ráno sa prebudí len na diváne a zistí, že loď ešte stále čaká na odchod. Bábiky sa
         krčia na palube a vyčítavo pozerajú na ňu. Možno im bolo zima. Paulínka vstane a uvedomuje
         si, čo sa včera prihodilo. Vo svojom okolí nebadá zmenu. Dom ešte vždy tonie v tíšine.
         Všetky priestory nad ňou i pod ňou dýchajú prázdnotou. Zastaví sa očami na dverách do
         spálne. Je za nimi niekto? Možno nie. Azda v noci tajne odišli a ju tu nechali samu. Bolo
         by to možné? Drobné zreničky sa jej zachvejú, stratí istotu a už nevie pokojne stáť. Musí
         hľadať nejakú živú bytosť, aby zaplašila tieseň, ktorá ju dusí. Zamieri priam do spálne.
         Mala by predsa tam nájsť niekoho alebo aspoň stopu po niekom. Či nie? V spálni je ešte
         prítmie, lebo ťažké závesy na oknách sú spustené, žiara denného svetla sa iba slabo šerí
         ako vzdialený odlesk červených plameňov v tme. Ale ona vie, ktorým smerom sú postele, nuž
         ide popamäti na tú stranu, kde by mala ležať kerestmama. Vztiahne hneď ruku a šmátra.
         Najprv zachytí chlp vlasov, hneď niečo hladké, niečo klzké, mazľavé, potom prsty ruky. Áno,
         tu sú. Neodišli teda. Ešte hádam tvrdo spia. Ale potom chytí nejaký divný predmet. Čo je
         to? Podnesie ho bližšie k očiam a prekvapene hľadí: Britva! Vtedy všetko pochopí. Mrazivý
         dych blízkej smrti ju ovanie. Začne sa chvieť a nemôže viac vydržať v tomto dome. Vybehne
         na ulicu, beží mestom, kričí, trepe rukami, akoby sa chcela niečoho nepríjemného zbaviť.
         Ľudia udivene hľadia. Volajú za ňou, chceli by ju chytiť. Ale ona sa im vytrháva a beží
         ďalej, a keď ju voľakto predsa pristaví, nevie povedať nič, len si zakrýva tvár rukami a
         plače.
   </p>
   <p>
    Na druhý deň príde po ňu sám Matúš a odvezie ju k mamke.
   </p>
   <p>
   </p>
  </div>
  <div>
   <div class="titlepage">
    <div>
     <div>
      <h2 class="title">
       <a name="d56e1452">
       </a>
       7
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Teraz sa stane Tóno zas dôležitou osobou. Má na to i patričné predpoklady. Zatiaľ čo
         Paulínka bola v meste u kerestmamy, zas hodne podrástol. Tetka Nánka ho už teraz pozorujú
         naozaj so strachom. Ak to tak pôjde ďalej, budú musieť len kvôli nemu zdvihnúť povalinu na
         izbe aspoň o pol metra. Veď ešte bude mať len jedenásť rokov, a pán Tóth nevie pre neho
         nájsť vo svojom sklade chlapčenské číslo nohavíc. Vraj vo fabrike na jeho mieru vyrábajú
         len dlhé nohavice. Preto tetka Nánka musia mu šiť iba plátenky, ale aj do tých skoro každý
         mesiac všívajú nový klin, aby nemal holé stehná, a po roku strihajú na pokrovce, lebo si
         ich môže vytiahnuť iba do pol bedier, a keď urobí krok, púšťajú vo všetkých švíkoch. To nie
         je práve najpríjemnejší dar. Konce plátna, ktoré voľakedy s takou usilovnosťou natkali,
         nazdávajúc sa, že doplnia nimi dcérinu výbavu, a ktoré by teraz mohli dobre speňažiť, musia
         nemilobohu strihať na jeho nohavice. A to je ešte len chlapčisko. Čo bude neskoršie, keď
         bude mládenčiť a bude potrebovať dlhé gate, košele a belasniaky do roboty. Ach, kdeže by
         oni, chudera vdova, stačili na neho vynakladať. Po nebohom poberajú iba zlatku dvadsať
         penzijky, posteľkýň je stále menej, ani kmotry nebývajú také štedré ako prv a drahota
         stúpa. Pán Tóth vraví, že cisár pán vydržiava veľa vojska, veľa generálov, zvyšuje dane, a
         preto on musí stále pripočítavať na soli, paprike, petroleji a korení. Nuž istotne vyjde na
         mizinu, stratí aj dedovizeň a na staré kolená bude musieť vziať žobrácku palicu. Veru tak.
   </p>
   <p>
    Niekedy majú naozaj vážne starosti, oželejú aj to drevo, ktoré Tóno usilovne do dvora
         vláči zo všetkých doliniek, i chlapskú pomoc a oporu, ktorá im predsa len pri ňom v
         budúcnosti kynie, a banujú, že si ho dakedy vzali na krk. Dcéra sa oň ani neobzrie. Dakde
         vo svete si čuchre perie, parádnica. Nedá o sebe ani znať, a oni nech sa trápia s jej
         pankhartom. Niekedy ich schytí také rozhorčenie, že sa pozabudnú, pri robote nahlas
         pohundrávajú, vytýkajú si, prečo mu len nevykrútili hneď krk, keď ho išli vyberať z
         materinho života.
   </p>
   <p>
    Ale s tým si málo pomôžu. Tóno ich síce počuje, rozumie, že práve on mal byť tým
         nešťastným tvorom, čo mal takou biednou smrťou zhynúť v tetkiných rukách. A vari chvíľu na
         nepríjemnú záležitosť aj myslí. Utiahne sa niekde do tmavého kúta pod kôlňu, plní sa ťažkým
         zármutkom, lebo si vie živo predstaviť, aký neblahý osud by ho bol v takom prípade stihol.
         Boli by ho v malej, len doma napochytro zo starých dosák pozbíjanej truhličke na rukách
         zaniesli do cintorína a zahrabali medzi bodľač a pŕhľavu niekde k plotu, lebo také deti
         nemajú miesta medzi hrobmi riadne zamatrikovaných cirkevníkov pod krížom. Tónovi sa mútia
         oči, a čím hlbšie sa ponára do celého prípadu, tým ťažšie sa mu dýcha a tým viac sa mu
         opiera brada o prsia.
   </p>
   <p>
    Ale potom náhle premôže slabosť svojho ustrašeného ducha, zhlboka vydýchne a zmužnie.
         Prečo by sa mal zbytočne trudiť? Chvalabohu, nešťastie ho obišlo. Oni, tetka Nánka, sa ho
         ochotne ujmú a rozdelia sa s ním o svoju biedu, keď sa už nechce k nemu zákonitý živiteľ
         priznať, len aby im slúžilo zdravie. Veru, tak sa vtedy rozhodli tetka Nánka.
   </p>
   <p>
    Nuž teraz nezostáva nič inšie len im byť povďačný a všetkými svojimi činmi i myšlienkami
         splácať ich veľkú dobrotu.
   </p>
   <p>
    Nesmie sa dať uniesť nejakou veľkou detskou precitlivenosťou. Čože sa mu stalo, že si
         trochu pohundrali. Nie je ani hladnejší ani otrhanejší, napoludnie mu predložia práve takú
         porciu halušiek ako včera a večer, keď si budú líhať, pomknú sa k stene, ako len budú môcť,
         aby sa on mohol pri nich pokrčiť. Načo sa teda mračiť. Veru netreba. Preč s
         trudomyseľnosťou. Ani do tmavých kútov sa nemá prečo vťahovať, ani pod kôlňou nejaké truce
         hlavou vážiť. Nevie sa už pre také dobrodružstvá nadchnúť. Bezpochyby, v každom ohľade
         zvážnel. Odpľuje si len do triesok, aby zistil, že má dosť odvahy, a vráti sa do pitvora,
         kde sa okolo hiartu krútia ešte tetka Nánka. On by rád vyhobľoval niekoľko šindľov, povie
         neistým hlasom. Pod štítom prehníva strecha, bude ju treba poplátať. Nedávno sa mu podarilo
         privliecť do dvora hladkú jedľu, už ju aj porezal na klátiky a poštiepal, keby mal teraz
         oberučný nôž a pahovák, pokúsil by sa niekoľko vystrúhať, keď má čas. Sváko Špiritajovie mu
         už ukázal, ako sa to má.
   </p>
   <p>
    Tetku Nánku netreba nikdy dlho prehovárať. Tvár sa im vie veľmi rýchlo vyjasniť. Vlastne
         nevedia sa nejako zvlášť pozoruhodne rozhnevať. Akéže hnevy? Človek má dosť čo sám sebe
         odpúšťať… Pekným úsmevom viac dokážeš ako kypiacou žlčou. A tým trochu hundraním zbavujú sa
         len únavy, ktorá aj im zoslabuje niekedy ťažký život. Ale aj keby zostal v ich očiach
         nejaký mráčik zloby, nemôžu sa v ňom dlho umárať, lebo musia uznať, že Tóno je starostlivý
         chlapec.
   </p>
   <p>
    Už niekoľko ráz všimli si čiernych dier na streche. Nie sú to iba tie pod štítom. Po
         dlhej ploche povážlivo vykopnievajú a zväčšujú sa po každej zime. Podaktoré už aj oni
         poupchávali plieškami, doskami a čím sa dalo, ale tam vyššie pod samý štít, kde sú skutočne
         najväčšie, nedočiahnu a potom, tam by ani nestačili rozlomené dienca a plech. Tam by sa mal
         vyštverať nejaký smelší chlap, ktorý netrpí závratmi, a mal by mať poruke štôsik nových,
         hlboko vypahovaných šindľov s pobíjačkou. Veru mal by, lebo raz sa celá strecha preliači
         pod ťarchou snehu alebo ju roznesie po záhrade väčší nápor vetra. Ale kde vziať šindle?
         Zásoba, ktorú doplňoval každým rokom nebohý muž, sa minula a peňazí na nové nezvýši. Akože
         si pomôže stvora božia? Dlžoby sa bojí.
   </p>
   <p>
    A tu, hľa, prichádza Tóno ako na zavolanie. Akože to povedal? Vraj dovliekol už aj
         hladkú jedľu, porezal, poštiepal, len by teraz potreboval oberučný nôž a pahovák. Komu by
         sa nad takou rečou neusmialo srdce? Ešte nemá ani dobre vyutieraný nos, a už si počína ako
         ozajstný muž. Kým jeho rovesníci stvárajú pestvá, venujú sa bezstarostným hrám, on má vážne
         starosti o strechu. S obavami sleduje, ako na nej pribúda nebezpečných dier, postáva na
         dvore, neustále, dvíha oči k štítu a rozmýšľa. Keď má trochu voľného času, zájde k svákovi
         Špiritajovie. Z akej jedle sa robia šindle, pýta sa. Sváko vidia pred sebou vážnu, dôležitú
         tvár, preto mu tiež vážne a dôležito povedia: z hladkej, syn môj. Z celkom hladkej? Veru.
         Nesmie mať ani hrče ani hrubšie konáre, lebo by sa dobre nekálala… Potom mu ukážu kláty, z
         akých on štiepa šindle, múdro a názorne vysvetlia, že pri kálaní musí klinmi mieriť vždy na
         stržeň, aby sa mu drevo ľahšie a pravidelnejšie rozdeľovalo. Tóno nepochybuje, že svákove
         rady sú dobré. Na niekoľkých prípadoch si ich overí, najprv pod dozorom svákovým, neskoršie
         sám, aby získal pohotovosť a zručnosť, a teraz tu stojí pohotový robotník.
   </p>
   <p>
    Tetka Nánka nemusia zháňať iného, netreba ani šindle kupovať, on si berie všetko na
         hlavu. Azda ho práca pozdejšie omrzí, nedokončí ju, azda ju ani tak dokonale nevykoná,
         akoby ju urobil učený remeselník, šindle nebudú dosť hladké, rovné, o rok ich bude musieť
         azda znova upevňovať. Veru, sú také predpoklady, ale bude to lacnejšie, vlastne úplne
         zadarmo. Nuž len nech sa vo meno božie chytí do roboty. Tetka Nánka mu pomôžu, kde len bude
         treba, prihliadnu, aby sa mu, nedajbože, niečo zlého neprihodilo, ba na prilepšenie upečú
         mu občas na rozpálenej platní krumpľovníky, ktoré on má tak rád. A čo sa týka oberučného
         noža a pahováka, mali by byť, ako sa pamätá, na šope za rohom, tu hneď pri komíne, áno, tam
         si držal nebohý muž, pánboh ho osláv, také veci, ktoré len raz v roku potreboval, aby boli
         na očiach, a predsa nikomu nezavadzali. Či by ich bol odtiaľ niekto vzal?
   </p>
   <p>
    Nie, naozaj, tam sú, na poriadku, pre každý prípad zviazané handrou. Tóno o nich dobre
         vie. Už veľa nohavíc zodral od tej chvíle, ako zastal s počudovaním pred nimi a rozmýšľal,
         čomu také neobyčajné predmety asi slúžia. Ba v poslednom čase ich skoro každý deň bral do
         rúk, prezeral, skusoval, cvičil sa nimi narábať, o čom by mohol vydať neklamné svedectvo
         rozfaklený palec ľavej ruky, keby z neho odkrútili ufúľanú handričku a starú, nahusto
         nasnovanú pavučinu, ale nechce sa prezradiť. Lepšie mu padne, keď tetka Nánka všetko
         pekne-krásne znesú zo šopy a dajú mu do rúk. Jednak nepadne takto na neho podozrenie, ak by
         nebolo niečo v poriadku, a potom celé jeho podujatie stane sa dôležitejším.
   </p>
   <p>
    O chvíľu sedí naozaj na drevenom koni pod kôlňou, striedavo pravou a ľavou nohou
         pritláča na kladku a stružliká. Tetka Nánka ho počujú aj do pitvora šibrikať a zavše aj
         postonkávať, ak mu nôž zabehne hlbšie do dreva a treba sa s ním viac mocovať. Niekedy, keď
         sa im zdá, že sa mu dobre darí, očistom idú za nejakou povinnosťou na dvor, pomocú sa okolo
         neho, napríklad zvesia z klina staré sito, zmetú z neho husím krídlom hrubú vrstvu prachu,
         a zas ho pozorne vešajú naspäť na klin vedľa dvier, kde visí pokojne a nehybne prinajmenej
         desať rokov, lebo tetka Nánka majú v komore na štoku nové sito, menšie a subtílnejšie. Toto
         si vyslúžilo odpočinok za ich svokruše. No už dávno ich pomŕza, že ho tak nemilosrdne
         zožiera prach. Nuž vykonajú užitočnú robotu a pritom môžu sa chvíľku pokochať pohľadom na
         Tóna. Majú chuť stratiť s ním aj pár slov, ale je tak zaujatý robotou, že sa ho neopovážia
         vyrušovať. Vidia mu len ohnutý chrbát, plavú, otriasajúcu sa hrivu, pohyblivé lakte a
         napnuté nohy. Sedí pevne. Podľa všetkého, kôň ho poslúcha. Poslušne uvoľní drevenú hlavu,
         keď ide šindeľ obrátiť, a zase prudko ňou sekne a mocne drží, zachytáva oberučným nožom
         nejakú hroblinku.
   </p>
   <p>
    Veru ten starý drevený kôň. Kto by si bol myslel, že ešte bude slúžiť dobre svojmu
         cieľu? Voľakedy stál pyšne naprostred kôlne ako ozajstný tátoš. Sami ho prišli obzrieť, keď
         ho muž prvýkrát ta postavil. Ešte voňal sviežou bučinou a svietil slncom. Mohli sa podľa
         neho orientovať aj v noci, keď prišli po náruč dreva. Neuhol zo svojho miesta, zdalo sa, že
         vrastá do zeme, a dosť dlho nebolo badať na ňom nijakej únavy alebo zmeny. Zaklinovanie
         držalo, závažie i kladka hrali hladko, drevo sa nikde nepohlo, neuvoľnilo, akoby bol
         vyrezaný a vytočený z jedného kusa, hoci ho nikto nechránil pred zimnými mrazmi a letnými
         horúčavami. Nepochybne bolo v ňom voľačo mocného, rozhodného, čo chce trvať navzdor všetkým
         nepohodám a nebezpečným nástrahám. Tetka Nánka často pred ním zastali, lebo na ňom vždy
         sedával smelý jazdec — ich muž, bol práve taký mocný, odolný a vzdorovitý ako jeho kôň.
         Sedával tam aj v zime prostovlasý, v košeli a s vysúkanými rukávmi. Darmo by mu boli
         doniesli aspoň kožuštek, aby mu prsia hrial. Nie, on nepotrebuje, veď by sa rozlial, takto
         ho už zahrieva. Ach, vraj zahrieva, a na potoku sa voda vydúva, ako by to mohli pochopiť.
         Oni majú teplé kapce, dve sukne, pevný brusliačik, na tom zimný kabátik s plstenou
         podšívkou, vlnené zápästky, jednu šatku okolo hrdla a druhú na hlave, a predsa majú hneď
         husiu kožu po celom tele, keď vykročia z izby, a on sa tu ovieva v prievane s holou hlavou,
         v konopnej košieľke ani mládenec o Jáne, a vraj ho zohrieva. To je priam neuveriteľné.
         Tetka naskutku tratia reč, a hoci mali už príležitosť obzrieť si ho zo všetkých strán i
         poznať jeho silu, predsa ho musia ešte raz obdivovať. Možno sa im ešte nikdy takýto
         nepozdal. Opravdivý hrdina, junák, akoby ho bola mater iba na mlieku a mede vychovala.
         Ramenami by vedel objať a udržať celý svet. Keď sa pohýbal, každá nitôčka sa na ňom napäla.
         Ruky nemal práve hranaté a telo zavalité, skôr jemné a útle, ale pružné a také pevné, že
         nebolo vari sily, ktorú by nevládal skrotiť. Aj on mal voľačo z toho hustého, mocne
         zliateho bukového dreva, z ktorého bol vyhotovený kôň. Aspoň oni mávali taký dojem, lebo
         kedykoľvek prišlo im pozrieť sa na koňa a uvedomiť si jeho tvrdosť, pocítili i mužovu
         prítomnosť.
   </p>
   <p>
    Pravdaže, vtedy boli mladá, nerobilo im žiadne ťažkosti porovnávať neživé veci so
         živými. Ľahko a rýchlo našli podobnosť v ich podstate, a potom bez ohľadu na to, či boli
         stvorené prvý alebo posledný deň, kládli ich do blízkeho príbuzenstva. Napríklad vo
         chvíľkach nežného rozcitlivenia šeptali rozochveným hlasom mužovi do ucha vrúcne a ako sa
         len dalo presvedčivo a sladko: ty môj pník. Možno mali pritom na pamäti rovný a hladko
         vystrúhaný pomaľovaný kolík, ktorými sa podopierajú ruže v malých záhradkách na priedomí,
         možno hrubý a do zeme pevne vsadený kôl, ktorého sa museli pridržiavať, aby nespadli, keď
         tlačievali otcovi kopu, alebo skutočný rozkonárený peň stromu, ktorý drží pod oblohou
         košatú korunu a všetky plody, ktoré sa na nej urodia. Ale nemuseli mať žiadnu predstavu a
         len pocit istoty a bezpečnosti, aký vždy mávali, lebo keď sa ku nemu tesnejšie primkýnali a
         keď ho svojím telom ovíjali, vyvolával v nich dojem, že sa naozaj pripínajú na nejaký mocný
         peň, ktorý zapúšťa korene hlboko do zeme.
   </p>
   <p>
    Takým istým spôsobom našli prirovnanie i k drevenému koňovi… Ach, milujúce srdce máva
         neobyčajne smelé videnia a splieta podivuhodné siete, dostane sa i cez zatvorené dvere a
         spojí ľahko i dva nezlučiteľné svety. Teraz nie. Teraz citeľne badajú rozdiel medzi tvrdým
         a mäkkým, chladným a teplým i mŕtvym a živým. Nepreniknuteľná stena predelila im dva svety
         a oni ju už nevládzu odstrániť ani rozumom ani srdcom. Nezíde im na um pozastavovať sa nad
         tvarmi predmetov. Sú predsa neživé, nemajú schopnosť vnútornej premenlivosti, môžu sa
         chápať len tak, ako sa očiam javia. Môžu ich len upotrebiť, použiť a nemôžu sa s nimi
         priateliť. Pôsobí to staroba? Vari trochu staroba, trochu trápenie a zlý údel. Vtedy neboli
         od ničoho podobného závislá. Život ich v ničom neomínal, preto sa nebáli snov a
         nezavrhovali ani priateľstvo s nemými zvieratami a s meravými predmetmi. Dreveného koňa si
         určitým spôsobom obľúbili. Starali sa oň, čistili ho a v žiadnom prípade neboli by
         pripustili, aby ho niekto premiesťoval. Nie. Musel stáť práve tam, kde ho postavil muž,
         naprostred kôlne, aby im padol do očú vždy, kedykoľvek otvoria dvere. To bolo veľmi
         dôležité. Čím dlhšie, tým lepšie. Mysleli si, že s tým úzko súvisí trvácnosť ich šťastia.
         Kým naň hľadeli, nemuseli sa báť, že ich život sa nejako prelomí…
   </p>
   <p>
    Ale jedného dňa vlastnými rukami ho zodvihli a odniesli až za chlievy medzi ostatné
         staré, nepotrebné predmety. Stal sa naraz neužitočným, namysleným, vonkoncom nie znakom
         bezpečnosti, pokoja a šťastia domáceho krbu. Skôr hrozným príznakom, ktorý pre nich
         predstupoval, aby ich plašil. Nemohli zniesť jeho prítomnosť. Musel zmiznúť, jednak zaberal
         veľa miesta a potom nikto ho už nepotreboval. Jazdec, ktorý na ňom sedával, sa viac k nemu
         nevládal priznať. Ležal na posteli bezvládne s rozmliaždenou hruďou, nemý, hluchý, iba s
         náznakom neznesiteľného bôľu v očiach.
   </p>
   <p>
    Tak ho totiž doviezli v slame na doštenáku z fabriky práve napoludnie, keď hlasom zvonov
         prihováral sa láskavo ľudským dušiam sám boh. Vraj ho zasypala troska. Ach, také prípady sa
         stávajú.
   </p>
   <p>
    Vo fabrike neustále striehne smrť na chlapov. Jednému pustí na hlavu ťažké železo, iného
         stiahne medzi valce alebo do hrebenákov, niekoho priškvarí na horiacom oleji, inému sa dá
         nadýchať jedovatých plynov. Pomoc obyčajne príde neskoro. Inžinier je vtedy práve
         zaneprázdnený neodkladnou robotou, neočakávaná správa ho aj vzruší, stratí rozvahu, nevie v
         telefóne vyhľadať správny oddiel, nevie dať správny rozkaz, ako a ktorú linku z prúdu
         vypäť, aby sa pristavil zavčasu vraždiaci stroj, a potom sú aj obavy, že taký zákrok
         spôsobí majiteľovi fabriky nenahraditeľné škody. Pre nešťastníka spravidla nieto viac
         miesta ani v dielni, kde od chlapca predával lacno svoje sily, ani v niektorej strážnici,
         kde by si mohol ešte vyslúžiť žobrácku penziu, ba ani v závodnej nemocnici. Vložia ho len
         na slamu do doštenáka a zavezú rýchlo domov, aby sa stačil rozlúčiť s rodinou a aby pre
         pána boha nešiel na druhý svet bez sviatosti posledného pomazania.
   </p>
   <p>
    Proti komuže mali tetka Nánka zodvihnúť pravotu? Troske nikto nerozkázal, aby sa
         zosypala práve na ich muža. Veď tam stáli aj iní a všetci stačili odskočiť, prečo sa tak
         pozabudol, prečo zmeškal ten zlomok sekundy, na ktorom visel jeho život? Istotne to bola
         ruka božia. Nebolo mu súdené, aby sa vrátil zdravý na svojich nohách domov.
   </p>
   <p>
    Tetka Nánka sa museli s tým uspokojiť. Jednu noc pri ňom presedeli na posteli. Trpezlivo
         stierali mu z čela studený pot a z úst teplú krv, na svitaní mu pritlačili prstom oči, aby
         nemuseli hľadieť tak vyčítavo na nevďačný svet, poumývali si ho naposled teplou vodou, do
         ktorej nezabudli vložiť pár korienkov harmančoku, poobliekali do svadobných šiat, dva dni
         oplakali a potom so všetkou poctou dali zahrabať, lebo tak sa patrilo.
   </p>
   <p>
    Od toho času bývalo ticho pod kôlňou. Pokojné prítmie iba oni niekedy porušovali.
         Drevený kôň nesvietil. Nestretávali sa už s ním. Povaľoval sa niekde vonku. Opieral sa oň
         vietor, pršal naň dážď, pálilo slnce, zapadal snehom, nikto neprivalil naň nejaký starý
         plech, aby bol aspoň čiastočne chránený od skazy. Zlé živly ho neprestajne ohlodávali. Dlhý
         čas naň ani nepomysleli.
   </p>
   <p>
    Ale teraz je zas tu naprostred kôlne. Tóno sa s ním veľa nanaťahoval a napätil, kým ho
         privliekol. No postavil ho na správne miesto. A zdá sa, že nie je ani veľmi poškodený.
         Aspoň nevidieť na ňom veľké diery. Na nohách stojí pevne, nevŕzga v ňom a hlavne, Tóno vie
         ním narábať. Zas bude slúžiť svojmu určeniu. Nový jazdec si ho osedlal. Teraz je ešte
         mladý, nemá práve rozkrok na jeho mieru, musí sa aj naťahovať, keď chce mocnejšie pritlačiť
         nohou na spodnú kladku, musí mať zaťaté zuby, keď chce hrubšiu stružlinku odštiepiť zo
         šindľa, a neustále v ňom pohegáva, ale raz bude mať tiež široké ramená, pyšne bude
         odhaľovať široké prsia aj pred zimou, ba bude možno odolnejší, ako bol jeho predchodca, a
         nedá sa zaskočiť zavčasu smrťou.
   </p>
   <p>
    Tetka Nánka sa prehrievajú spokojnosťou až na samé kosti. Chodia po dome za robotou a
         cítia sa ľahšie. Zdá sa, že ťažké bremeno vdovského stavu ich tak netlačí. Niekto im z neho
         odobral. Teraz len malú čiastku. Ach, veď sa ani neprosia, ponesú si ho aj sama, kým budú
         vládať. Ale neskoršie vezme viac a potom azda všetko, nuž predsa dočkajú sa spokojnejšej
         staroby, Odplata ich neminie. Nuž také výhľady účinkujú príjemne. Aj staré srdce sa rozbúši
         a nadobudne jasnejšieho zvuku.
   </p>
   <p>
    Napoludnie idú si nabrať stružlín. Potrebujú rozložiť oheň, a stružliny dobre horia. Či
         by si mohli? Nie? Veru nie! Tóno nedovolí. Stružliny sa inakšie zídu. Minulú zimu im
         pomrzli zemiaky v jame, lebo nemali veľa slamy. Keď sa dajú naspodok stružliny a na ne ešte
         slama, nemôžu zrmznúť. Tetka sa s ním netrhajú. Má celkom pravdu… Skutočne, stružliny môžu
         byť užitočnejšie. Každým rokom im pochybí slama, keď majú ukladať zemiaky. Jamu nevystelú,
         ako sa patrí, a potom na jar musia vyvliecť veľa košíkov zhnitých a pomrznutých na hnoj.
         Nech len urobí, ako myslí. Pokorne povyberajú si hrubšie triesky a idú dnu.
   </p>
   <p>
    Teraz už nepochybujú, že majú v dome chlapa. Hľa, ešte je len prostred leta, a už myslí
         na zimu! Jeho pamäť je už teraz obsiahlejšia ako ich. Nevidí len to, čo drží práve v
         rukách. Hľadí ďalej, predpokladá a zaisťuje sa pre budúce časy. Celkom tak, ako to robieval
         voľakedy ich muž. Čože by boli za osoba, keby si to nevážili. Je síce pravda, že nebýva
         vždy taký starostlivý. Zavše je svojhlavý. Venuje sa iba svojim márnostiam a tetke by
         nepreložil ani stebielka slamy, i pestiev sa dosť nastváral, možno aj viac ako iné deti,
         lebo nemá nad sebou pevnú ruku. Dosť sa preň nazhrýzali. No pri dobrej vôli na to
         pozabúdajú a vidia len tú lepšiu stránku: ochotu, vľúdnosť, pracovitosť, poctivosť, a
         zanietia sa ňou tak, že Tóno nemusí mať zatiaľ starosť o svoju budúcnosť. Kdeže by si ho od
         seba pustili? Vypeľhali ho od kolísky, prebdeli pri ňom mnohé noci a dobrotivý boh vie, že
         vždy iba s dobrým úmyslom, ani ľudia nemajú práva tvrdiť, že by mu boli niekedy krivdili.
         Nebol nikdy hladný, ani holý nechodil, opatrovali sa, ako im dostačovalo. Akože by bol
         mohol vyrásť na takého siláka! Rovesníkov presahuje o hlavu, vláči celé stromy domov, teraz
         sa chytil strúhať šindle, aby mohol pokryť strechu. Samá chlapská robota. Nuž to je veru
         dostačujúci dôvod, aby boli naň pyšná. Nech mu len pánboh dá zdravie. Dosiaľ bolo dobre a
         odteraz bude dajako. Ak si odtrhávali od úst, budú si aj ďalej. Na nich vlastne nezáleží, a
         čo sa týka tých nohavíc, nenechávajú ho veru chodiť pomedzi svet s holými stehnami. Keď
         dorástol na chlapa, nech teda nosí aj chlapské nohavice. To bude najprimeranejšie riešenie,
         povedia a myslia to veru naozaj. Raz vojdú do komory, prehŕňajú sa dlho v tmavom kúte, kde
         je hŕba starých šiat, a o chvíľu vynesú odtiaľ tmavé pásikované nohavice po nebohom. Tóno
         musí do nich vliezť, hoci zapáchajú vlhkou plesnivinou a hoci z nich vyskakujú tučné
         pavúky. Nie sú mu práve najvhodnejšie. Siahajú mu až temer pod pazuchy, aj tak si ešte
         nevidí prsty. Tetkin muž bol predsa o niečo vyšší ako Tóno a, pravdaže, hodnejší. Na
         nohaviciach je to vidieť, ale keď sa naspodku podhnú, bude ich môcť nosiť aj Tóno, veď
         odteraz bude len rásť a môže pod nimi nosiť i niektoré krátke miesto gatí, rozhodnú tetka
         Nánka a Tóno tiež s nimi súhlasí, lebo necíti sa v nich vonkoncom zle. Bude v nich rozhodne
         dôležitejší. Vedľa tráčkov, ktoré na ne prišijú tetka Nánka, aby mu nepadali do kolien,
         opáše sa aj poriadne širokým remeňom.
   </p>
   <p>
    Dlhé nohavice už nevyzlečie. Nedbá, že zapáchajú plesnivinou a že by ich bolo treba
         najprv vyprať, ide hneď v nich pred dvere, ruky si vopchá hlboko do vrecák a čaká. Ľudia si
         ho zvedavo obzerajú, od hlavy po päty, akoby chceli zistiť, či má klátikmi nadrobené nohy,
         a doma istotne vravia, že Nánkin Tóno začína nosiť dlhé nohavice.
   </p>
   <p>
    O chvíľu prídu i chlapci. Nedá im pokoja taká zvesť. Vystupujú spoza rohov po jednom i v
         skupinách a sú veru prekvapení. Nuž tým horšie. Tak im treba, teraz musia vyvaľovať oči ani
         teľce na nové vráta a neopovážia sa k nemu ani hneď priblížiť. Ach, veď je taký čudný, keby
         mu nehľadeli do očú, ani by neverili, že je z ich dediny, a obzerali by sa za nejakou
         skalou.
   </p>
   <p>
    Pravdaže, Tóno ich hneď nezazrie. Ktože z nich má dlhé nohavice? Stojí si len bezpečne
         na svojom mieste, poklepkáva trochu pravou nohou, píska tak oduševnene, že ho až ústa
         pobolievajú, a hľadí na oblohu. Čože tam hľadá? Nuž to by aj on sám chcel vedieť. Teraz je
         práve obloha čistá ani oko, hviezdy sú pokryté a vtáci sedia v korunách stromov. Ale na tom
         nezáleží. Ľudia nehľadajú na oblohe vždy len vtákov a hviezdy a Tóno teraz bude hľadieť,
         kde sa mu zachce. No náhle musí stiahnuť oči z výšin. Čože sa mu to zaplietlo medzi prsty
         vo vrecku? Vytiahne ruku a hľadí. Ach, ohorok, áno, praobyčajný ohorok. Stiahne ústa do
         pohrdlivého úsmevu a ohorok odhadzuje do prachu, aspoň mu nebude pod nosom smrdieť.
   </p>
   <p>
    Chlapci jastria očami, priam hltajú každý jeho pohyb a už sa nemôžu zdržať. Zbehúvajú sa
         zo všetkých strán a temer sa porujú o obhorený a zažltnutý kúsok cigarety.
   </p>
   <p>
    Ty nosíš vo vrecku ohorky?
   </p>
   <p>
    Prečo by nenosil? Nastane všeobecné zdesenie. Ohorok putuje z ruky do ruky, obzerá sa zo
         všetkých strán, obvoniava, hodnotí, ba niekto ho aj na dlani rozmrví. Veru opravdivý jemný
         cigaretový dohán.
   </p>
   <p>
    Tóno rastie. Dva razy si do prachu odpľuje, a potom dokonca vykročí. Zaiste bez ťažkostí
         to nejde. Zdá sa, že remeň dobre nedrží, má nepríjemný dojem, že mu nohavice letia dolu
         bedrami, musí si ich prichytiť rukami a ide čo najširším krokom. No hlavná vec, že chlapci
         nič nezbadajú. Možno práve v takom počínaní vidia príznaky mužnosti. Či si ich otcovia
         nepoťahujú nohavice a či nemajú tiež široký, kolísavý krok?
   </p>
   <p>
    Ohorok urobil rozhodujúci dojem. V ich očiach má už Tóno náležitú hodnotu a tá sa bude
         odteraz len zväčšovať. Bezpochyby znamená viac, lebo si môže aj viac dovoliť. V ničom nie
         je ukracovaný, rozhoduje sa sám a robí tak, ako chce. Je iba sám v dome a nad ním už nikto,
         lebo tetka Nánka nestačia robiť vždy richtára a ani by to nedokázali. Patrí mu celý dom od
         základov až po štít, môže preliezať všetky kúty, otvárať všetky truhly a vziať do rúk
         ktorúkoľvek nebezpečnú vec, kým oni majú vždy nad sebou vartáša. Kdekoľvek sa pohnú, plížia
         sa za nimi mladší súrodenci, ktorí za nijaké úplatky nevedia byť oddanými, mlčanlivými
         druhmi, sliedivé oči a citlivý nos starších vypátra zas všetko, v čom by sa prehrešili
         proti domácemu poriadku, matka má potom príležitosť neustále zasahovať, a kde ona
         nedostačí, zaváži otec, ktorý ako všemohúca bytosť všetko ich konanie bezohľadne podriaďuje
         svojej skalopevnej vôli. Tóno nemá s otcom nijaké ťažkosti, lebo ani nevie, či niekedy
         nejakého mal. Nuž to je celkom iný život. Neporovnateľne bohatší, možnejší a radostnejší,
         ako je ich. Dávno mu závidia. Zavše preniká ich aj škodoradosť, keď mu z tej prílišnej
         voľnosti vyplynie nejaká nehoda. Ale teraz nie. Ako ho zazreli v dlhých nohaviciach, klesla
         ich smelosť, neopovážili by sa namietať proti nemu nič. Skôr si želajú zaistiť si jeho
         priazeň.
   </p>
   <p>
    Jeden omáľa v ústach sklenú guľku. Podchvíľou otŕča gamby, drží ju medzi zubami, aby sa
         mohol každý presvedčiť, akú neobyčajnú zábavku on má. Je to skutočne sklená guľka s
         červenými a belasými pásikmi. Pravý zázrak medzi ostatnými mramorovými, hlinenými a
         drevenými guľkami, s ktorými robia chlapci každú jar, len čo obschnú zásypy a podstienky,
         veľké a rušné obchody. Táto sa na slnku leskne, vidíš cez ňu krásnu dúhu, keď ju hodíš o
         skalu, nerozbije sa, naopak, až nad hlavu vyskočí, je pomerne ľahká a kotúľa sa aj na
         rovnej ploche. Celá dedina ju pozná.
   </p>
   <p>
    I Tóno ju už mal v rukách. Raz si ju dokonca neoprávnene prisvojil a len na veľké
         vyhrážky ju vydal. Teraz by ju ľahko mohol dostať len za bagateľ alebo aj na jednoduché
         požiadanie. Majiteľ toľko o ňu nestojí, už sa dosť s ňou nahral, a okrem toho by sa bol
         nedávno ňou zadrhol. Nuž len slovo.
   </p>
   <p>
    Iný sa zas chváli, že mu otec ukázal mladé líšky. Majú diery do skaly, ale vo dne behajú
         popod stromy, okolo je veľa kostí, najskôr zo srny, mladé líšky ich rozťahujú, rujú sa o
         ne, hryzú, skučia a štekajú do seba ako psíčatá. Sú všetečné a hravé. Otec zakázal, aby ich
         niekomu ukazoval, keď podrastú, chce k diere nastaviť slopec, a on sa ani neopováži. Kdeže
         by, je to ďaleko odtiaľ, v hustej hore. Ale keby Tóno prejavil záujem, bol by ochotný s ním
         ísť. Mohli by pred dieru naklásť ohňa a líšky vykadiť.
   </p>
   <p>
    Veru, tak by sa dalo.
   </p>
   <p>
    Ale Tóno nemá záujem ani o sklenú guľku ani o líšky.
   </p>
   <p>
    Nech si len majú, čo by sa mal pachtiť za bezcenným haraburdím. Naostatok, on si
         zaopatrí iné veci. O rok vyjde zo školy a tetka už sľúbili, že ho hneď vykonajú do fabriky
         za učňa. Nuž potom sa ešte len budú diviť. Každú výplatu dostane do rúk peniaze a nakúpi si
         také veci, o akých sa im ani nesníva. Keď bude chcieť, zaopatrí si aj slopec, nemusí líšky
         vykiadzať. A dnes nemá ani kedy zaoberať sa márnosťami. Sľúbil tetke, že im ostrúha
         ohreblo. Staré sa im prepálilo, nuž potrebujú nové, a on už vie dobre narábať oberučným
         nožom. Dnes im ho teda spraví! Na ulicu vyšiel len pozrieť. Veru tak.
   </p>
   <p>
    Chlapcov mrzí, že ho nemôžu ničím zaujať a na nijaké podujatie nahovoriť. Práve dnes im
         záleží, aby pobudol dlhšie s nimi. Majú veľa lákavých návrhov. Aj sú ochotní poslúchať. Ale
         on nie. O chvíľu sa naozaj vráti pod kôlňu k svojmu drevenému koníkovi a usilovne pracuje.
   </p>
   <p>
    V prsiach má veľký oheň. Hreje ho vedomie, že zanechal v chlapcoch taký hlboký dojem.
         Len aby si ho naďalej udržal a upevnil. Dobre vie, že je to nie také ľahké. Bude sa musieť
         všeličoho aj zriecť, lebo nezáleží všetko od dlhých nohavíc, skôr od spôsobov. Napríklad
         starší ľudia sa pre hocičo nebijú, nezíde im na um štverať sa na strom za mačkou, ani
         nezbadal, že by nosili za košeľou hrach, ktorý nabrali na niektorom cudzom ostredku. Nuž to
         si musí ponajprv dobre zapamätať. A potom, robia aj určité ohľady. Vedia, kde majú čo
         povedať, ako sa chovať, tváriť. Ach, je to veľa. Potrebu mnohých spôsobov ani nepochopí.
         Len keď ich dodrží.
   </p>
   <p>
    Keď sa ide potom s kamarátmi kúpať, najprv zabehne za najbližší krúžik. Čože tam chce?
         Ostatní pozahadzujú na breh šaty a skáču do vody ani žaby. Ponoria si hlavy pod hladinu,
         aby sa osmelili, prskajú nosom, ústami, brýzgajú vodu okolo seba a hľadia. Tóno je ešte nie
         medzi nimi. Chvíľu mu vidieť strapatú hlavu nad krúžikom, zvlieka si košeľu, potom nevidieť
         nič a trvá to chvíľu, ale keď z úkrytu vyjde, musia sa všetci diviť.
   </p>
   <p>
    Čože to má na bedrách?
   </p>
   <p>
    Zas nejaká novota.
   </p>
   <p>
    Tóno vari rozmýšľa celé dni len o tom, ako ich prekvapiť.
   </p>
   <p>
    Im by ani nenapadlo, aby sa pri kúpaní nejako zahaľovali. Naopak, sú radi, že sa môžu
         vylieniť, opekať sa na slnku chvíľu nahí. Nič ich netiesni, rozbehnú sa po trávniku, robia
         kotrmelce, skáču, zápasia a nemusia pritom tŕpnuť, že im niekde pod pazuchou alebo na
         rázporku pustí švík alebo že stratia gombičku, ktorú im len ráno prišívala matka s
         príslušnou pripomienkou. Sú takto ani nebeskí vtáci. Vo vode by im šaty aj zavadzali. A
         potom, nechce sa im po kúpeli ešte vylihovať na trávniku a čakať, kým vyschnú. Keď sa
         vytiahnu z vody, hrgľuje ich taká zima, že nevedia vysloviť jediného slova. Dobre preto
         padne vtiahnuť sa do suchej košele a do teplých nohavíc. O hanbu im ešte nejde. Akáže
         hanba. Sú len medzi sebou. Keď sa vyzlečú, nieto medzi nimi rozdielu. A dobre im to padne.
         To len dievky si pridržujú pod bradami zástery, keď sedia v žumpe ako kury, a mládenci
         ktorí sa zvyknú pred nedeľou na jarku celí umývať a nechcú vzbudzovať pohoršenie.
   </p>
   <p>
    Ani Tóno sa donedávna od nich nelíšil. A naraz mu niečo iné nenapadlo. Hľa, vybehol
         spoza krúha a nie je v pravom slova zmysle nahý. Na bedrách mu visia trikovce, aké si pod
         sukne obliekajú staré ženy v treskúcich mrazoch v zime, aby neprechladli na mechúr. Istotne
         ich vytiahol z niektorej tetkinej truhly. Na tom vlastne ani nezáleží, odkiaľ ich vzal,
         dôležité je, že si ich obliekol, aby nebol celkom nahý, a to znamená, že musí mať na to
         nejaký dôvod.
   </p>
   <p>
    Chlapci vyvaľujú oči. Za iných okolností by sa nezdržali smiechu, lebo Tóno nevyzerá
         veru vábne v tetkiných nohaviciach. Zrejme mu ešte do nich nezhrubli nohy, ani pás nemá
         taký okrúhly, aby sa na ňom samy udržali. Musel ich podviazať povrázkom, ktorý mu teraz
         visí popri stehne. Teda opravdivá stonoha, môže ísť plašiť vrabce do konopí. Ale on si z
         toho nič nerobí. Kráča isto a bezpečne, odráža každý výsmech. Nuž musí to byť s ním vážne.
   </p>
   <p>
    Vo vode má s nezvyčajným oblekom iba trápenie. Hneď zbadá, že má na sebe niečo cudzie.
         Tetkine trikovce ho nechcú poslúchať. Keď sa ponára, nadujú sa ani mechúr, boli by schopné
         vyletieť do povetria, keby ich nepridŕžal a občas neporozpúčal, a nepustia ho pod hladinu
         tak hlboko, ako by sám chcel. Nad vodou zas spľasnú, oťažejú a ťahajú ho späť. Musí s nimi
         neustále zápasiť. Nemôže sa do chuti vykúpať. Ale, chvalabohu, má pritom dosť trpezlivosti.
         Ani raz mu nenapadne odložiť nepríjemnú príťaž. V takom prípade radšej by si sadol na breh.
         Keď sa už chce chlapiť, musí aj niečo zniesť a potom nesporne tým sleduje aj iný cieľ.
   </p>
   <p>
    Medzi chlapci ako obyčajne motá sa aj Paulínka z krčmy. Ako prišla z mesta, zas
         nadviazala staré priateľstvá. Nechýba ani na jednom podujatí, ktoré chlapci usporiadajú.
         Medzi dievčatá temer ani nejde. Necíti sa tam dobre. Nevedia vymyslieť poriadnu hru. Sú
         závistlivejšie a ľahko zrádzajú. Iba občas, keď sa jej cnie za bábikami, ide ku Gajerkinej
         Valerke. Naproti tomu chlapci ju nevedia unaviť. Behá s nimi po pažiti celý deň, rozkladá
         ohne, striehne na vydru za starou mlynicou, vysedáva nad mraveniskom, aby si nachytala
         kyslastého mravčieho vína na obielený vŕbový prútik, vypicháva dlhými palicami osie hniezda
         po dierach, chytá do zápalkových škatuliek včely po bodliakoch a, pravdaže, nechýba ani pri
         kúpaní. Vyzlečie sa zároveň s chlapcami a čľupká sa na kraji žumpy, kde je menšia voda.
         Ostatným neprekáža. Je ešte malá, sú zvyknutí na ňu, ani im na um nepríde ostýchať sa pred
         ňou.
   </p>
   <p>
    Ale Tóno má už svoje námietky. Nevie ich síce vysloviť, ale cíti ich celým telom a najmä
         očami. Nevedel by sa napríklad pokojne na ňu dívať, keby nemala na sebe nijakých šiat. Je
         to zvláštne. Donedávna nemal také ťažkosti. Mohol sa ukázať pred ňou, ako len chcel. Iba od
         pár čias sa musí krotiť.
   </p>
   <p>
    Prišlo to náhodou.
   </p>
   <p>
    Prevaľovali spolu kláty. Je to celkom nevinná hra.
   </p>
   <p>
    A vlastne váľania klátov už bolo dosť. Mohli by sa teraz hrať na niečo iné. Povedzme
         Paulínka by mohla utekať, aby sa čím skôr dostala niekde do bezpečia. On by bol vlkom, keby
         ju dolapil, odniesol by si ju do svojho brloha na skalu.
   </p>
   <p>
    Dobre, Paulínka sa podvolí, keď tak chce, len nech trochu počká, kým ďalej zabehne.
   </p>
   <p>
    Pravdaže, Tóno počká, pozoruje ju zadivenými očami, ako poskakuje pažiťou s vejúcimi
         vlasmi, ako mení smer, hľadajúc napochytro bezpečný úkryt. Má byť jeho obeťou. Plní sa
         preto zatiaľ opravdivou zvieracou zúrivosťou a krvilačnosťou, a keď myslí, že zabehla už
         dosť ďaleko a že sám je náležite rozdráždený, tiahlo zavyje ako skutočne hladný vlk a vrhne
         sa za ňou.
   </p>
   <p>
    Paulínka mu neodolá. Ach, veď je ona len mladé, slabé srnča, nikdy sa ešte nestretla s
         dravcom. Keď ho počuje a zacíti, že ju prenasleduje, splaší sa, prebehne jej mrázik po
         chrbte, stratí naraz všetky sily z kolien a nevie už urobiť ani krok.
   </p>
   <p>
    Tóno je dvoma skokmi pri nej. A teraz má naozaj chuť schvátiť ju do náručia a uniesť
         niekde do tajnej skrýše.
   </p>
   <p>
    Ale nie. Ani to neurobí.
   </p>
   <p>
    Čože vlastne chcel?
   </p>
   <p>
    Ach, keby to vedel. Najradšej by sa vybral na sklený vrch po zlaté jabĺčko. Chcela by
         mať zlaté jabĺčko?
   </p>
   <p>
    Paulínka vyvalí na neho oči. Čo chce so zlatými jabĺčkami? Veď on je v tej chvíli vlkom
         a má si ju odvliecť do svojho brlohu na skalu. Či sa vari tak nehrali?
   </p>
   <p>
    Áno, Tóno musí prisvedčiť, lenže nemá zmyslu, aby v hre ďalej pokračovali.
   </p>
   <p>
    Paulínka nechápe.
   </p>
   <p>
    Tóno jej vysvetľuje, pletie niečo dve na tri, čomu sám nerozumie, vyhovára sa, potom
         zabudne, čo chcel povedať. Začne sa chváliť, chvastať, aké šindle on vie strúhať, ako
         pobije celú strechu a nebude potrebovať pritom pomoc ani tetkinu ani Paulínkinu. Nakoniec
         sa celkom zmätie, zapáli až po uši, akoby bol niečo nepekného vykonal, a odíde domov s
         hanbou.
   </p>
   <p>
    Na druhý deň nadobudne síce zas rozvahy, ide aj k Paulínke, ale o váľanie klátov nemá už
         záujem. A príhoda nezostane bez následkov.
   </p>
   <p>
    Pri najbližšej príležitosti, keď má dostať za službu dohovorenú a do tých čias prísne
         dodržiavanú odmenu, urobí sa hrdým. Paulínka zbytočne priniesla veľký okruch chleba. Nie je
         vraj hladný a okrem toho doma teraz pečú tiež taký biely chlieb ako oni. A zbytočne mu
         Paulínka ponúka aj náhradu. Mohla by mu teda doniesť kus lekvárového križliaka, od nedele
         im zvýšilo na tanieri, alebo keby dočkal trochu, doniesla by mu palacinku. Marusa zarába na
         cesto. Zaiste dobré veci. Pri tetke Nánke sa ich nikdy nedožije. Ale on nie. Nechce, povie
         rozhodne a tvárou mu prebehne mráčik nevôle. Paulínka si to vykladá po svojom, istotne už
         nechce s ňou chodiť. Ale Tóno nie, ďalej poctivo plní povinnosti dobrého priateľa, verného
         ochrancu. Nezabudne na ňu zapískať, keď ide do hory, obídu spolu ešte niekoľko ráz Kozí
         vrch, vodieva ju i k nim, blahosklonne jej dovolí sedieť na hŕbe voňavých stružlín pod
         kôlňou, keď dorába šindle, ba podvolí sa aj na to, aby mu pomáhala, keď bude pobíjať
         strechu. Neprejaví nijakú mrzutosť, ibaže je zdržanlivejší. Uvedomuje si, že Paulínka je
         dievča.
   </p>
   <p>
    V tom čase leta už zjavne ubúda. Každé ráno sú strechy vlhkejšie. Na pažiti vidieť
         zreteľne stopy, kadiaľ na svitaní prešiel človek a stieral bagančami rosu. Slnce
         opatrnejšie vystupuje spomedzi čiernych hôr a dlhšie si čistí lúče v chladnom povetrí. Na
         cestu zo záhrad pomedzi ploty vyzerajú žlté ruže a astry. Teraz je ich čas. Ľudia ich nosia
         na hroby. Polia sa rýchlo vyprázdňujú. Najprv padnú žitá, potom zmiznú spomedzi kružín
         kopy, potom sa vykáša mládza po prielohoch a napokon zostanú tam von len zemiačiská s
         uschnutou vňaťou. Ženy na stranách prestierajú ľan a strihajú makovice, aby ich nevypili
         vtáci, ktorí v tomto čase husto obletujú záhrady. Tak sa pomaly všetko sťahuje do komôr,
         zimných jám, do humien, a čo potrebuje ešte ožltnúť a zmäknúť, na drevené háky pod strechy,
         kde sa slnce ešte dobre opiera. Starostlivý gazda myslí na zimu a robí zásoby.
   </p>
   <p>
    Ani Tóno nevie premeškať čas. Obchádza všetky medze, striasa plánky a nosí ich na chrbte
         vo veľkom koši domov. Čiastku z nich vysype do suda pri chlieve. Tetka Nánka môžu ich
         pohadzovať prasúchovi, aby toľko negrúlilo. Tie červenšie a krajšie vynáša na šopu, ukladá
         do veľkých hniezd, ktoré vyhrabal na niekoľkých miestach v sene. V zime zavše niektoré
         odkryje, aby si mohol napchať plné vrecká a vyhrýzať pred závistlivými očami chlapcov. A
         teraz začali sa pukať lieskovce. I to je dôvod, aby nesedel doma. Tetka Nánka nemajú
         peňazí, aby na Vianoce kúpili u Tótha vlašské orechy, akými napríklad vždy štedro
         obdarúvajú koledníkov v krčme. Keď si chce lúskať pri rozpálenej peci na Štedrý večer a ak
         nechce mať prázdne vrecká pri kartách, nesmie zaháľať na sklonku leta.
   </p>
   <p>
    Obyčajne ide s ním aj malá Paulínka z krčmy. Niekedy sa vyberú i na celý deň, lebo
         najviac kružiny je na obecnej pastve, a to je až na Zálomoch, skoro pod samou hoľou.
         Zlostných bujakov, kráv a baranov sa nemusia obávať, lebo pastieri ženú čriedy v tomto čase
         dolinami, kde je paša ešte dosť mäkká. Obaja majú plátenné pasičky, do ktorých púšťajú
         vylúštené orechy. Držia sa spolu. Tóno zvažuje konáre, aby si mohla i Paulínka oberať.
         Takto sa motajú pomedzi kružinu hore na grúni. Niekedy ich vidieť oboch, zabelejú sa im
         tváre na slnci, niekedy len jedného, zavše sa úplne stratia a zas vyjdú na niektorú
         čistinku.
   </p>
   <p>
    Keď napoludnie dobehne k nim hlas zvona, sadnú si pod liesku na úslnie, jedia a
         zmeriavajú si náberky. Ešte nemajú dosť. Tóno by chcel dnes nazbierať aspoň päť litrov,
         lebo práve toľko mu chýba do vrecúška, ktoré má v peci a ktoré býva každú zimu plné.
         Paulínka nenamieta proti tomu nič. Cíti sa tak vysoko nad dolinou v nesmiernej prázdnote
         jasného dňa veľmi dobre, preto o chvíľu zas vystupujú vyššie do grúňa.
   </p>
   <p>
    Z kružiny pred nimi vyrúti sa s prenikavým škrekom stračkavý vták. To je orešnica, povie
         Tóno. Na jar bola kukučkou. Nerobila nič, len si rozčuchrávala perie a sľubovala starým
         dievkam, že im od Jakuba pošle ženíchov, a teraz sa premenila na orešnicu, aby nemusela
         sľuby splniť.
   </p>
   <p>
    O niečo ďalej prekvapia na lieske vevericu. Je celá vyplašená, keď ich zbadá pod sebou.
         Preskakuje vrtko z konára na konár, zlostne prská a skučí. Hľadá spôsob, ako by
         najbezpečnejšie unikla z pasce. Nablízku nieto krúha, aby mohla naň preskočiť, a tudolu
         pobehúvajú oni. Šprihá drobnými očkami hneď na jedného, hneď na druhého, premetúva
         chvostom. Musí mať strach. Ale potom zistí, že od Paulínky jej také veľké nebezpečenstvo
         nehrozí, prechodí sa ponad ňu a uháňa so zdvihnutým chvostom k hore. Ani Tóno nemá také
         nohy, aby ju dobehol. Musí sa vzdať nádeje, že by si z jej kože vyrobil dakedy vrecúško na
         britvy, aké vídava visieť na stene pri svákovi Špiritajovie. Nech si len kúpi od Bosniaka
         obyčajné plátenné s remennými ciframi, keď sa chce parádiť. Veverica si svoju kožku len tak
         ľahko nepredá. Veď by len potom vedel, aké má tenké zuby a ostré pazúry, keby ju chcel
         chytiť. Tóno vlastne ani nebanuje. Drahá by to bola korisť. Paulínka mu verí.
   </p>
   <p>
    Ale aké oči sa to naraz na ňu zadívali? Paulínku schytáva strach, musí sa chytiť Tónovho
         rukáva. Líška, šepne Tóno významne a nevie veru ani on pokojne dýchať. Naozaj líška.
         Zastala si povyše na kopčeku a hľadí dolu zvedavo na nich. Kto sa jej to pletie do cesty? V
         tomto čase sa cíti ešte bezpečnou. Odľahlé pastviny bývajú teraz pusté. Stádliská sa
         vyvetrali, povetrie je čisté, necítiť nikde štipľavý dym. Ľudia nesliedia poľom, majú veľa
         povinností okolo domu. Prechádza voľne z hory do hory najkratšími chodníkmi. Nezvykne sa
         ani obzerať a nenapínať uši, aby zachytila všetky hlasy, ktorý prýštia zo vzduchu, myslí
         len na svoju záležitosť. Nuž musí sa teraz presvedčiť, kto ju vyrušuje. Pred pyskom má
         mladého zajaca, ktorý nebol dosť opatrný a prituho zaspal na slniečku. Vlečie ho už hodný
         kus a nemá práve najpevnejšie nohy. Keby to bolo niečo vážne, musela by korisť zanechať a
         zahnúť najbližšie k hore. Ale keď zistí, že sú to iba deti, spokojne si vezme do pysku
         úlovok a zmizne za kopcom.
   </p>
   <p>
    Tóno s Paulínkou môžu ísť ďalej.
   </p>
   <p>
    Za kopčekom čaká nové prekvapenie, potom ďalšie. Svet je teraz veľmi pestrý a bohatý na
         prekvapenia. Paulínka je vo vytržení, nevie sa nasýtiť javmi, ktoré okolo seba pozoruje,
         hoci ju niektoré aj desia, nestráca odvahu a je stále čulá.
   </p>
   <p>
    No Tónovi sadá na čelo tmavý mrak, lebo vo všetkých tých javoch vidí znaky úniku. Vie,
         čo znamená, keď začínajú kružinami preletovať orešnice, prečo sa rozchádzajú líšky na poli
         a prečo je líška taká smelá. Už pár rokov sleduje tieto javy, uvažuje nad nimi a stále mu
         je clivejšie. O niekoľko týždňov by po nich v týchto končinách darmo pátral. Nad kružinami
         zakráka vrana a vlhkejšiu pôdu pod horou bude rozrývať diviak. Potom aj to zmizne. Pastvou
         neprebehne nijaké zvieratko. Deň čo deň bude tu spočívať prázdna, pokojná, akoby v nej
         život navždy zamrzol, a potom zapadne snehom. Pravdaže, o rok môže niekto práve v týchto
         miestach stretnúť zas líšku, ale nebude to už táto alebo aspoň neponesie v pysku zajaca,
         pôjde za iným zvieraťom, azda bude ešte len stopovať svoju korisť. Javy sa budú opakovať,
         ale iným poriadkom. Niečo sa z nich zakaždým stratí, niečo zmizne. Život sa prevalí do
         novej vlny, aby sa dostal o krôčik ďalej, a to, čo sa v tomto okamihu vo svete deje,
         pochová niekde vo svojich hlbinách, odplaví do minulosti. Nikdy viac sa nebude môcť k tomu
         vrátiť. Minulý rok bol tu sám, teraz ho sprevádza Paulínka, na rok možno príde sem Paulínka
         s niekým iným. Ťažko povedať, kde bude on. Ach, na smrť nemyslí, také mátohy ho ešte
         neplašia. Ale najskorej bude zaneprázdnený nejakou dôležitou robotou okolo domu. A hlavne,
         nebude môcť chodiť s malými dievčatami. Vysmiali by ho. Vytratí sa teda nebadane z hry,
         posunie sa od nej o jedno ohnivko niekde dopredu. Tak veru. To sú už krôčiky života.
   </p>
   <p>
    Paulínka ich ešte nepozoruje, lebo nestráca ešte nič. Naopak, prinášajú jej nové
         bohatstvo, samú radosť, bezstarostné hry, verné priateľstvá, nové prekvapenia, objavy. Ale
         jemu sa prichodí už lúčiť, obzerať, lebo toto všetko necháva za sebou. Niekde ďaleko v
         spomienkach sú časy, keď aj jeho ako teraz Paulínku udivovalo každé zvieratko, ktoré mu
         prebehlo pred očami, mal tiež svojho ochrancu, ktorého musel podplácať, potom sa pustil
         vlastnými cestičkami, išiel medzi deti, prešiel všetkými stupňami dorastania a dospievania,
         musel zniesť mnohé frčky do nosa, vláčiť kapsy a dlhé namastené biče starším chlapcom, ak
         chcel sedieť pri nich okolo ohňa na pastve, neskoršie sám rozdával štedro frčky a dával sa
         menšími otrhancami obsluhovať. Boli to veľmi krásne a plodné dni, nevedel sa od nich
         odtrhnúť. Ale všetky prešli. Nedávno si obliekol dlhé nohavice a teraz možno poslednýkrát
         verí, že kukučka sa premieňa po Jakube na orešnicu, poslednýkrát sa pokúšal chytiť holými
         rukami veveričku a naposledy ho vydesila líška. Na rok možno ju bude stopovať hlboko do
         hory a pred jej dierou nastaví slopec, ba možno nebude ju ani vidieť, líška ho obíde
         zďaleka, lebo bude mať už pred ním strach.
   </p>
   <p>
    Nuž Tóno nad tým uvažuje, a preto občas zabudne odpovedať na Paulínkinu otázku. Nevie,
         na čo sa ho pýta. Oči mu ustrnuli a načúva. Veru, cíti sa veľmi opustený. Priezračným a
         rozpáleným povetrím preniká k nemu z diaľky tenušké zapípanie nejakého spevavého vtáka.
         Pozná ten chvejúci sa, bojazlivý hlások. Je to čížik, drobný, čiperný vtáčik so zelenkastým
         perím a s ostrým, krátkym chvostíkom. Kdeže sa v tomto zamĺknutom svete vzal, keď sa už
         spevavé vtáctvo odsťahovalo?
   </p>
   <p>
    Na jar sa s nimi často stretával, preletovali mu ponad hlavu, keď ležal v jame pred
         svákovým včelínom a striehol, kedy so zodvihne do povetria roj, ktorý už týždeň visel z
         letáča. Ba v trnine nad starým cintorínom našiel im aj hniezdo.
   </p>
   <p>
    Najprv v ňom boli tri drobné a teplé vajíčka s krehkou škrupinou, potom sa odtiaľ
         vytŕčali neprestajne tri roztvorené a sipiace žltučké pyšteky. A raz bol svedkom, keď sa
         mladé púšťali na vlastné krídla. Starostliví rodičia boli vždy okolo nich, posmeľovali ich,
         vábili z konára na konár, podávali im do zobáčikov stravu i nápoj.
   </p>
   <p>
    Mladé boli veľmi nemotorné, nevedeli sa dlho udržať na konáriku, vážil ich ťažký
         hrvolček, často padali na zem, dlho bezradne ležali na brušku s roztiahnutými krídelkami a
         volali zúfalo na matku alebo na otca. I on im neraz pomáhal na krídla. Och, celý sa
         rozochvel, keď bral do rúk malého ustrašeného operenca a keď mu mohol spúšťať z úst do
         zobáčika slinu. Najradšej by si ho bol vložil za košeľu, aby ho rozohrial a osmelil
         teplotou vlastného tela, keby sa nebol bál, že takému krehkému tvoru by mohol ľahko
         uškodiť. Celé dni predieral sa trninou, aby mohol sledovať ich pokroky.
   </p>
   <p>
    Ale potom mu náhle zmizli. Krovie zatíchlo, nebolo počuť tenké, úzkostlivé vypiskovanie
         ani šuchot lístia. Ani v najbližšom okolí nenašiel po nich stopy. Najskorej ovládli už
         istejšie svoje krídla a preleteli na druhu stráň. Veru zmizli.
   </p>
   <p>
    A teraz musia zmiznúť všetky mláďatá, ktoré odrástli. Do prázdnych hniezd sa nasťahujú
         mravce. Vtedy sa ešte len začali kosiť ďateliny. Svet bol preplnený. Priam prekypoval a
         hýril bohatstvom. Nestalo sa mu, že by ho bola v niektorom kúte prepadla samota. Všadiaľ
         bol s niekým. Buď s tučným, husto ochlpeným čmeliakom, ktorý trpezlivo a dôkladne prezeral
         okolo neho komôrky kvietkov, buď s umným a stále starostlivo vyobliekaným svrčkom na medzi,
         buď s útlym steblom trávy, ktoré sa pred ním v prúde vetra chvelo. Nemal kedy myslieť na
         seba, a preto sa málo staral o to, ako vyzerá a čo rozpráva… Každé slovo mu dobre priľahlo
         na jazyk. Neprekážalo mu, že má nohavice na stehne rozdriapané a že sa mu na chrbte
         vykasala košeľa. Pri prácach, ktoré vykonával, bolo mu práve tak najlepšie.
   </p>
   <p>
    Celé dni sa plahočil po jarku, prevracal skaly, až po pazuchy pchal ruku pod korene vŕb
         a nedbal, že sa mu okolo nej ovinie klzké telo hada, pre všetky prípady nešťastia nosil za
         futrom kabátika štvorlístok ďateliny, patrili mu všetky kružiny, stráne, preliezal
         najvzdialenejšie kúty chotára, ale keď sa ozval zvon, sedel už na tráme pod strechou
         zvonice a načúval mocnému hlasu, ktorý zaplňoval tesný priestor okolo neho a otriasal celou
         stavbou. Sedeli tu obyčajne s ním všetci čo smelší chlapi a všetci rovnako udivene hľadeli
         na starého zvonára, odriekajúceho Anjel Pána, a všetci počúvali s otvorenými ústami. Bolo
         to nevysloviteľne čudné, tajomné a zároveň hrozné, čo tu všetci prežívali.
   </p>
   <p>
    Nuž kdeže je teraz ten čarovný svet?
   </p>
   <p>
    Necíti ho ani v sebe ani okolo seba. Ozýva sa len z diaľky slabými zvukmi, ak sú to nie
         iba opozdené ozveny. Bezpochyby uniká a niet nádeje, že by sa ešte vrátil.
   </p>
   <p>
    Práve tu si môže tú skutočnosť overiť. Stojí na grúni a má široký rozhľad pred sebou: Sú
         to hlboké doliny, končiare vrchov, všetko zalieva oslepujúce slnce. Ale z ničoho
         nevydychuje vôňa, radosť a veleba. Hory sú čierne a nemé, polia prežltnuté, vylúžené,
         vrezávajú sa ostro do pamäti, akoby chceli presvedčiť o svojej jednoznačnosti. Ich farby
         môžu už len šedivieť a splývať. Nemá zmyslu veriť, že by boli schopné nejako sa rozvíjať do
         iných, povznášajúcich premien. Pravdaže, počiatkom druhého roku oživnú novými výhonkami,
         kvetom a zeleňou, ale to bude len povrch, slabé osvieženie, ktoré spôsobuje pravidelne
         omladené slnce a teplý dážď, ktoré zas po horúcich letných dňoch spĺzne. Zdá sa, že
         tvárnosť, ktorá sa teraz javí, je sama podstata sveta.
   </p>
   <p>
    Tóno sa snaží lepšie počúvať. Keby sa mohol presvedčiť, že sa mýli, že má pred očami iba
         marivo, ktoré mu prekáža úplne prehliadnuť. Ale nie, obklopuje ho skutočná tíš. Nepočuť už
         ani bojazlivé pípanie čižíka. Pre neho niet návratu.
   </p>
   <p>
    Kým zbierajú luštáky a kým Paulínka veselo okolo neho poskakuje, potláča v sebe ako-tak
         clivotu. Ale keď idú domov, je s ním naozaj zle. Na dolinu, do ktorej zostupujú, sadá tieň.
         Svetlo ich rýchlo opúšťa a vystupuje medzami do grúňov. Tudolu nadobúda krajina pokojný
         vzhľad, kým úbočia hýria ešte žiarou večerného slnca. No tieň sa dvíha, zachvacuje nové a
         nové objekty a tak sa zdá, že krajina, tá slnečnejšia a krajšia, putuje niekde za chotár.
         Svetla stále ubúda. Uniká pred tieňom. Už v ňom žiari len pastva na Zálomoch, odkiaľ
         prichádzajú. To je jediný kúsok sveta, ktorý si udržiava ešte sviežosť. Musí sa za ním
         podchvíľou obracať. Má ešte pred očami jeho verný obrázok: kružina, kraj lesa a tam na
         kopčeku smelá líška so zakrvaveným úlovkom v pysku. Tak by si ho chcel uchovať v pamäti cez
         celú zimu, ktorá má prísť, a k takému by sa chcel ešte raz vrátiť. Ale o chvíľu slnečná
         škvrna sa odtiaľ skĺzne, celý svet zaľahne do večerného šera a on sa odtiaľ vracia
         poslednýkrát. O takomto čase na rok bude už vo fabrike a ani len myšlienkami tam nezabehne.
         Ach, všetko je teda márnosť. Tónovi stisne úzkosť srdce, potom ho schváti zlosť a nevie sa
         už ovládať. Pred sebou na pažiti zazrie niekoľko roztvorených kvetov jesienky. Pribehne k
         nim a nemilosrdne po nich stúpa. Čože to robí? Ach, volajú ho do školy. Ony sú príčinou
         všetkej tej biedy, ony mu uzatvárajú jeden úsek života, možno ten krajší, veru tak.
   </p>
   <p>
    Paulínka sa k nemu ochotne pridá, hoci necíti, že by drobné kvietky i jej spôsobovali
         nejakú ujmu. Ide síce aj ona tejto zimy do školy, ale nevidí v tom nič zlého. No dáva sa
         strhnúť Tónovou rozhorčenosťou a od tých čias horlivo vykonáva pomstu na nešťastnom
         kvietku, namýšľajúc si, že tým aspoň o niečo oddiali nešťastie, ktoré sa valí na Tóna.
   </p>
   <p>
    Ale čas naozaj dozrieva. Slnce je zo dňa na deň kostrbatejšie, hory tmavšie. Vo dne sa
         rozlieha dedinou ostrý štekot prvých trlíc. Keď večerami zaľahne hustá tma na dolinu, na
         pažiti za vodou, v skalných múroch pod záhradami šuchoria tiché kroky sliedivej zveriny.
         Prichádza čas veľkého lovu. Popri stenách domov prikráda sa tchor ku kurínom, brehom vedľa
         potoka pobehúva vydra. V tomto čase psi podriemkavajú ešte v búdach, nemajú smelosti
         obchádzať cudzie dvory a oňuchávať smetiská, či na nich nepribudla nová kosť, ozvú sa len
         od polnoci, keď do tichej oblohy vyskočí neskutočne veľký mesiac. Ráno ľudia prikladajú
         tváre k oroseným tablám okien a hľadia do záhrad na záhonky posledných kvetov. Bol mráz?
         Nie. Večer zabudli zahodiť na astry vrecia. Ale na stráňach i dolu na chladných sihotiach
         kvitne smelo jesienka. Darmo ju Paulínka s Tónom udupáva naspäť do zeme, darmo sa proti nej
         sprisahal celý národ školákov a školáčok. Každé ráno sa znovu zdvihne z pažite, akoby ju
         nocami niekto tajne kropil živou vodou a sial. Tvorí veľké koberce fialovej farby,
         rozširuje sa do nových plôch. Zhovievavo sa usmieva a kvitne navzdory všetkým škodcom. Kvet
         jesene.
   </p>
   <p>
    Jedného rána zastaví sa potom pri Paulínke Tóno. Má čistejšiu tvár ako obyčajne,
         priesvitnejšie uši a ešte mokré, dosť poriadne nabok sčesané vlasy. Zdá sa, že dnes
         mimoriadne veľa času venoval úprave svojho zovňajšku. Ľavou rukou pridŕža si pri boku
         niekoľko písaniek s perečníkom, pravou netrpezlivo žmolí ešte zachovalú námornícku čiapku s
         čiernou lesklou strieškou a s jasnožltou stužkou, ktorú nosieva len na sviatky. Či sa
         Paulínka už pripravila?
   </p>
   <p>
    Nuž Paulínka má zas svoj veľký deň. Nemohla ani dobre spať. Od polnoci budila pani
         Hermínu a spytovala sa, či netreba ešte vstávať. Nie, bože môj, veď ešte ani kohút
         nezakikiríkal. Spi, upokojuje ju pani Hermína. Paulínka sa nepokojne pomrví pod perinou a
         počúva do noci. Kohút istotne zaspal a ona zamešká do školy. O chvíľu sa ozvú na stene
         hodiny. Jedna, dve. Vidíš, iba dve, potvrdzuje pani Hermína. Ale keď zaštrkoce v kuchyni
         Marusa, nevie ju už nič udržať v posteli. Musí sa predsa ešte raz poriadne v teplej vode
         mydlom nad lavórom vydrhnúť, vyutierať, poprezerať, aby ju deti nevyhanbili, musí ju Marusa
         vyčesať, aby nemala na hlave hniezdo pre vrabce. Má teda Paulínka veľa starostí a hlavne,
         je netrpezlivá. Oblečie si nové belasé šaty so skladanou sukňou, s veľkým golierom a bielou
         mašľou, natiahne dlhé biele pančušky, zašnuruje nové topánočky, Marusa jej vpletie do
         vrkôčka hodvábnu stužku, pripevní na chrbát remennú kapsu s pestrým obrázkom, v ktorej
         náležite pohrkáva, keď urobí krok, lebo večer vložila do nej perečník s dlhým grifľom a
         čistú tabuľku s hubkou na motúzku, a medzitým ju musí stále upozorňovať, koľko je hodín.
         Pravdaže, takto nepremešká ani minútu. Keď vojde Tóno, stojí už ako na tŕňoch. Ešte pobozká
         mamke ruku a môže ísť.
   </p>
   <p>
    Škola sa búri krikom. Ach, toľko detí ešte nevidela pospolu. Chlapci i dievčatá. Sú
         rozdelení po dvoch do radov, aby si nazavadzali, a potom, tak sa to aj patrí. I v kostole
         musia stáť pred oltárom oddelene. Všetci teraz voľačím lomozia, prekrikujú sa navzájom,
         dupocú, lomcujú lavicami, akoby ich chceli rozlámať. Istotne zohnali sa sem z celej dediny.
         Doma im patrila kuchyňa, izba, dvor, v lete behali poľom, ako sa im len zapáčilo, a tu majú
         určené, niekedy aj zreteľne kriedou alebo hlbokým, atramentom začierneným žliabkom
         vyznačené miesto, za ktoré nesmú potisnúť ani lakeť, ak nechcú dostať vzápätí od svojho
         suseda buchnát do chrbta. Akože sa s tým môžu uspokojiť?
   </p>
   <p>
    Tóno si vynúti miesto v poslednej lavici pri stene. Chodí posledný rok do školy, preto
         mu také čestné miesto aj patrí. Keby sa brala do ohľadu trieda, musel by si presadnúť o
         niekoľko lavíc dopredu. Tu v škole platí oddávna poriadok dodržiavaný učiteľom i všetkými
         generáciami, ktoré sa tu rok po rok striedajú, že tí najmenší s tabuľkami pod pazuchou i so
         sviečkami pod nosom sadajú si do prvých lavíc. Ako potom nadobúdajú smelosti, rozumu,
         postupujú z lavice do lavice, bližšie k stene a posledný rok nájdu sa v poslednom rade,
         odkiaľ sa každej jari niekoľkí tratia. Iba niektorí, čo opakujú triedu, zostanú sedieť na
         jednom mieste dva aj tri roky. Potom, pravdaže, nestihnú dôjsť až k stene a pri poslednom
         exámene vypadúvajú na hanbu svojich rodičov i sebe priam z prostriedku. Pravdaže, aj Tónovi
         sa prihodilo také nešťastie, najmä zásluhou pána farára, ktorý sa nevie zmieriť s jeho
         nechápavou, vraj teľacou tvárou a vari niekedy aj so vzdorovitým, zbojníckym pohľadom. Ale
         keďže by bol tu vpredu veľkou prekážkou farárovým očiam, ktoré sa vyznačujú všetečnosťou,
         na prekvapenie celej triedy dostal už pred dvoma rokmi neslýchanú výsadu, aby obsadil
         najčestnejšie miesto medzi najstaršími a najmúdrejšími.
   </p>
   <p>
    Aj Paulínka si bez ostychu sem sadne, hoci by sa jej patrilo ísť aspoň medzi dievčatá. A
         Tóno jej hneď urobí na úkor svojich dvoch susedov také pohodlné a priestranné miesto, že sa
         nemusí nijako uskromňovať.
   </p>
   <p>
    Odtiaľto má hádam aj najlepší rozhľad po celej triede, lebo, prirodzene, najprv prejaví
         o ňu záujem. Musí sa dôkladne poobzerať. Ach, veď je tu toľko podivuhodných vecí. Jeden deň
         si ich dostatočne všetky ani nepouvedomuje. Ešte mnohokrát zastaví sa na nich očami, aj
         doma bude nad nimi uvažovať, ba možno daktoré v celom svojom živote nepochopí.
   </p>
   <p>
    Tóno ju zoznamuje najprv s najpoužívanejšími predmetmi a miestami. Predovšetkým hneď pri
         dverách je somársky kút, poznať ho podľa ošarpaných a ošúchaných stien, o ktoré si
         nešťastnici otĺkajú lakte, ak musia na jednej nohe ako hus na ľade celé hodiny vystávať.
         Nie je to práve najhoršie miesto v lete, dá sa odtiaľ viesť tajný rozhovor pomocou rúk so
         zadnými radmi lavíc, ba najväčšie obchody sa práve tam uzatvárajú, no za treskúcej zimy
         lepšie je kľačať na ostrom polene pri peci, len si treba nechať na kolenách hrubé repisko.
         Pre tých, čo sa ráno neumývajú, je vyhradené miesto za tabuľou. Za dereš pre najväčších
         previnilcov slúžia prvé lavice. Tam v žliabku odpočíva obyčajne aj hrubá palica, lebo
         sprosté prváčence treba najčastejšie keckať po rukách. Okrem toho je tu ešte plno
         význačných príjemných i nepríjemných miest, ktoré slúžia náhodným nápadom pána učiteľa a
         pána farára. Postihnutí by vedeli najviac o nich rozprávať.
   </p>
   <p>
    Paulínka načúva. Nerysujú sa jej pred očami práve najlákavejšie výhľady. Čo ako si
         udržuje povznášajúcu náladu, musí pripustiť, že má pod kožou trocha strachu. Nie je iba
         východiskom z núdze, keď strašia rodičia neposlušné deti školou, ani chlapci nesnažia sa
         bezdôvodne výhovorkami na pichanie v slabinách, na zlé počasie a na dôležitosť a
         neodkladnosť nejakej roboty doma a na poli striasť zo seba každodennú povinnosť, ani
         jesienku nadarmo neničia, keď ich volá do školy. Všetko má veru svoju príčinu. Môže ju
         teraz poznávať.
   </p>
   <p>
    Ale Paulínku desia viac iné podivuhodnosti. Napríklad hneď za ňou na stene visí obraz
         nejakého zvieraťa. Tóno vraví, že by to mohol byť tiger, čo zožiera černochov, keď je
         hladný. Na tom ani nezáleží. Ale je tak verne vyfarbený, že mu Paulínka nevie dôverovať.
         Zaiste bude iba zatajený a môže každú chvíľu z rákosia, odkiaľ sa práve vyťahuje, skočiť
         dolu. Podobá sa veľkej mačke. Je celý hrdzavý s veľkými, tmavými pruhmi po chrbte. Iskrí
         zlovestnými, zelenkavými očami a cerí zubále. Ach, Paulínka sa ho bojí. Pozerá práve na ňu.
         Keby nebol pri nej Tóno, neobsedela by v tejto lavici. Aj doma sa jej bude istotne
         zjavovať. No a potom sú tu aj iné obrazy, značky, veľké mapy, kde môžeš ukázať celú
         monarchiu, neobyčajné prístroje, hračky, dokonca za sklom v skrini vtáčiky na konárikoch,
         skutočné vtáčiky. Každý má na podstavčeku ceduľku s menom. Vraj boli voľakedy živé, vraj
         ich pochytali na lep tak isto, ako jej chcel chytiť Tóno stehlíka, a vraj ich potom
         vypchali. A nad všetkými podivuhodnosťami najväčší div a zázrak, hore na skrini, kde možno
         zo všetkých strán dobre vidieť, mosadznou obručou obtočená, naprieč prepichnutá a s pevným
         podstavcom spojená guľa. Čo je to? Glóbus, povie učene Tóno a hneď vysvetľuje: zemeguľa, no
         zem, celý svet, veru. Môže sa aj krútiť, lebo svet sa krúti, najprv sám, potom sám so sebou
         a tak všelijako. Pán učiteľ to vie ukázať. Pán učiteľ vie položiť aj prst na to miesto, kde
         my bývame, priam sem na našu dedinu… Vraj nestojíme veľmi rovno, ba niekedy sa dostaneme na
         také nebezpečné miesto, že by sme iste vypadli, keby nás nedržala zem. Ale to je ešte nič.
         Niektorí ľudia musia vraj stáť večne dolu hlavou. To by veru ani Tóno nevydržal. Paulínke
         idú oči vypadnúť. Nebola by nikdy verila, že by mohol pán učiteľ položiť prst na dedinu. To
         musí byť veľký prst. Na glóbus sa neprestane pozerať, a hoci neskoršie sa lepšie s ním
         zoznámi, niekedy utiera z neho prach, keďže pán učiteľ nemá veľkú ochotu pričasto brať ho
         do rúk a predstavovať s ním vydeseným deťom zázraky sveta, predsa jej zostane navždy
         najväčším zázrakom školy.
   </p>
   <p>
    O chvíľu potom zhon stíchne. Deti s hrmotom vstanú a jasným, povzneseným hlasom spoločne
         vítajú pána učiteľa, ktorý vchádza do triedy. Paulínka ho už pozná: Obstarnejší pán v
         tvrdom klobúku, s vyholenou bradou, v úzkych kockovaných nohaviciach, s väčšou vypuklinou
         na predku, v čiernom, na lakťoch ošúchanom kabáte, v tvrdom golieri s motýľkovitou
         mašličkou pod hrdlom, akoby bol vždy vystrojený na svadbu za starejšieho, trocha kročkavý a
         pokolembávajúci sa pri chôdzi, s veľkými okuliarmi na červenom, uhriakovitom nose. Vídava
         ho chodiť po školskej záhrade a dvore. Ani u nich nie je práve zriedkavým hosťom. Niekedy
         prídu aj s pánom farárom, sadnú si spolu v izbe k stolu a popíjajú víno, ktoré im sem
         donesie otec alebo Marusa priam z pivnice, a zhovárajú sa s mamkou. Mamka, zdá sa, má
         takéto návštevy rada. Keď pobadá, že sa už zhovárajú s otcom v kuchyni, a má ešte chvíľu
         času, uhladí si rýchlo vlasy, upraví vrkoče, víta ich síce plachým úsmevom, ale počas
         rozhovoru okreje, akoby ožívala. Keď príde sám, zostane len v krčme, pije veľa, dá sa rád
         častovať, mnoho a hlučne rozpráva. Napokon jeho mocný hlas ozýva sa aj v kostole spoza
         organa.
   </p>
   <p>
    Teraz má aj čierne nohavice, a to mu dodáva viac vážnosti. Kráča dôstojne k stolu. Veľké
         okuliare sa mu tam zablyštia, lebo hľadí po triede. Prezerá si tváre pred sebou. Okolo úst
         mu prebehne náznak smiešku, lebo na tých tvárach vidí, že má aj on nejakú moc. Tu sú
         všetci. V lete pri škole ani nezapáchli. Bočili od nej a najmä od neho, učiteľa, ani jeden
         sa neukázal, keby ich bol potreboval na nejakú posluhu. Bol bezmocný. Ale teraz ich má zas
         všetkých pekne v hŕbke. Hľadia na neho ustrašenými očami. Uvedomujú si previnenie, ktorého
         sa dopustili voči nemu, a vzdávajú sa na milosť a nemilosť, lebo nemajú iného východiska.
         Azda im všeličo odpustí. Veď ani on nie je celkom bez hriešku. Všeličo sa mu prihodilo, čo
         veru nenasvedčuje o vážnosti jeho stavu. Prečo pchá niekedy ruku do vrecka na kabáte, kde
         sa zreteľne rysuje okrúhla dvojdecová fľaštička, v akej pán Tóth predáva pečatenú
         borovičku, prečo sa niekedy vťahuje za tabuľu a po chvíli vychádza odtiaľ s rozšírenejšími
         očami a ešte vlhkými, očervenetými ústami, prečo má nos taký uhriakovitý a tvár pripuchnutú
         a podliatu krvou? Nie sú už veru takí hlúpi, aby si to nevšimli, aj uši majú dosť tenké,
         aby počuli, čo sa všetko v dedine o ňom rozpráva. Nuž bude najlepšie pre obe stránky, keď
         napätie, ktoré vzniklo medzi nimi cez prázdniny, urovnajú zmierlivo.
   </p>
   <p>
    A zdá sa, že aj učiteľ s tým súhlasí. Sklá na okuliaroch sa mu síce ešte zablyštia, ale
         tvár má pokojnú a vari aj jasnejšiu. Vlastne nemal ani úmysel niekoho karhať, robiť
         uštipačné poznámky a klásť niekomu podozrievavé alebo usvedčujúce otázky. Ach, v tomto
         okamihu cíti sa trochu povznesenejší. Či nevidia, že sa dnes aj mimoriadne čisto obliekol?
         Vzal si novú košeľu, čistý golier, čierne nohavice a k tomu i hodinky, skutočné zlaté
         hodinky, ktoré už majú síce dávno dolámaný strojček a sú len jediným klenotom jeho rodiny,
         ale on si ich predsa vložil do vesty, lebo od rána má dobrú vôľu. Udržuje si ju jasnou
         myšlienkou. Vlastne je to iba malá spomienka. Prišla mu tak neočakávane na um ešte v
         posteli, a vtedy sa v ňom rozblesklo. Musel hneď vstať, ísť ku lavóru, umyť sa v studenej
         vode, vyobliekať sa, vyčesať a bol by najradšej objímal svet. To všetko tá malá spomienka.
         Ešte dosiaľ v ňom žiari. Môže im ju aj prezradiť. Nie je to nič zvláštneho. Aj záver, ku
         ktorému došiel, im povie. Je to skoro tak, akoby rozprával o nich. Ľudia sa od seba veľmi
         nelíšia. Všetci prežívame to isté, len každý v inom čase. Aj on bol niekedy mladý. Žil si
         bezstarostne, spával v teplých perinách, nasýtil sa, keď bol hladný, a ostatný čas vyplnil
         hrami na pažiti, pri vode, na lúkach, všadiaľ, kde sa dalo hrať. Ale potom sa musel s hrami
         rozlúčiť a prichytiť sa vážnej roboty. Nuž to inakšie nejde, raz musí každý urobiť takýto
         krok. Prirodzene, že mu bolo vtedy smutno. Komu by nebolo smutno. Sadol si opustený na
         skalu a rozhliadol sa okolo seba bezradne. Pred ním v tráve pobehávali mravce. Usilovne
         vláčili suchú voštinu na mravenisku. Po kvetoch zas poletovali včely, povetrím vtáci, na
         poli robili ľudia, ženy i chlapi. Ach, veď vieme, že celý svet sa stále hemží usilovnými
         robotníkmi. Ráno sa vyhrnú na cesty, zaplnia všetky miesta na zemi a večer sa zas vracajú,
         ba niektorí pracujú i v noci. A najpodivuhodnejšie je to, že nebadať na nich nikdy
         ochabnutosť. Neustále sa vracajú k tej istej robote. Nepozastavili sa nad tým? Nepýtali sa
         ešte nikdy, prečo včielka celý život iba blúdi po kvetoch za medom, prečo ju tá jednotvárna
         robota raz neomrzí? Nie? On áno. Práve vtedy, keď sedel bezradne na skale. Trvalo mu
         chvíľu, kým prišiel na koreň veci, ale predsa prišiel. So včelami je to tak, že majú plný
         úľ malého potomstva, o ktoré sa treba starať, aby nevyhynulo. Kým ony vláčia, usilovne
         pracujú, mladé ležia v teplom súdočku, potom sa lenivo preťahujú po pláste, vycuckávajú
         med, pobehúvajú po úli a hrajú sa, lebo nemajú inú starosť. Robotnice to teší. Ich námaha
         nie je zbytočná, niekomu spôsobujú radosť, uvedomujú si, a to ich ženie znovu do roboty. A
         bude to vari vo všetkých prípadoch. Niekto musí pracovať, aby sa mohol iný hrať. Ale obe
         strany zúčastňujú sa na radosti, ba teň, kto pracuje, väčším podielom, lebo sám rozmnožuje
         radosť. Keď si to uvedomil, hneď mal krajší výhľad. Nemusel už smútiť, nestrácal vlastne
         nič… Dnes ráno si na to spomenul a hneď sa rozhodol, že im to povie, aby zahnal ich obavy.
         Pre nich tiež prišiel čas, keď musia opustiť hry a začať vážnejšiu prácu. Ach, o tom ani
         reči, že by to bola nejaká milá a príjemná zámena. Hry zostanú len hrami, vždy lákavejšie
         ako práca. Ale keď si uvedomia, že spôsobujú niekomu svojou prácou radosť, bude im ľahšia.
         Asi tak.
   </p>
   <p>
    Deti ho počúvajú. Podaktoré mu aj rozumejú. Napríklad Tóno do posledného slova. Po celý
         čas, čo rozpráva, nespúšťa z neho oči. Slová mu priam vychytáva z jazyka, lebo nachádza v
         nich liek na svoju chorobu. A keď skončí, zdá sa mu, že i on má ľahší a pokojnejší dych.
         Nuž ak to pán učiteľ vážne myslí, nebude s ním tak zle. Nemusí sa cítiť ukrivdený, že jeho
         miesto medzi deťmi zaujme niekto druhý. Chvalabohu, má komu robiť radosť. Tetke Nánke sa
         bude treba odteraz len diviť, kde berie toľkú usilovnosť. Predovšetkým, do zimy musí byť
         celá strecha pobitá. Niektoré mu zas rozumeli málo a Paulínka celkom nič. Možno preto, že v
         učiteľových slovách hľadala iný zmysel. Všíma si viacej jeho pohyby, ktoré sú rozhodne
         významnejšie a búrlivejšie ako pohyby iných hovoriacich ľudí, s ktorými ona dosiaľ prišla
         do styku. Najmä neobyčajne bystro a napäto pozoruje ukazovák jeho pravej ruky. Nielen
         preto, že sa mu nepretržite kmitá pred tvárou ako citlivý jazýček, ktorý má presne a
         názorne označiť význam jednotlivých slov, ale hlavne preto, že čaká od neho zázrak s
         glóbusom. Niekedy sa totiž naozaj povážlivo vysoko zodvihne. Paulínka ustrnie. Ale zabehne
         obyčajne iba k nosu, aby potisol okuliare bližšie k očiam.
   </p>
   <p>
    A predsa sú všetci spokojní. Strach z prvého stretnutia sa pominul. Ukážu veselšie a
         smelšie tváre. Ide to dobre po starom. Pán učiteľ má naozaj dobrú vôľu. Celkom vážne a
         ohnivo sa rozrečnil. Má aj snahu poradiť im. Samá blahosklonnosť. Tu i tam povie žart,
         ktorý i jemu i žiakom dobre padne. Opravdivý otec. O niekoľko dní azda bude inakší. Niekto
         už pravdepodobne bude mať jedno líce červenšie, pán učiteľ dostane občas záchvat zúrivosti,
         keď pozabudne na svoju dôstojnosť, ale to už na podstate veci nič nezmení. Stará známosť sa
         obnovila. Rozchádzajú sa preto veselo domov.
   </p>
   <p>
    Aj Paulínke sa prvý deň v škole páčilo. Bolo to podľa nej veľmi dôstojné. Má veľa
         dojmov, z ktorých niečo prezradí mamke, niečo Maruse, ale väčšiu čiastku, a tú
         dôležitejšiu, si nechá pre seba, aby sa mala v čom kochať. Chodí cifrovanejšie po dome.
         Hovorí zvučnejším a spevavejším hlasom, častejšie sa dá obsluhovať.
   </p>
   <p>
    Pravdaže, na druhý deň musí opustiť bezpečné miesto pri Tónovi v zadnej lavici. Kdeže sa
         to len zaplietla, nešťastná stvora, a ako si to vôbec predstavuje. Hádam nechce v škole
         postupovať odzadu ako rak. Ach, je to trochu nepríjemná sprcha na Paulínkin hybký chrbátik.
         Najprv ju pán učiteľ s veľkým počudovaním objaví, vyvedie za ruku z teplého kútika ako malú
         hriešnicu; všetky deti sa jej nahlas smejú, potom musí putovať zahanbená s horúcim čielkom
         celou triedou po boku pána učiteľa až do prvej lavice. Ale vcelku sa jej nič nestane. Na
         príhodu rýchlo zabudnú žiaci i pán učiteľ a výmena nebola práve zlá. Z nového miesta dobre
         vidí, čo pán učiteľ robí pri stole, čo im ukazuje alebo kreslí na tabuli, a okrem toho je
         bližšie k zasklenej skrini s vtáčikmi a s glóbusom. I s dvoma malými susedkami sa čoskoro
         spriatelí a dobre zhodne.
   </p>
   <p>
    Potom sa len usiluje, aby nebola posledná v učení. Drží pevne grifeľ, vyznačuje sprvu
         neisto, potom vari príliš dôrazne prvé čiary na červené pásy tabuľky a snaží sa zapamätať
         si ich správny význam. O víťazstvo sa nemusí veľmi drať… Jej priateľky nemajú o učenie
         veľký záujem. Nechcú byť Sibylami, majú iba skromné požiadavky dedinských dievčat: vyrásť
         na pokornú, nie veľmi náročnú a múdru ženu, aby sa vedeli podrobiť každému mužovi. Len aby
         sa mohli niekedy podpísať na kartu, ktorú im už nejaký vojak pomôže zložiť, keď budú chcieť
         písať zo služby na sviatky domov. A to vari za šesť zím dokážu. A po tom doma nemajú kedy
         vysedávať nad písankami a knihami… Musia ísť na pažiť husi popásať, večer zas musia
         pristriehnuť pri kolíske menšieho bračeka, kým mater vonku opatrí statok, hyd a ošípané.
         Veru, roboty i posluhy sa pre nich vždy nájde a z roka na rok jej úmerne, podľa ich síl a
         schopností pribúda. Zatiaľ Paulínke slúži k prospechu všetko pohodlie, počnúc od malej
         školskej lavice, ktorú jej dal výlučne len na účel domáceho učenia vyhotoviť otec, po
         čistú, priestrannú izbu, kde nesmie ani noha vkročiť, keď si ona píše tam úlohu, a ak sa
         jej naskytne nejaká ťažkosť, môže hneď pripriahnuť k svojmu aj tak dosť priebojnému úsiliu
         pomocné sily Marusy, mamičky, Tóna, ba v krajnom prípade aj otca, o ktorom sa predsa
         všeobecne vie, že zložil prífung pred vysokými pánmi, až niekde v Štiavnici.
   </p>
   <p>
    Takto stane sa onedlho vychválenou žiačkou, ktorú súhlasne pán učiteľ i pán farár dávajú
         za vzor ostatným žiakom. Prirodzene, že takto nadobudne viac sebavedomia, čo sa prejaví
         doma tým, že si zvykne rozkazovať, a v škole zas tým, že sa stále menej dovoláva Tónovej
         ochrany a vari ani o jeho priateľstvo toľko nestojí.
   </p>
   <p>
    Ach, Tóno, chudáčisko, ani tento posledný rok nie je ušetrený od hanby. Darmo je, nemôže
         to byť všetko v poriadku v jeho hlave. Pán farár vravieva, že sú tam otruby, a musí v tom
         byť niečo pravdy, keď nikdy nevie poriadkom vyrátať desatoro božích prikázaní a sedem
         sviatostí, hoci to vrabec čviriká každý deň pod strechou. Paulínka ho veru často vída stáť
         celé hodiny ani soľný stĺp v somárskom kúte alebo kľačať na ostrom polene, ani dlhé
         nohavice ani hrubý chlapský hlas, ktorý sa mu tohto roku pevne v hrdle ustálil, nepomáha.
         Ba na výsmech celej triedy musí sa raz prevaliť, aký je dlhý, na prvú lavicu práve pred
         Paulínku a oboma rukami vyšpanovať si nohavice na zadku, aby mu palica, ktorou pán farár
         niekoľko ráz rezko povetrím švihne, lepšie priľahla. Paulínke naskutku vypadnú na lavicu
         dve drobné, ale horúce slzy, keď sa musí dívať zblízka na také veľké poníženie. Zo samej
         ľútosti zaumieni si, že mu niečím takú krivdu odškodní. Ale už po vyučovaní pre nejaké
         dôležitejšie zaneprázdnenie na sľub celkom zabudne a sám Tóno sa pričiní, aby si ho
         nepripomenula, lebo od tých čias začne sa jej zámerne vyhýbať. Už sa nikdy neozve na potoku
         jeho známe vypiskúvanie, neohlasuje ju idúcky do školy, ani sa pri nej nepristaví. Chodí
         sám svojimi cestičkami. Do školy sa vtiahne posledný a prvý zas ujde. Aj ostatní žiaci sa s
         ním málo priatelia. Nepatrí k nim. Je priveľký, aby si s ním vonku niečo začínali, príliš
         často objímaný a spotupovaný, aby tu v škole pre nich niečo znamenal. Stane sa samotárom,
         svetom sám pre seba, o ktorom iba tetka Nánka stále častejšie púšťajú dedinou chvály, aký
         je poslušný, starostlivý a akú pomoc im pánboh na staré kolená v ňom poslal. V škole sa
         zdržiava ako plachý, podstrelený vták, preto, že chce dostať igazolváň, aby po exámene
         mohol sa ísť hlásiť do fabriky.
   </p>
   <p>
    Nasledujúce roky sa Paulínke rýchlo míňajú. Nemá sa pri čom pristavovať. Nieto už toľko
         vecí, ktoré by ju udivovali. Svet je stále priehľadnejší, známejší, akýsi domáckejší, aspoň
         sa jej tak vidí. Chodí usilovne do školy, učí sa stále novým veciam, veľa číta z kalendárov
         i zo svätých kníh, počtuje, trápi si hlavu všelijakými rectovankami. Veru tak. Škola nie je
         už pre ňu tajomstvom alebo nejakým zvlášť dôstojným stánkom. Ach, tá stará škola s orýpanou
         a dutou stenou, plná prachu, všelijakých drobných papierikov, ohryzkov, omrviniek, ktorými
         ju deti denne vystielajú, a kde sa len cez jednu hodinu vystrieda toľko rozličných
         zápachov. Nemá už pre ňu toľko kúzla ako mala v prvé dni. Všetko už prehliadla, prekutala,
         ohmatala, mapy, tabule, obrazy. Ach, starý tiger. Nieto v ňom ani za špendlíkovú hlavičku
         hrôzy. — Predsa je len papierový, iba pestro vyfarbený, celkom bezmocný. Ach, vtáčky,
         vypĺznutá veverička v skrini nemôže jej už veru otriasť srdiečkom. Iba ku glóbusu
         prechováva stále úctu, hoci aj ním vie zbehlo narábať. Keď ho zavše utiera handrou, lebo sa
         jej ľúto vidí nechať ho zapadať prachom, cíti vždy bázeň, akoby sa dotýkala nejakej, i keď
         nie rozhodne divotvornej, ale aspoň posvätnej veci. Nuž a to by bolo vari všetko.
   </p>
   <p>
    Ani pán učiteľ neudrží si pred ňou takú dôstojnosť, v akej sa ukázal v prvý deň. Ach,
         učiteľ sa sám postará, aby spadol veľmi rýchlo z výšok, do ktorých vyletúva. Nemá totiž
         vôbec nijakú usmernenú tendenciu stúpať po rebríku deň čo deň vyššie, ba nemá ani snahu
         udržať sa na nejakom stálejšom mieste, povedzme na istej pôde, skôr balansuje, má rád
         divoký tanec, krkolomné akrobacie, napríklad tak, že sa v jedinom okamihu vznáša s
         anjelskými duchmi v nadhviezdnych výškach, a v druhom leží rozpľazený dolu tvárou v
         priekope vedľa cesty. To je, bohužiaľ, jeho najosobnejšia prirodzenosť a proti nej nepomáha
         ani svätená voda. Už druhý týždeň, hneď po nedeli, zjaví sa v každodennejšej a prostejšej
         podobe. Predovšetkým má už len staré, známe kockované nohavice a obvyklý výtlačok tľapkavej
         fľaštičky v pravom vrecku kabáta, potom si musí vyzdvihovať okuliare až na čelo, keď chce
         dobre vidieť. Má rozhodne živšiu tvár a uhriakovitejší nos ako obyčajne. Rozpráva dve na
         tri, viac pre seba, bručivým hlasom, náchylným dlho doznievať, a to tak neobyčajne, že
         straší žiakov, ktorí ho ešte nepočuli. U ostatných vyvoláva búrlivý smiech. Sám si z toho
         nič nerobí. Niekedy býva s ním ešte horšie. Keď má ísť rovno do školy, nevie sa zodvihnúť
         na nohy, ba nevie sa ani zobudiť a leží ani klada na starom odretom diváne v kuchyni dolu
         tvárou, prejavujúc iba hvízdavými zvukmi, ktoré mu pravdepodobne vychádzajú z nosa, že ešte
         nezomrel, lebo ho tak hlava priam na temene lomí a takou páľou sála, že si na ňu musí
         neprestajne žmýkať mokré handry. V takom prípade nemôže ísť vôbec medzi deti, zostane jeden
         alebo dva dni doma na liečení a oddychu. Medzi dvermi učebne zjaví sa iba tučná, ako
         porcelán biela tvár pani Rozálie. Plachým pohľadom chvíľku pohabká, lebo sa nevie naučiť v
         triede orientovať, hoci túto službu koná svojmu mužovi dávno a veľmi často, zavolá
         plačlivým hláskom Manciku od horárov. Mancika už vie, čo to znamená. Pohodí pyšne hlavou,
         aby sa jej dlhý a hrubý vrkoč jasnožltých vlasov na chrbte rozkolembal, zasvieti vysokým
         čelom, vezme si hneď so sebou i ceruzku a známy čierny notes, aký len ona má v triede,
         pribehne k dverám, prikývne prisvedčivo hlavou, potom ohne slabo a veľmi rýchle kolená ako
         na poklonu milosť panej a ide si zasadnúť rovno za stôl, oznamujúc ostatným, že pán učiteľ
         ochorel, aby boli ticho. Žiaci prijmú zvesť s uspokojením. To znamená, že si môžu vybavovať
         účty medzi sebou, že sa nemusia pošuchovať iba na jedinom mieste a obozretne šepkať, ak im
         treba niečo súrneho povedať susedovi. Horárovie Mancika sa síce usiluje udržať ich aspoň v
         laviciach, horlivo značí do zápisníka, napomína, niekedy aj kričí, aby ju bolo lepšie
         počuť, od veľkého úsilia navrú jej i hrubé belasé žily na vysokom, bieluškom hrdle,
         zastrája sa, že pôjde zavolať pána učiteľa, ale všetka jej horlivosť vyznieva naprázdno,
         žiaci vedia, že sa nejakej väčšej zrady na nich nedopustí, naostatok odpykala by si to
         viacnásobne niekde za školou, a skúsenosti mali ich už kedy presvedčiť, že pán učiteľ počas
         choroby stráca záujem o triedu, darmo by za ním niekto chodil, mohla by sa skôr žalobcovi
         prihodiť nejaká nepríjemná vec. Mancika od horárov je bezmocná, iba čo si hrdlo zbytočne
         ponaťahuje, a práve takou bezmocnou sa stane i Paulínka z krčmy, keď nastúpi pozdejšie na
         jej miesto.
   </p>
   <p>
    Choroby pána učiteľa sú veru dosť časté. Neprejde jediný týždeň, aby sa nevyskytli hneď
         v prudkom, hneď v slabšom, ale rovnako na užitočnú prácu neplodnom priebehu. Pravdaže,
         žiaci potom nemôžu sa vyznačovať nejakou zvlášť príkladnou usilovnosťou, učenlivosťou,
         bystrosťou a múdrosťou. Nie preto, že by boli nejako rodom zaťažení alebo že by na nich
         nestačil svojimi vedomosťami. Nuž toto veru v nijakom prípade nie. Naopak, hlavu má
         mimoriadne vydarenú, mohol by ísť na preparandiu učiť. Každý to priznáva, kto len raz bol
         svedkom jeho zázračného výkonu. Tvár sa mu vtedy rozžiari jasom betlehemskej hviezdy, hlas
         mäkne, rukami a očami prevádza veľkú hru a hlavne každé slovo, ktoré vypustí z úst, je
         zlaté. O jeho myšlienkovom bohatstve sa nedá ani hovoriť. Kto by ho spočítal! Obsahuje celý
         svet: nebo, peklo, všetky sväté knihy, kalendáre, prípovede, ľudské múdrosti, dobré rady a
         sám boh vie, čo ešte všetko. Žiakom prechádza zrak i sluch, keď sa v tom začne len tak
         nedbanlivo, pre svoje chvíľkové potešenie prehrabávať. Takým istým čudákom je aj vtedy, keď
         si sadne v kostole za organ alebo keď chytí do ruky svoje husličky. Zdá sa, že muzika je
         jeho najvlastnejší, najobľúbenejší a zároveň najovládanejší živel. Najradšej sa ňou
         zaoberá, temer každý deň podvečer rozlieha sa dedinou tklivý spev jeho husieľ. Niekedy sa
         prichytí aj deti učiť spev. Vtedy sa musí každý, kto ide okolo školy, zastaviť a načúvať.
         Utešené. Ako chór anjelov. I verejnosti je takto známy. Svadobčania žasnú, keď v úlohe
         starejšieho postaví sa nad stolom, preplneným jedlami a sladkosťami od výmyslu sveta, a
         spustí reč k mladomanželom, a ženy si nevedia zastaviť prúd sĺz, keď spieva medzi dvoma
         blkotajúcimi voskovými sviecami nad truhlou odobierku.
   </p>
   <p>
    Nuž opravdivý čarodej, umelec. Nevšedné nadanie. Pánboh mu bol veľmi milostivý, keď
         obdarúval ľudí. Samému by však lepšie osožilo, keby sa mohol o svoje bohatstvo s niekým
         rozdeliť, lebo práve ono mu je príčinou všetkého nešťastia, v ktorom sa nachádza. Nemá naň
         dosť síl. Nevie ho zvládnuť. Naopak, ono ním lomcuje. Tak mocne ho preniká a rozochvieva,
         že často už pri výkone sa náhle prelomí. Dostane závrat, neočakávane ocitne sa v prázdnote,
         zvlažnie, roznežní sa až k slzám, a potom mu už neostáva nič iné len sa nemóresne chvastať,
         dať sa častovať a púšťať sa do pijatiky, pregĺgať pohárik za pohárikom, kým mu trvá slabý
         priesvit vedomia. Potom obyčajne dostaví sa dlhé obdobie duševnej nemoty, ktorú musí
         zalievať dúškami borovičky, ak nechce upadnúť celkom do zúfalstva.
   </p>
   <p>
    Samozrejme, jedno i druhé nemôže škole prospievať. Ach, do školy nepatria umelci,
         všelijakí vydriduchovia, ľahtikári, šuflikanti. Pre tých je miesto v cirkuse. Škola je
         predsa len vcelku vážna ustanovizeň, i keď štát z úsporných dôvodov trpí na nej mnoho
         nedoukov, nedochôdčat. Podlieha dobre organizovanej školskej správe, ktorá jej predpisuje
         prísne smernice. Tie sa musia presne dodržiavať, pravidelne plniť. V inom prípade urobí
         príslušný škôldozorca neočakávanú prehliadku a každé nedopatrenie, priestupok trestá
         šikanovaním a prekladaním vinníka na menej významné, nevýhodné služobné miesto. Nuž tak.
   </p>
   <p>
    Bohužiaľ, učiteľ stojí práve s vrchnosťou na vojnovej nohe.
   </p>
   <p>
    Spor sa začal ešte za študentských čias. Bol práve v oktáve. Mal pôvodne úmysel stať sa
         kazateľom slova božieho. Býval už v seminári, stretával sa denne s kňazmi, s klerikmi,
         chodili pekne spolu na vychádzky mestom, besedovali, riešili mnohé svetské i duchovné
         problémy. Ale na krátkych zimných prázdninách, vari na Vianoce, stretol sa na nešťastie
         doma s luteránskym teológom. Prechádzal ich dedinou, nuž posedel si s ním len tak zo
         zvedavosti v krčme, kde sa pristavil na občerstvenie. Vcelku sympatický mládenec jasného
         zraku, bystrého postrehu a ostrého, nezmlúvavého slova. Pansláv, pomyslel si a nemýlil sa.
   </p>
   <p>
    Netrvalo dlho a náhodilý rozhovor o všedných záležitostiach, oživovaný len kvôli
         vzájomnému poznávaniu, prešiel náhle na zložitejšie otázky, týkajúce sa národného
         povedomia. Rozprával triezvo a musel priznať, aj múdro. Vo všetkých argumentoch vlastne s
         ním súhlasil, preto sa tak trocha spriatelili, zbratali, áno, pri rozchode nebolo medzi
         nimi väčších duchovných diferencií. Nuž prečo by si nepotriasli srdečnejšie ruky. Na
         pamiatku dal mu odpis nejakého veršíka, vraj pre šťastný začiatok. Veršík sa začínal: Hej,
         Slované… a bol rozhodne povzbudzujúci, velebný, ba bojovný, lebo mu pobúril krv.
   </p>
   <p>
    Po prázdninách vzal ho, prirodzene, so sebou, lebo nebadal v tom nič nebezpečného a
         nedovoleného. Ukazoval ho chlapcom len tak bez odporúčania, lebo veršíky v rodnej reči
         neboli u nich obvyklé. Všeobecne sa páčil. Koloval potom v škole i v seminári. Niektorí
         horlivejší si ho vari aj odpisovali. A náhle udrel hrom. Pravdepodobne bol medzi nimi
         špiceľ. Do triedy vbehol poľakaný profesor a za ním ani guľa hnevom rozpálený direktor. —
         Vstať! Ruky hore, nehýbať sa. — Čo sa robí? Prehliadka. Áno. Potom sa to teda začalo:
         Udanie, prehliadka, výsluch, krížové otázky, usvedčovanie, chodenie od Kaifáša k Pilátovi.
         Celé gymnázium sa triaslo, seminár bol hore nohami. Hrozné, neslýchané, panslávske
         sprisahanie, letáky, tajné krúžky, výzvy do boja, zrada, celá monarchia sa mala v základoch
         otriasť. A to všetko osnoval eminentný žiak, klerik, prosím. Aké kompromitovanie ústavu,
         kňažstva. Kvôli prípadu unúval sa do seminára kanonik zo samého Ostrihomu, aby podal
         vysvetlenie jeho eminencii. Konferencie zasadali deň i noc. On mal zatiaľ domáce väzenie.
         Nesmel sa hnúť zo svojej izby v seminári. Čakal na rozsudok. Hovorilo sa všeobecne o
         vylúčení zo seminára. Čakali vraj len na rozhodujúci spis z ministerstva.
   </p>
   <p>
    Už vtedy v ňom dozrieval vzdor. Dobre, len nech vylúčia. Pôjde sa priam dať zapísať na
         luteránsku teológiu. Ale potom nastal dosť priaznivý obrat. Najskorej aj preto, že sa so
         svojím rozhodnutím netajil pred priateľmi. Dostali z neho trocha strach. Nie, nebolo by
         radno prepustiť do druhého stáda ovečku, najmä keď sú predpoklady, že by tam mohla mať
         ostré a nebezpečné rohy. Naraz sa ujal iniciatívy jeho dôstojnosť pán kanonik z Ostrihomu.
         Ustával sa priam k nemu už s hotovým rozsudkom.
   </p>
   <p>
    Ach, akýže rozsudok. Skôr pokarhanie. Na stave sa nedá nič meniť. Stalo sa, čo sa
         nemalo. Mohol by vari aj doštudovať. Škoda talentu, veru, ale sú určité predpisy, ktoré sa
         nesmú obísť. Nuž bude najlepšie, keď sa zriekne velebného stavu a prejde na iné učilište.
         Povedzme na preparandiu. Tam by mu nebolo treba ani študovať, len ľahké skúšky,
         diferenciálka, áno, to je pre neho temer nič. A jeho dôstojnosť by mu všetko zariadila.
         Stal by sa riadnym diplomovaným učiteľom, a to nie je práve ponižujúce postavenie.
         Pravdaže, môže si to doma poriadnejšie v pokoji rozmyslieť. On bude trpezlivý, počká. Nuž
         tak.
   </p>
   <p>
    Skutočne, bez ťažkostí získal učiteľský diplom, sprostredkovali mu prvú, dosť výhodnú
         stanicu, ba, aby nemal nijaké starosti, kanonik mu šikoval vlastnú neter, cintľavú a ani
         svätá hostia bieluškú Rozáliu Burgerovú, chovanku kláštora, za manželku. Teda hotový raj.
   </p>
   <p>
    Nové povolanie sa mu páčilo. Mohol sa venovať muzike, ktorá ho od malička vábila. Ale
         čoskoro zbadal, že nie je celkom slobodný, že sa okolo neho motajú nebezpeční špicli,
         preoblečení do koží nevinných baránkov, ktorí ho neustále bedlivo sledujú a všetko jeho
         konanie kotrolujú.
   </p>
   <p>
    Predovšetkým miestny pán farár. Možno ho ráčil informovať listom jeho dôstojnosť pán
         dekan z Ostrihomu. Prečo by sa bol raz preriekol za rozhovoru len preto, aby si od neho
         pýtal knižočku veršíkov od nejakého Jána Kollára? Či sa on stará o kadejakých kollárovcov a
         či je on sopľavý chlapec, aby ešte veršíky čítal? A prečo sa pán farár zaujíma naraz o
         svetské knihy, ku ktorým inokedy ani nečuchne, aby neprišiel do sporu s cirkevným indexom?
         Ach, v nijakom prípade to nebola čistá otázka, ani oči nemal čisté pritom.
   </p>
   <p>
    O nejaký čas zas bol škôldozorca pri návšteve zvedavý, či sa stará dosť pozorne o
         vlasteneckú výchovu, ako mu bolo prikázané zvláštnym, len jemu určeným spisom, a vytýkal mu
         niektoré nedostatky v tomto smere.
   </p>
   <p>
    Vtedy zase zvrela v ňom krv. Prečo by mal trpieť takéto obchádzanie okolo horúcej kaše,
         prečo mu nepovedia rovno do očú, že je pansláv? Veď je to pravda. Naozaj je malým
         panslávom. Za iných okolností mohol byť aj veľkým. Zavčasu mu podrazili nohy, zostal len
         malým, celkom neškodným. Ale prečo ten fakt zatajovať? Prečo nadstavovať chytáky? Keď chcú,
         on sa im sám prizná a poslúži im rukolapnými dôkazmi. Áno, rozhodne sa. A nabudúce, keď
         dostane návštevu škôldozorcu, nechá ležať dobre na očiach slovenský kalendár, kde na
         zreteľne preloženej strane je známy veršík: Hej, Slované…
   </p>
   <p>
    Pravdaže, podozrievavý škôldozorca to zistí i v zlomku chvíľky, kým je učiteľ zabratý do
         vyučovania. Dôkaz, a to stačí. Nepovie nič. Načo. Všetko sa zariadi rýchlo, úradnou cestou.
         Prirodzene, dozvie sa o tom aj pán farár. Za krátky čas šibne ohnivý meč v podobe listu
         jeho dôstojnosti pána dekana z Ostrihomu, ktorým sa zrieka celkom svojho chránenca. Nechce
         sa viac popri ňom kompromitovať. Nie veru. Smrdí to veľmi kriminálom, možno aj povrazom.
         Potom dostane z úradu vyrozumenie: vykazuje sa z trestu na inú detskú školu a putovanie
         vyhnancov sa začne, lebo brány raja sa pred nimi navždy zatvorili.
   </p>
   <p>
    Sám sa pričiní o to, aby na jednom mieste dlho nezostal. Nie že by azda vykonával nejakú
         skutočne podvratnú a monarchii nebezpečnú činnosť. Ach, na to je slabý. Nevedel by sa ani
         upriamiť na nejaký určitejší cieľ. Jednoducho nemá žiaden a najmä nie v smere rojčenia za
         národ. Semiačko, ktoré raz bol vložil do jeho srdca luteránsky teológ, nezapustilo
         korienky, najviac ak na povrchu porúchalo pletivo a toto porúchanie mätie vari niekedy jeho
         city. Ale kto už raz bol súdený za vlastizradu, nepotrebuje ani vykonávať podvratnú
         činnosť. Ešte to. Načože by potom bola žandarméria a k čomuže by slúžili segedínske
         temnice? Stačí, že je trocha neopatrný. Vidieť ho, že príliš často zabúdava zrak na strane
         nejakej podozrivej knihy, že sa horlivo zaujíma o politiku, že mu trčia z vačku noviny,
         proti ktorým by sa dalo veľa namietať, že trúsi vo verejnosti svoje nepreosiate rozumy
         alebo že si občas zaspieva nejakú národnú pieseň. A učiteľ práve týchto chybičiek sa
         dopúšťal, hádam pričasto a zámerne sa ich dopúšťal. Odkedy zbadal, že jeho stopy oňucháva
         svorka kopovov, stratil duševnú rovnováhu, splašil sa ani kôň, ktorý pocítil v povetrí
         odporný zápach vlčej kože. Začal nezmyselne badzgať, potkýnať sa, vzpínať, metať sa, hrýzť
         sám seba, a keď už bol hodne dokaličený a nemal ho kto priviesť k rozumu, skrotiť,
         vyliečiť, utiekal sa čím ďalej tým viac k fľaši. Takto dostával väčší guráž, a keď zašiel
         do krčmy, mal možnosť ľuďom ukázať svoju neskrotnú a nebezpečnú silu.
   </p>
   <p>
    Nech len oňuchávajú, on sa ich nebojí. Keď bude treba, pôjde aj do Segedína. Prečo nie?
         Všetci veľkí panslávi sú tam. Svoje presvedčenie si nedá zo srdca vykoreniť. Veru nie!
         Prisahá na to. Bije sa v prsia ako opravdivý národovec. Keď príde na lámanie chleba, radšej
         si vyvolí povraz. Však raz príde rátanie. Nebude sa vždy len to jesť, čo navaria vo Viedni
         a v Pešti. Sú aj iné mestá, Petrohrad, Varšava, Praha. Ach, neumlčia nás. Dosť nás je. A
         svoje vývody potvrdí obyčajne ešte priliehavou národnou pesničkou, ktorú vyspieva tak
         precítene, ako mu len dovolí jeho trúnkom oslabené vedomie.
   </p>
   <p>
    Ľudia ho počúvajú. Väčšinou sa len dobromyseľne usmievajú a prikyvujú hlavami. Učiteľove
         lamentácie sú im známe, ba vyhmatajú správne aj ich korene. Každý máme v baganči nejaký ten
         klinček, čo nás tlačí, len niekto ho dlho netrpí. Vezme skalu a zatlčie mu aspoň hlávku.
         Iný sa zas nevie odhodlať. Kríva, stone, žaluje sa na svoj osud a je ochotný obviniť aj
         boha z nepriateľstva, len aby si nemusel priznať nemohúcnosť. I to je ľudské. Ale podaktorí
         ho aj napäto a s bázňou počúvajú. V jeho správaní, slovách nájdu mnoho znakov, pre ktoré sú
         mu ochotní veriť alebo aspoň vidieť v ňom nevšedného človeka, a aby mu vari dopomohli k
         martýrstvu, rozprávajú, kade len idú, s akým výtečníkom, národovcom sa oni stýkajú. Úrady
         nemusia platiť kvôli nemu ani špicľov. O každom kroku sú zavčasu a verne informované a
         podľa toho aj verne a dôsledne končia svoju povinnosť.
   </p>
   <p>
    Stanice sa zamieňajú rýchlo, lebo na nešťastie ani jedna nie je taká bezvýznamná, aby sa
         v nej časom učiteľ nestal nebezpečným pre monarchiu. Škôldozorcovia sa zaisťujú, časy sú
         vážne a pre kadejakého niktoša, ktorý nemá vymytú papuľu, by sa mohli aj oni popáliť. A
         preto zakotví nešťastník nakoniec v malej baníckej dedinke tu pod vrchmi. Zdá sa, že je to
         jeho posledná stanica. Aspoň už niekoľko rokov mu dali pokoj. Tunajší škôldozorca
         neprejavuje oň taký veľký záujem. Málokedy sa uňho zastaví. Nemá tadiaľto cestu. Je to
         nakoniec i starší, dosť bodrý pánko, možno ho aj chápe a ľutuje. Staršie srdcia sú na to
         náchylné. Ani farár do neho nezabŕda, hoci mu už niekoľko ráz dal znať, že drží v evidencii
         jeho hriešik. Starostlivé oko kanonikovo teda bdie stále nad ním. Veď sú rodina. Dedinka je
         iba fíliou, farár nemá taký vplyv, príde len občas vyučovať náboženstvo a škola má byť
         beztoho zoštátnená. Cirkev nemá na ňu úhrady. Dobrovoľne sa jej vzdala.
   </p>
   <p>
    Učiteľ vie, že už len tu dokončí svoju kariéru, preto sa ani nešetrí. Zapadol celkom do
         svojej neresti. Stratil česť, dôveru, istotu, nuž ľahko sa vzdáva aj hanby.
   </p>
   <p>
    Beznádejný prípad.
   </p>
   <p>
    Keby sa bol mohol aspoň o niekoho oprieť. Človek býva najslabší vo svojej samote. A aj
         smrť prekonáva, keď cíti blízko oporu. Môže to byť priateľ, žena i dieťa. Ale učiteľ nemal
         ani v tom šťastie. Deti sa mu nevydarili. Snáď sa o ne sám dostatočne nestaral, od malička
         rástli bez dozoru, bez pestovania ako tŕne a bodľač v stráni a, prirodzene, ako tŕnie a
         bodľač sa zachovali potom, keď vyrástli.
   </p>
   <p>
    Sotva sa postavili na vlastné nohy, poutekali z domu. Naostatok, nikto im nezaistil
         pevné postavenie, pokojný a bezpečný život, ľahší chlebík, ako bezpochyby prislúcha
         učiteľským deťom. Poznali iba otcovu školskú regulu, nuž museli si ísť samy hľadať
         živobytie. Najstarší syn zakotvil ako dielenský majster v Miškovci. To nie je zlé
         postavenie. Bol rozhodne najvážnejší, najvytrvanlivejší a najzdarnejší, hoci pri svojom
         odchode nezachoval sa k otcovi, ako sa patrí na poslušné a bohabojné dieťa. Mladší mal
         trochu ľahšie krídla, nuž zaletel ďalej. Prihlásil sa k námorníkom. Naposledy poslal kartu
         až z Austrálie. Videl vraj skutočného klokana, má sa dobre, zbohom. Je na najlepšej ceste,
         aby sa stal obávaným pirátom. Dcéra zasa ušla s murárom. Možno, že bol niečo viac ako
         obyčajný murár. Robil pred rokmi tu v kanáli, ktorým zvádzali vodu do fabriky, a páni si ho
         vyžiadali preto až z Talianska, pravdepodobne, že na okolí takého výtečného murára nenašli.
         Dcére neprekážalo, že nosí koženú zásteru a že má neustále tvár zafŕkanú vápnom. Jednej
         noci celkom neočakávane a tajne spakovala kufor, vybrala zo skrine vzácnejšie kúsky
         príboru, vyprázdnila škatuľky s rodinnými klenotmi, vypožičala si niekoľko lepších
         matkiných šiat z mladších rokov, áno, aj svadobné, a dala sa uniesť celkom podľa
         talianskych zvykov. Pravdaže, zanechala pod dvermi lístok, že sa vôbec nejde utopiť alebo
         hodiť pod vlak, ako im často sľubovala, keď jej nevedeli nájsť ženícha, iba že sa chce
         pozrieť do Talianska. Tak. Nech jej pánboh pomáha.
   </p>
   <p>
    Veru máloktorý otec sa tak ľahko a rýchlo zbaví detí.
   </p>
   <p>
    Zato pani Rozália by sa od neho nehla ani vtedy, keby pre ňu prišiel turecký sultán na
         zlatom hintove. Ach, milá pani Rozália, predtým Burgerová, jediná poctivá dcéra starej
         počestnej meštianskej rodiny z Aradu, bola prítulná ani mačiatko. Mala veľmi rada pohodlné
         a teplé miestečko v izbe pri vysokej kachľovej peci, do ktorej aj v lete po niektoré
         chladnejšie dni zakúrila, a aby udržovala kolo seba príjemné a voňavé teplo staršej, dobre
         udržovanej domácnosti. Z domu sa temer ani neukázala. Cítila neznesiteľný odpor a strach k
         všetkému, čo by jej bolo bieluškú tvár, jemné ruky poškvrnilo, či to už bol vietor, slnce,
         dážď, sniežik, prášok alebo len ostrejší zápach surovej zeme, preto všetky gazdinské práce
         v záhrade a na dvore, kde jej mohlo takéto nebezpečie hroziť, vykonával jej muž. Ona mala
         na starosti len samé čistotné práce v dome: variť tuhú kávu, mastné polievky, upiecť už
         zarezané, ošklbané a v pramenitej vode dobre omyté kurča, stlať postele, vetrať, polievať
         kvietky na oknách, tu i tam niečo drobného vyšívať a hlavne veľa, veľa pri peci na hojdacej
         stoličke čítať krásne maďarské romány. Už predizba znamenala pre ňu nebezpečné miesto. Celá
         sa chvela, keď ňou prechádzala do triedy, aby žiakom oznámila, že manžel nepríde učiť.
   </p>
   <p>
    Teda skleníková dáma, ktorá žila a tyla stále iba v miernej a intimitou zušľachtenej
         klíme izieb. Surovej a ťažkopádnej reči horniackeho ľudu nevedela sa nikdy doučiť tak, aby
         ju mohla s istotou používať. Doma rozprávala sa výlučne len po maďarsky, niekedy pre zmenu
         vkladala nemecké prípovede a pán farár, ktorý vraj pobudol nejaký čas v Ríme a ktorý ju
         nikdy nezabudol navštíviť, keď došiel vyučovať náboženstvo, mohol si pri nej zopakovať
         svoje skromné znalosti z taliančiny.
   </p>
   <p>
    Do svojho manžela sa zaľúbila hneď vtedy, keď jej strýčko kanonik rozprával o ňom v
         kláštore pred abatišou prvýkrát. A tieto city nemusela, chvalabohu, nikdy korigovať.
         Znášala s ním verne i do všetkých dôsledkov utrpenie. Ale oporou mu nebola. Ach, aká opora,
         keď mala mäkké, mľandravé telo, ktoré sa vlastnou váhou zosúvalo a ktoré najradšej
         odpočívalo, aby nemuselo prekonávať tiaž. Skôr ona ju potrebovala na všetkých stranách.
         Učiteľ musel sám zápasiť s temnými silami vnútorného i vonkajšieho sveta. Nuž nebolo to
         práve závideniahodné postavenie. Sám, opustený ako prst, čelom proti nepriateľovi, ktorý
         doplňoval svoje rady na všetkých stranách a ktorý zo dňa na deň uzatváral okolo neho kruh
         pevnejšie. Kto by vtedy nestrácal hlavu, nebadzgal, nerobil neočakávané a často už v
         základe pomýlené a nezmyselné skoky. A predsa sa nemôže povedať, že by sa niekedy bol
         zachoval zbabele. Ach, to nie. Odráža hrdinsky útoky svojimi vlastnými doráňanými prsami,
         svojím krvácajúcim srdcom, ba robil aj nebezpečné výpady. Nech vidia, s kým si začali. Ani
         v budúcnosti nemá úmysel koriť sa. Komu by sa mal aj koriť: kanonikovi, škôldozorcovi,
         farárovi? Kde sa vzali tí ľudkovia? On ich nikdy nepoznal. A čo znamenajú vedľa neho?
         Chamraď voľajaká. Mali by jemu päty lízať, a ešte má pred nimi kľačať, spínať ruky a
         prosiť. Nie, nikdy. Ponesie svoj štít až do konca čistý, do posledného dychu, nezmenší ani
         o gram svoj vzdor.
   </p>
   <p>
    Tak sa tuží vo svojej samote a v duchu myslí, ako im všetkým ešte naposledok prejsť cez
         rozum, ako im urobiť hanbu, počnúc kanonikom, možno aj sebe. Ale na tom nezáleží. On to
         znesie ľahko, s pohŕdavým úsmevom.
   </p>
   <p>
    No najprv, práve na pohrebe Gajerkinho dievčaťa, zaskvie sa v žiare veľkého génia a má
         možnosť poznať blahodarný účinok slávy a šťastia na rozorvané srdce.
   </p>
   <p>
    Veru Gajerkino chorľavé dievčatko, bledá Valerka, musí zomrieť. Nieto pomoci. Darmo sa
         Gajerka modlieva siahodlhé modlitby, aby si ju vyprosila, darmo jej dáva piť aj odvarky
         všelijakých bylín, korienkov, ako jej ochotne radia tetka Ivanka, darmo volá k nej niekoľko
         ráz lekára. Márne! Azda už dávno predtým, ako Gajerka zbadala, že pod srdcom vypúča jej
         nový život, určili tak hviezdy na nebi, že Valerka sa narodí, niekoľko rokov si poleží v
         postielke, tu i tam sa na pekný svet za oknom aj usmeje, ba vybehne aj na dvor pohrať sa na
         zelenej pažiti s bábikami, pozhovára sa s kvetmi, ktoré zo záhrady na ňu tak zvedavo
         nazerajú, popočúva, ako v susednom dvore Tóno usilovne pracuje okolo dreva, a mnohorakým
         iným spôsobom ešte prejaví, že má chuť zúčastniť sa na bohatej hostine života. Nakoniec
         ešte vystaví Márii starohorskej krásny oltár na dvore a zvädne ako nevinný kvietok, ktorému
         pandravy podryli a spretrhali korienky.
   </p>
   <p>
    Veru, všetci sú veľmi rozhorčení a sklamaní a nevedia sa v kútikoch, kde ich samota
         nájde, dosť vysmrkať a vyžialiť.
   </p>
   <p>
    Ale po pohrebe nadobudnú zas smelšieho a jasnejšieho výzoru. Najväčšou mierou sa o to
         zaslúži učiteľ. Nič zvláštneho. Učitel zvykol zasahovať do ich všedného života nejakými
         prekvapeniami. Ako sa dozvie o príhode s Gajerkiným dievčatkom, vycíti, aké rozmrzenie a
         poklesnutie myslí z toho všeobecne vzniklo, premkne ho vnuknutie. Ráno neočakávane vchádza
         dochvíľne do triedy, je hladko vyholený, má zas tvrdý, vysoký golier, čierne nohavice a pod
         pazuchou nesie husle. Deti sa významne na seba pozrú. To znamená, že budú spievať. A
         naozaj, spievajú usilovne predpoludním, popoludní. Domov prídu neskoro a zase sa náhlia
         spať. I večer pri svetle je skúška. Čože sa to deje? Ľudia horia zvedavosťou, ale
         nedozvedia sa nič. Učiteľ mlčí, deti mlčia, akoby sa všetci sprisahali, len pri pohrebe v
         cintoríne sa ukáže, načo bola tá horlivosť. Všetci sú tu, učiteľ i deti. Stoja nad hrobom v
         zomknutom hlúčku s vážnymi, až velebnými tvárami, netrpezlivo na niečo čakajú. Učiteľ je
         pred nimi, celý v čiernom, s blýskavými sklami pred očami, s vlajúcimi vlasmi, trocha
         pochudnutý, ale vôbec nie nahrbený. Keď chlapi uvoľnia povrazy a pomaly spúšťajú bielu,
         samými ľaliami ovenčenú truhlu s Valerkou, dá znamenie, rozhodí dlhé ruky ako vták krídla,
         keď sa púšťa do letku, a ozve sa naraz zborom ako velebná hra organa: anjel lásky… Prízemný
         vietor, ktorý dosiaľ šuchoril v steblách trávy, zaniká pod uschnutými vencami, zvädnutými
         kvetmi na okolitých hroboch, vzdialené hory zatíchnu a cintorínom na dolinu rozlieva sa len
         pieseň. Ľudia žasnú. Čože to počujú? Niečo úchvatné. Veď sa ozýva naraz niekoľko hlasov,
         vari tri, štyri, a predsa to lahodí ušiam, unáša dušu, upokojuje srdce, akoby povetrím
         balzam pretekal. Deti potom tvrdia zástupom, že naozaj bolo niekoľko hlasov, každý mal svoj
         a musel si ho dobre držať, aby ho nestratil, veru. Nuž krása. Ľudia vo vytržení zabudnú
         hľadieť za truhlou, oči im utekajú do výšin, pátrajú po oblohe, kade putujú biele obláčky,
         lebo teraz nadobudli presvedčenie, že Valerka vystupuje hore. Ba i nešťastná Gajerka
         zabudne vykladať nad svojím dievčatkom, i to, že mala iba pred chvíľou v úmysle vrhnúť sa
         do jamy, nakloní len ubolenú hlavu, pridŕža si šatôčku na ústach, aby ukryla chvenie, ktoré
         jej celým telom prebieha, a cez prúd horúcich sĺz hľadí na neurčité miesto. Už ju žlč
         nepáli. Liečivý pokoj ukladá sa do jej tela. Skutočne, ani v jednom kútiku srdca nekvíli
         jej nejaká bolesť. Krv tečie hladko, práve poslednú hroblinku na svojej ceste vyhladila.
         Teraz sa už nemá na čom zahatávať. Nie, pokoj, tíš. Neúprosný údel opustenej vdovice.
         Neprechováva viac proti nikomu výčitku. Pánboh dal, pánboh vzal.
   </p>
   <p>
    Učiteľ môže triumfovať. Ešte na cintoríne pred tvárami všetkých trúchliacich sa mu
         naozaj vrúcnymi slovami poďakuje za nevšednú ochotu v mene malej oslávenej i užialenej pán
         farár. Pieseň vliala každému do duše novú nádej. Veru, netreba smútiť.
   </p>
   <p>
    Učiteľ sa utápa v blaženosti. Aj on si to uvedomuje, že by mohol byť cenným a
         obdivovaným človekom. Hľa, všetky oči sú naňho upreté. Deti sa usmievajú, sú naňho hrdé a
         ľudia by ho najradšej niesli na rukách. Veď je to zlatý človek. Akú len slávu pripravil pre
         úbohú Valerku. Keby nebolo jeho, celý svet by sa im zdal teraz čierny, dusný, a on ho
         zachoval bielym a jasným. Musia si vážiť, že ho majú. Niektorí dokonca priam za chrbtom
         vyslovia nahlas svoj obdiv a sú to možno najváženejší občania, vari kurátor a richtár. Nuž
         dobre padne počuť si na vlastné uši chválu. Človeku vstúpi viac krvi do hlavy, zdá sa, že
         dostáva krídla alebo že ho schytáva vietor do výšok, pod ním rýchlo klesá svet a ľudia sa
         zdajú malí, žalostne nepatrní. Mohol by im ľahko uniknúť z dohľadu. Len keby nemal príliš
         mäkké srdce, ktoré sa vie roznežniť, a v takom prípade ľutuje úbohých ľudí a zatúži vrátiť
         sa naspäť k nim a zdieľať s nimi ich utrpenie, biedu i poníženie. Ach, márna námaha i márna
         snaha dobrodincov povzbudzovať ho vzletnými slovami, niet v ňom stálejšieho ohňa. On sa
         nikdy neodpúta od zeme.
   </p>
   <p>
    Už z cintorína vedie ho cesta priam do krčmy. Tu je rozhodne vľúdnejšie ako v nejakých
         mrazivých a pustých výšinách. Chlapi majú úprimnú reč, teplé ruky a hlavne štedré srdcia.
         Pohárik, ktorý stojí pred ním na stole a trpezlivo čaká, kým ho zodvihne k ústam, má sklon
         neustále sa dopĺňať. To je príležitosť, aby aj on bol zhovorčivý a štedrý. Priateľstvo si
         treba vždy ceniť.
   </p>
   <p>
    Na druhý deň nieto predpokladu, že by sa objavil v triede. Nikto ho tam ani nečaká. Deti
         už poznajú jeho zvyky. Vedia, že po neobyčajnom výkone pri Valerkinom pohrebe potrebuje
         nejaký čas, aby stačil stráviť slávu a zužitkovať obdiv. Teraz mu aj žičia. Zaslúžil si to.
         A oni sa už pár dní bez neho obídu. Paulínka, keď príde ráno do školy, ani nečaká, kým sa
         vo dverách objaví biela hlava pani Rozálie so známym príkazom od muža, ide hneď k stolu,
         aby zaujala miesto, ktoré prevzala po odchode horárovej Manciky. Ale sotva sa dosť bezpečne
         usadí a rozhliadne po triede, aby zistila, koho má svojím ostrým hlasom napomenúť, otvoria
         sa dvere a dovnútra vchádza akýsi veľmi vznešený a k tomu chladný pán v sprievode pána
         farára.
   </p>
   <p>
    Deti sa zdesia. V tú chvíľu nemali totiž čisté, iba žiacke úmysly a nie práve vzorné
         správanie. Pristihol ich pri čine cudzí človek. Keď si to uvedomujú, necítia sa dobre.
         Musia vstať a musia sa aj diviť. Čože tu chce pán farár. Dnes nemalo byť náboženstvo, ako
         sa pamätajú.
   </p>
   <p>
    Cudzí pán zastane si vyzývavo pred lavice a pichľavými očami obzerá si deti osobitne
         každé jedno po druhom tak smelo a odmerane, ako ich ešte nikto neprezeral. Pán farár zatiaľ
         posiela Paulínku po pána učiteľa.
   </p>
   <p>
    Pravdaže, pán učiteľ nemôže prísť. Nie je práve v príčetnom stave. Aby mu dali vraj
         pokoj. Dnes sa majú samy učiť. Zopakuje Paulínka jasne a zreteľne tak, ako to počula od
         pána učiteľa, aby mu dali pokoj.
   </p>
   <p>
    To je zle. Cudzí pán stiahne hnevlivo postriebrené obočie, obracia sa nechápavo na pána
         farára a ten, aby mu nemusel nič vysvetľovať, ponáhľa sa radšej sám presvedčiť pána
         učiteľa, že jeho prítomnosť v triede je neodkladne nutná. Ako si to vlastne predstavuje.
         Mal byť už dávno v triede pri žiakoch a okrem toho došiel pán škôldozorca.
   </p>
   <p>
    Škôldozorca?
   </p>
   <p>
    Veru, vo vlastnej osobe a k tomu nový. Bývalý išiel na penziu a tento nedávno nastúpil
         na jeho miesto. Prišiel prevziať školu do štátnej správy. Nuž hádam si len nemyslí, že by
         sa táto robota dala vykonať bez jeho prítomnosti.
   </p>
   <p>
    Učiteľovi svitne. Zastaví sa chvíľku na farárovej guľatej, dobre živenej tvári. Nepobadá
         na nej znaku úskoku? Nie, farár jeho vyčítavý pohľad ľahko znesie. Azda má svedomie ozaj
         čisté. Učiteľ prežrie horkú slinu. Dáva sa rýchlo a bez sprievodných slov do poriadku,
         toľko rozumu ešte má.
   </p>
   <p>
    Nový škôldozorca je uhladený pán, nie práve mladý, muž v rokoch, s dosť hustou priesadou
         šedivých vlasov na sluchách, upäto oblečený, strohý a hlavne odmeraný, keď sa má predstaviť
         svojmu staršiemu kolegovi. Nemieni sa dlho zdržiavať. Deti pravdepodobne budú musieť ísť
         domov. Majú spolu súrnejšiu robotu, len by sa chcel s nimi trochu zoznámiť, keď je už tu,
         polhodinku, áno, najprv však podpíše úradné knihy. Prosil by.
   </p>
   <p>
    Ach, s úradnými knihami je to veľmi chúlostivá vec. Učiteľ ich dlho hľadá. Kdeže sú?
         Vlastne, načo by ich aj hľadal, teraz mu práve prišlo na um, že ich mal kúpiť. Staré sa
         niekde zapotrošili, treba nové, od základu nové, zajtrajším dňom ich zaopatrí, aby boli na
         budúce časy poruke.
   </p>
   <p>
    Tak? Nuž v tomto prípade sa nemusí dať vyrušovať. Len nech začne pokojne učiť.
   </p>
   <p>
    Veru, pokojne učiť. Ako sa to ľahko povie tomu, kto má jasnú myseľ. Keby mal učiteľ
         jasnú myseľ, musel by sa pán škôldozorca skromne utiahnuť do kúta a dobre pootvárať uši,
         oči aj ústa, aby všetko pochopil a svojím zajačím rozumčekom obsiahol. Veru. Háčik je však
         v tom, že o jasnej mysli nemôže byť ani reči. Učiteľovi sa ide hlava rozlepiť na dvoje a
         vôbec nemá známosti o tom, že by mal v nej nejakú myseľ. O čomže má učiť? Z ktorého konca
         začať? Obzerá sa bezradne vôkol seba, aj urobí pár zúfalých pokusov, ale aj to také úbohé a
         beznádejné, že i deťom je žiaľno. Skláňajú zahanbene hlavy a čo ľútostivejšie, zápasia so
         slzami.
   </p>
   <p>
    V poslednej chvíli zachraňuje ešte zúfalú situáciu pán farár. Keď pobadá, že je učiteľ
         so svojím rozumom v koncoch, predstúpi pred deti a navrhne, či by nechceli pánu
         škôldozorcovi niečo zaspievať, napríklad tú peknú pieseň, čo včera spievali. Robí sa pritom
         veľmi láskavý.
   </p>
   <p>
    To je dobre. Pravdaže by chceli. Aj učiteľ sa ochotne podvolí. Vezme husle, dáva hlasy a
         vedie spev dosť bezpečne. Deti sa zas usilujú, aby nič nepokazili. Ide im to dobre,
         skutočne od srdca. Mohli by si zaspievať aj iné piesne.
   </p>
   <p>
    Pán škôldozorca ich musí pochváliť. Spievajú skutočne pekne, len by bol teraz zvedavý,
         či tak pekne vedia rozprávať aj po maďarsky.
   </p>
   <p>
    Učiteľ zbledne. Maďarsky? Prečo trvá na tom, keď v dedine nikto tak nerozpráva. Deti sa
         nemajú kde naučiť cudzej reči a on v predpoklade, že ju nebudú potrebovať, iba ak pôjdu do
         sveta niekedy slúžiť, a tam sa stačia naučiť, nepovažoval za potrebné preťažovať im aj
         takými vedomosťami pamäť.
   </p>
   <p>
    No pán škôldozorca, zdá sa, nepozná predpoklady, iba zákony a nariadenia, a tie
         predpisujú, že žiaci vo vyšších triedach školy musia mať také znalosti v úradnej reči, aby
         sa vedeli dohovoriť. Iné vlastne ani nechce. Dobre pozná ťažkú prácu učiteľa so žiakmi v
         nižších triedach, najmä keď rodičia nemajú toľko povinností k deťom, aby im od malička
         vštepovali do sŕdc lásku k národnej reči. Na menších žiakov sa ani nepozrie. Obráti sa
         priam na zadné rady s otázkou, kto by sa chcel s ním porozprávať po maďarsky.
   </p>
   <p>
    Ticho. Sedí tam niekoľko plecnatejších chlapcov s vyzývavými, ale nie práve jasnými
         čelami, štyri dievčatá a medzi nimi aj Paulínka z krčmy. Všetci onemejú. Hľadia nejako
         naprieč rozštiepenými zreničkami, aby neprilákali na seba pozornosť, a zároveň aby sa
         zavčasu postavili, ak by mala voľba padnúť na nich.
   </p>
   <p>
    Pán škôldozorca je v rozpakoch. Nevie, pri ktorom by sa mal pristaviť. Ani jeden
         neprejavuje k nemu takú dôveru, aby si mohol trúfať naň ukázať. Iba Paulínka, tu na kraji,
         sa o niečo viac červená a prejavuje očami i celým telom určitý nepokoj. Nuž nepokúsila by
         sa vari ona?
   </p>
   <p>
    Paulínka vstane a musí sa teraz naozaj veľmi červenať. Škôldozorca stojí blízko nej.
         Ach, nie je to veru dobrý človek. Má taký studený, podozrievavý úsmev v jednom kútiku úst a
         taký ostrý pohľad. Azda nič nečaká a v duchu mu už vypúča hriešna škodoradosť, že môže
         niekoho pristihnúť. Áno, lebo on už stačil prehliadnuť, v akom beznádejnom stave sa
         nachádza škola. Vlastne bol svojím predchodcom náležite poinformovaný, o aký prípad tu ide.
         Teraz prišiel urobiť poriadok. Vo svojom obvode nemôže predsa trpieť nejakého pansláva.
         Necíti sa takým strýkom, aby mu osud monarchie bol ľahostajný. Ak je učiteľ komediant, môže
         ísť do cirkusu. On potrebuje v škole spoľahlivých a hlavne vlastenecky cítiacich ľudí. Nech
         teda rozhodne ešte táto skúška. Potom urobí potrebné opatrenie.
   </p>
   <p>
    Ale tu sa práve sklame. Paulínka spočiatku tápe, kým sa osmelí, potom rýchlo nadobudne
         pamäť. Ach, veď ju kerestmama učila po maďarsky, ba i sám plukovník sa rozprával takto s
         ňou. Veru, nemusí sa báť. Odpovedá jasne, celkom plynule, málokedy musí myknúť hlavou, aby
         vyrovnala nejako zle vykrivený jazyk. Celá trieda sa nad tým diví. Pán farár pokyvuje
         pochvalne hlavou, pán učiteľ dostáva príjemnejší vzhľad, možno ho hlava prestáva
         pobolievať, a pán škôldozorca je spokojný. Odpovedá výborne. Len nech sa tak aj naďalej
         usiluje. Potľapká ju slabo po pleci a, napodiv, nepresviedča sa, či je to všeobecný
         priemer. Deti môžu ísť domov.
   </p>
   <p>
    Učiteľ je posmelený takým obratom. Bezpochyby Paulínka ho zachránila. Okrieva rýchlo,
         zúčastňuje sa častejšie rozhovoru, ba pýta sa pánov, či by sa im neráčili raňajky.
   </p>
   <p>
    Pozvanie prichádza hádam privčas, a preto prekvapuje nápadnosťou. Škôldozorca sa musí
         počudovať. Nie, on si nepraje. Majú pred sebou súrnu robotu a potom musí sa ponáhľať na inú
         školu. Aj pri správaní snaží sa byť veľmi úradný. Učiteľovej mienky si málo všíma,
         častejšie sa obracia na pána farára a pri rozlúčke podá mu len vlažne ruku.
   </p>
   <p>
    Ale učiteľ to nezbadá. Totiž nechce zbadať. Aspoň teraz nie. V budúcnosti zaiste
         dôkladne o celom prípade pouvažuje, lebo aj vo svojom nepríčetnom stave je ešte dosť
         vnímavý. Vycíti, že jeho hra sa chýli ku koncu. Škôldozorca je nebezpečný človek. Svojím
         ľadovým rozumom zmetal a vyvážil všetky nedostatky, ktoré objavil. Dal si záležať aj na
         maličkostiach a nezdá sa, že by chcel prihliadnuť na poľahčujúce okolnosti, ktoré
         nepochybne jestvujú. Nie, nežiada si ani vysvetlenie. Robil si sám úsudky a pravdepodobne
         aj rozhodnutie. Jeho temer nebral na vedomie, akoby už nejestvoval. To znamená, že sa
         nebude okúňať zatiahnuť povraz, ktorý dávno nosí na krku. Ale teraz predsa môže ešte voľne
         dýchať, hlavne zásluhou Paulínky. Všetky deti videli, ako krásne odpovedala, ako ju pán
         škôldozorca pochválil. Doma budú o tom rozprávať a ľudia si zachovajú určitý čas o ňom
         dobrú mienku. Ani na farárovi nevidieť, že by utajoval pod hladkou tvárou úškľabok
         škodoradosti. Zhovára sa s ním priateľsky, ba tu i tam mu polichotí, akoby bol presvedčený
         o jeho úspechu. Škôldozorca má dnes iné pokonávačky, zajtra musí vybaviť na úrade mnohé
         stránky. Niekoľko dní bude vari nosiť vec v hlave. Potom sa s niekým poradí, napíše návrh
         na ministerstvo, zas prejde niekoľko dní, na ministerstve nebudú riešiť len jeho prípad.
         Veď poznáme, ako rýchlo na úradoch vybavujú. Možno prejde aj niekoľko týždňov, mesiac, dva,
         veru. Nuž prečo by sa mal už teraz plašiť. Času dosť. Bez toho nemá kadiaľ uniknúť. Kým bič
         plesne, aspoň sa pousiluje stroviť ovocie poslednej slávy.
   </p>
   <p>
    Preto ochotne ide s farárom na posiedku k pani Hermíne a tu svorne s ním pije hladké
         vína, ktoré nosí z pivnice Matúš, a chváli Paulínku. Veru on hneď prvý rok zbadal, aké je
         to nadané dievča. Mal s ňou málo námahy. Chápala chytro, aj pamätala si dobre, nuž bolo by
         škoda, keby zostala doma. Keď vyjde v ľudovej, mali by ju dať do polgárky, a potom sa
         uvidí. Peniaze nemusia ľutovať. Veru, v tom sa i s pánom farárom zhodnú.
   </p>
   <p>
    Matúš rád počuje od takých pánov chválu na svoje dievča. Ako je známe, mal s ňou dávno
         vyššie úmysly. Rozhodne sa nechcel uspokojiť s tým, aby zapadla medzi dedinskú mládež,
         nosila kvetovanú šatku, kapce, vláčila koše, batohy a trpezlivo čakala, kým si ju dáky
         chasník vezme. Ešte čo. Načo by bol skladal prífungy, zaliečal sa inžinierom, načo by sa
         bol plahočil po robote ešte v krčme a načo by išiel rozširovať dom, keby jeho zať mal iba
         niekde na dvore pod fabrikou plenu zbierať alebo vozíky tískať. Nie, Paulínku čaká iná
         budúcnosť, skvelejšia, prinajmenej jej budú hovoriť milostivá pani. Podľa toho jej vybral
         aj kerestmamu. Keď zastihlo Elvíru nešťastie, stal sa trochu skromnejším, myslel na
         nejakého poriadnejšieho mládenčeka z lepšej rodiny, ktorý by mal jemné a krehké ruky a bol
         by dobrý za notárskeho pomocníka. On by to už nejako zariadil. Ale teraz mu akcie rýchlo
         stúpajú. Usilovne nalieva do pohárikov a núka vznešených hostí. Kto jemu praje, ani on mu
         neumáli a s mienkou pánov on vždy súhlasí. Keď pán rechtor a pán farár vravia, že Paulínku
         treba dať do polgárky, nuž musí sa to stať. Veď v meste bude bývať iba cez zimu, na jar a v
         jeseň môže dochádzať vŕškom domov, ako dochádzali všetky Tóthove deti, keď chodili do
         polgárky, rozhodne, keď sa o veci s pani Hermínou osamote dohovorí, a Paulínke potom iné
         nezostáva, len sa držať ako Tóthove deti.
   </p>
  </div>
 </body>
</html>
