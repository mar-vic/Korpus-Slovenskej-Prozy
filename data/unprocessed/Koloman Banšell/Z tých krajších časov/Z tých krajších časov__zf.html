<html>
 <body>
  <div>
   <div class="titlepage">
    <div>
     <div>
      <h2 class="title">
       <a name="id2540697">
       </a>
       Z tých krajších časov
      </h2>
     </div>
    </div>
   </div>
   <p>
   </p>
   <p>
   </p>
   <p>
    <span class="emphasis">
     <em>
      Arabeska
     </em>
    </span>
   </p>
   <p>
   </p>
   <p>
    Inakší to bol svet, keď mladistvá hruď snívať znala o pekných hodinkách priateľstva, keď
         medzi nami panovala oduševnená revnivosť nie pre lichú samochválu, lež z čistej národnej
         snahy, keď srdcia naše horeli horúcim plameňom lásky k nášmu ľudu, tomu potupenému
         popolvárovi medzi národmi, keď sa krídla ducha smelo rozprestierali, opovrhnúc všetkými
         prísnymi a rozvážnymi kalkulmi,
    <sup>
     [
     <a class="footnote" href="#ftn.id2550339" name="id2550339">
      1
     </a>
     ]
    </sup>
    k medziam pobratimstva slovanskej vzájomnosti. Inakší to bol svet — svet
         poetický, svet krásny, ktorého obzor obrúbený bol krvavou žiarou ranných zôr.
   </p>
   <p>
    Teraz by si tú junač, verabože, ani nepoznal. Rozpŕchla sa, roztratila sa po všetkých
         kútoch vetrovej ruže, ako medoústy básnik hovorí: „Každý svojou pošiel stranou, hnaný žitia
         nevôľou, v osamelých sa havranov zmenil kŕdeľ sokolov“. Roztratili sa a už sa vám skoro ani
         nepoznajú. Už ich nespája v jedno „Kolo“
    <sup>
     [
     <a class="footnote" href="#ftn.id2540772" name="id2540772">
      2
     </a>
     ]
    </sup>
    ani bledá rozpomienka na to posvätné žertvište, na ktorom k nebu šľahával
         združený plameň ich nadšených hrudí.
   </p>
   <p>
    Snáď žiaden z nich nepomýšľa na pominulé blažené hodiny dôverného priateľstva, ale ani
         nie div: na „chlebovej postati“ starať sa im treba o inakšie priateľstvá. Namiesto
         šľachetnej revnivosti zaujala ich prsia prekliata letargia; lež skoro by som bol
         neuznanlivým: znajú oni ešte i závodiť — o slamený veniec ľahostajnosti. Ak z ich národnej
         lásky pozostala ešte aká-taká pahreba, tá nesiaha ďalej od babského vzdychu nad nevýslovnou
         biedou národa.
   </p>
   <p>
    Vravím, inakší to bol svet. Vtedy inakšie slnce svietilo.
   </p>
   <p>
    Aké príjemné je teda ponoriť sa v rozpomienky na zlaté časy bujarého mládenectva. Jednej
         takej rozpomienke nevyrovná sa často ani najvyšší pôžitok, aký doba prozaická je vstave
         poskytnúť. I myslím, že nebudete mať za zlé, keď si o jednej-druhej z tých sladkých
         rozpomienok pobesedujem.
   </p>
   <p>
    Keď zahraničná politika Uhorska neplávala ešte v takých ružových farbách, v akých ju pod Andrássyho
    <sup>
     [
     <a class="footnote" href="#ftn.id2565353" name="id2565353">
      3
     </a>
     ]
    </sup>
    „mnohovplyvným“ ministerstvom zahraničia máme šťastie zhliadať v tie časy sa
         vážne pomýšľalo na opevnenie hraníc rakúsko-uhorských proti Rusku. Odvtedy sa, pravda,
         pomery zmenili. — Zahraničná taktika grófa Andrássyho zbytočnými urobila všetky strachy
         pred nápadmi severného kolosa. Teraz už i vrabce čvirikajú v maďarských časopisoch, že je
         pomer Rakúsko-Uhorska k Rusku najpriaznivejší, najpriateľskejší. Ba niektorí premrštenci,
         ktorým na priateľstve tom nevýslovne mnoho záleží, idú tak ďaleko, že onedlho môžeme od
         nich očakávať také chválospevy o ruskej civilizácii, o ruskom cárovi a o podobných
         nedotknuteľných kvietkoch, akými chválospevmi neohrozovali existenciu Uhorska nikdy ani
         naprepiatejší emisári
    <sup>
     [
     <a class="footnote" href="#ftn.id2572877" name="id2572877">
      4
     </a>
     ]
    </sup>
    a agitátori. Nuž, tomu sa niet čo diviť — časy sa menia a ľudia sa menia v
         nich.
   </p>
   <p>
    Dosť na tom, že Rakúsko-Uhorsko zamýšľalo pred piatimi rokmi opevňovať svoje hranice na
         severe proti možnej invázii ruskej.
   </p>
   <p>
    Prišiel i do Prešova takrečený geniecorps
    <sup>
     [
     <a class="footnote" href="#ftn.id2522915" name="id2522915">
      5
     </a>
     ]
    </sup>
    za tým cieľom, aby kreslil plány pre citadely, ktoré sa na okolitých vŕškoch
         mali stavať, a aby konal iné, s opevňovaním spojené predpráce. Na lúkach šebešských
         zhotovené boli i násypy a valy, aby sa synovia Marsa
    <sup>
     [
     <a class="footnote" href="#ftn.id2523743" name="id2523743">
      6
     </a>
     ]
    </sup>
    austrijsko-uhorského aj v tom pocvičili, ako sa treba pred guľkami ruskými —
         ukrývať.
   </p>
   <p>
    V spomenutom sbore ženistov zamestnaní boli vojaci zväčša českí, šuhajovia, prirodzená
         vec, v kreslení zruční a v počtoch i v merbe zbehlí, čo do šarže, väčším dielom
         poddôstojníci.
   </p>
   <p>
    Medzi nimi vynikal nevšednou národnou uvedomelosťou Václav Hájny. Niektorí zo slovenskej
         študujúcej mládeže prešovskej priľnuli sme k nemu úprimným priateľstvom, lebo bol muž
         nielen vzdelaný, lež aj za vzájomnosť kmeňov slovanských nadšený. V obcovaní s ním naučili
         sme sa, aká mohutná je príťažlivosť kmeňových sympatií a v nejednom z nás vzbudené bolo to
         pevné presvedčenie, že sú sympatie kmeňové, ako to i Kossúth povedal, mohutnejšie, než aby
         zo sŕdc vymazané byť mohli či nátlakom neprajným či útlakom divokým či mačím blyskom
         skvelých sľubov.
   </p>
   <p>
    Ako spomenuté, stáli sme k Václavovi Hájnemu v pomere úprimného priateľstva, lež doložiť
         musím, že korene tohto pomeru nespočívali natoľko v osobnej náklonnosti ako skôr v
         totožnosti národného presvedčenia.
   </p>
   <p>
    Ako sme sa spriatelili s ním? Tak, ako mladé priateľstvá zväčša povstávajú — pri pohári.
   </p>
   <p>
    Akým spôsobom sme sa dostali k pohárom — rozumie sa nie prázdnym, lež pivovým — to tiež
         zaslúži spomenutia ako vec, ktorá u nás nebývala každodenná.
   </p>
   <p>
    Náš druh Záboj Gemerský má zásluhu na tom, že sme sa jedného novembrového večera dostali
         do hostinca k Neumannovi, ktorý toho času najlepšie pivo meriaval. Záboj mal totiž popri
         iných podivínstvach aj tú zvláštnu obyčaj, že ak dostal z domu „recepis“,
    <sup>
     [
     <a class="footnote" href="#ftn.id2523023" name="id2523023">
      7
     </a>
     ]
    </sup>
    nemohol dovtedy pokojne spať, kým si celomesačné „dlžôbky“ nevyplatil a zvyšok
         s veselými priateľmi nestrovil. On sa toho držal, že kto peniaze má, ten je ich otrokom;
         ale sťa červený republikán bol zaťatým nepriateľom každého otroctva.
   </p>
   <p>
    Tuším bolo ku koncu novembra, „recepis“ obyčajne koncom mesiaca dochádzal, keď náš Záboj
         s tvárou uradostenou vstúpil do bytu svojho a, vyskočiac na tri stopy a potom zohnúc sa
         takmer až k zemi, skríkol v sprievode olympijského úsmevu: „Duša moja!“
   </p>
   <p>
    Toto „duša moja!“ malo veľký, lež tajnejší význam než Zábojova báseň „Čierna duma k
         Európe“. Ale kto výrazu tomu rozumel, ten sa pri jeho počutí ozaj mohol potešiť. (Ak si
         rozumel obsahu básní Zábojových, našiel si v nich tiež opravdivý pôžitok.)
   </p>
   <p>
    Zábojov výkrik „duša moja!“ v obyčajnej reči asi toľko znamenal: „Kamarát, dorazil tvrdo
         čakaný, ,recepis‘, môžeme sa ísť trochu zabaviť.“
   </p>
   <p>
    Výkriku Zábojovmu všetky „duše moje“ s radosťou porozumeli, čoho konzekventným výsledkom
         bolo, že sme sa onedlho zhliadnuť mohli pri Neumannovom okrúhlom stolíku, červeným obrusom
         prestretom. Pred nami stáli poháre penivým pivom naplnené.
   </p>
   <p>
    Už sa nerozpomínam, o čom sme debatovali, len to viem, že Záboj bol zadumaný. Snáď
         rozmýšľal o „čiernom dome“, v ktorom sa strojil, keď bude milionárom, vydržiavať
         slovenských spisovateľov. Alebo lúštil tú filozofickú otázku, prečo je to, že je červené
         víno u Zboraya, takrečené „požehnané“, príjemnejším nápojom než Neumannovo pivo?
   </p>
   <p>
    Nie. Náš hostiteľ teraz nedumal ani o „čiernom dome“, ani nefilozofoval o „požehnanom“.
         Myseľ jeho iným predmetom bola zaujatá. Počúval s napnutosťou rozhovor dvoch vojakov, ktorí
         neďaleko nášho stola v ohnivú dišputu boli ponorení. My ostatní nevšímali sme si rozhovoru
         toho.
   </p>
   <p>
    Tu zrazu vyskočí ti náš ľúby Záboj zo stolca, sťaby strela bola vpálila do neho, a v
         okamihu držal ruku jedného z hádajúcich sa vojakov v svojej ruke. Oči Zábojove horeli ako
         drahokam pri lúčoch osvetlenia.
   </p>
   <p>
    Nemali sme času vynášať úsudok nad prenáhlenosťou nášho druha, ale iste každý z nás si
         pomyslel: „Kamaráti, nebude dobre!“
   </p>
   <p>
    Sklamali sme sa. Záboj nemienil sa biť ani nebolo príčiny k tomu.
   </p>
   <p>
    „Priateľu!“ riekol Záboj vojakovi, ktorého ruku bol lapil, „boh vás živ!“ Ten druhý
         vojak s nevôľou pohliadol na Záboja.
   </p>
   <p>
    „Národ, ktorý si vychoval takých horlivých obrancov ako ste vy,“ pokračoval Záboj,
         snažiac sa so zrejmou námahou myšlienku svoju dosť zrozumiteľne vysloviť, „duša moja, národ
         taký je hoden, aby sme si jeho synov uctili. Prijmite moju úctu, šľachetný syn Čiech, odo
         mňa, podtatranského Slovana. Som Záboj Gemerský.“
   </p>
   <p>
    Vojak ten bol Václav Hájny.
   </p>
   <p>
    Takto, hľa, poznali sme sa s ním. Na vyzvanie Zábojovo nechal nemeckého soka osamote, s
         ktorým sa o právach svojho národa dohadoval, a zasadol si v kolo naše. I viedli sme
         rozhovor o tom našom veľnárode. Spomínali sme jeho utrpenia a vzájomne potešovali sme sa a
         kochali sa v nádejach na veľkú budúcnosť rodiny slovanskej.
   </p>
   <p>
    Rozpomienka na tie milé hodiny, ktoré som v kruhu Václava Hájneho strávil, zostane mi
         navždy požehnaná.
   </p>
   <p>
    Verný syn Čiech naučil ma —
    <span class="emphasis">
     <em>
      dúfať nezdolne v lepšie časy národa.
     </em>
    </span>
   </p>
   <p>
   </p>
   <p>
    Podivné bývajú rozmary osudu alebo, keď tak chcete, cesty božie v ľudskom živote. Pre
         rozum smrteľníka, pravda, všetko jedno, či riekneme „rozmary osudu“ a či „riadenie božie“.
         Rozmarnosť nemá žiadnych ustálených pravidiel — práve v tom záleží jej podstata; riadenie
         božie nespravuje sa tiež podľa žiadnej Aristotelovej
    <sup>
     [
     <a class="footnote" href="#ftn.id2523216" name="id2523216">
      8
     </a>
     ]
    </sup>
    logiky — veď ho práve preto menujeme riadením božím… Vec je teda jedna, len jej
         meno je dvojaké. Háčik ale v tom väzí, že ak hovoríme o rozmaroch osudu, v tom prípade
         predstavujeme si osud čo osobu, lebo len osoba môže byť rozmarná. Zosobňovanie osudu je
         však názor pohanský. Nuž a kresťan sa nemôže dopustiť takého nekresťanstva. Otázka je: či
         teda ani kresťanský novelista nesmie zosobňovať slepý osud a spomínať jeho rozmary? Na
         žiaden pád nesmie to činiť, ak je, notabene, perzonifikácia
    <sup>
     [
     <a class="footnote" href="#ftn.id2523237" name="id2523237">
      9
     </a>
     ]
    </sup>
    Cnosti, Noci, Chýru (napríklad u Hollého) atď. kacírskym priestupkom proti
         svätým náukám kresťanstva.
   </p>
   <p>
    Medzitým nechajme stranou takéto suchopárne úvahy, ktoré sú tým zbytočnejšie, čím
         nepodvratnejšie stojí, že nežijeme v časoch privilégií, ale v aranjuezských pekných dňoch
    <sup>
     [
     <a class="footnote" href="#ftn.id2523263" name="id2523263">
      10
     </a>
     ]
    </sup>
    rovnoprávnosti, že nasledovne ani básnik ani novelista nemôže mať za dní našich
         žiadne privilégium pred inými dobrými kresťanmi k nasledovaniu pohanských názorov…
   </p>
   <p>
    Skutočne sú cesty božie v ľudskom živote nevyspytateľné a krátky rozum človeka ani
         poňatia nemá o pohnútkach, podľa ktorých spravodlivosť božia rozhodúva nad lósom
         pozemšťanov. Ľudská krátkozrakosť sa domnieva, že by už i v živote tomto výsledkom cnosti
         malo byť vždy požehnanie a výsledkom hriechu vždy záhuba a pád. Lež čo vidíme? Na krídlach
         prečinov povznáša sa svet do lona zemského šťastia, kdežto cnosť alebo zabudnutá alebo
         potupovaná… bedáriť, žobrať musí. Za zradu na národe spáchanú uložia ťa v ríši jasavej
         slávy…; naopak — za vernú lásku k národu odmenia ťa hladom a na čelo udrú ti čierny biľag
         potupy.
   </p>
   <p>
    Takto odmenil svet i vernú rodolásku grófa Rudnického — vyhnanstvom, potupou a hladom.
         Ó, trpký výsmešok osudu!
   </p>
   <p>
    Ale musím od prvopočiatku vec rozložiť.
   </p>
   <p>
    Prv než by som rozprával, musím ešte o prepáčenie prosiť, že vás opäť chcem zaviesť do
         svätyne Bakchusovej. Musím vás ta voľky-nevoľky zaviesť, hoci viem, že sa častým uvádzaním
         krčiem a hostincov môžem stať podozrivým. Nuž ale mňa nebude ženírovať, ak ma za vrúcneho
         zvelebovateľa Gambrinusovho
    <sup>
     [
     <a class="footnote" href="#ftn.id2523335" name="id2523335">
      11
     </a>
     ]
    </sup>
    a zvelebovateľa Bakchusovho budete držať. Len prosím vás, potom nezabúdajte na
         rovnú mieru, ale pamätajte, že veľkí duchovia bývajú veľkými pijanmi — dôkazov celá kopa —
         preto i veľkí pijani musia byť veľkými duchmi. Zo svojej strany vďačne prijmem titul
         veľkého pijana, spojený s titulom veľkého ducha, jeden bez druhého ale nikdy!
   </p>
   <p>
    Dvaja druhovia z prešovského kolégia, medzi ktorými som ja tiež bol, sedeli v hostinci
         Zborovského pri pohári. Boli veselí, veď práve zložili poslednú polročnú skúšku. Ak sa i
         nejaký zármutok vmiešal do ich radosti, ten iba stade mohol pochádzať, že na zasvätenie
         radosti mali primálo grošov. Aspoň „pfiffy“
    <sup>
     [
     <a class="footnote" href="#ftn.id2523372" name="id2523372">
      12
     </a>
     ]
    </sup>
    pred nimi postaveného, s „kvasnou“ vodou vyše miery preriedeného vínka
         prizrejme dokazujú, že tí šuhajovia nebodaj posledných sedem grajciarov obetovali na oltár
         dobrej vôle.
   </p>
   <p>
    Jednému zo šuhajov sa však po čase národné svedomie začalo búriť. Dešperátny, catonský
    <sup>
     [
     <a class="footnote" href="#ftn.id2523397" name="id2523397">
      13
     </a>
     ]
    </sup>
    výraz jeho tváre prezradzoval to zjavne. Klasicko-sarkastický úsmev mu pohrával
         vôkol jeho úst a malé jeho oči žmurkali s akousi nespokojnosťou spoza okuliarov. V úsmeve
         úst a v žmurkaní očú vyzradená bola asi nasledovná námietka: „Chlape, my sme fatálni,
         nesvedomití lumpi! Tých posledných sedem grajciarov sme radšej na Maticu mohli obetovať.“
         Námietka to, pravda, základná, ale myslím niečo opozdená. Škoda, že sa ona neozvala vo
         svedomí šuhajov prv, než sa ku Zborovskému zatárali.
   </p>
   <p>
    Ten druhý z baviacich sa junušov vonkoncom nedal sa mýliť enigmatickou,
    <sup>
     [
     <a class="footnote" href="#ftn.id2523424" name="id2523424">
      14
     </a>
     ]
    </sup>
    tajuplnou mlčanlivosťou svojho kolegu, ale o rozličných predmetoch
         strako-rapotal s mysľou veselou. Na perorácie
    <sup>
     [
     <a class="footnote" href="#ftn.id2523438" name="id2523438">
      15
     </a>
     ]
    </sup>
    dostal od druha za odpoveď zväčša ľúby, klasický úsmev, v najlepšom páde
         krátku, jadrnú, mnohovýznamnú poznámku.
   </p>
   <p>
    Spoločnosť, záležajúca z dvoch osôb, ktorých povaha v jednom alebo druhom ohľade nápadný
         kontrast tvorí, spoločnosť taká býva obyčajne zaujímavá. Naši dvaja študiózi boli jeden pri
         druhom tiež dosť zaujímavými figúrkami.
   </p>
   <p>
    Možno, že tejto okolnosti mohli pripisovať ten fakt, že istý šedivý pán, ktorý pri tomže
         stole sedel, obrátil na nich svoju pozornosť, trpezlivo naslúchajúc mnohorečného a zvedavo
         skúmajúc mlčanlivého syna múz. A keď ten mnohorečný začal sa i v politike prplať, spomenúc
         pritom s akousi pýchou kde-tu i Slovanstvo, šedivý starček nemohol sa zdržať, aby sa v
         besedovanie nezamiešal.
   </p>
   <p>
    „Vy Slovania, pánovia?“ spýtal sa jasno cvendžiacim hlasom v šumne plynnej poľštine.
   </p>
   <p>
    „Áno, sme Slováci a tak aj Slovania,“ odpovedal naponáhle mnohorečný. Ten mlčanlivý
         pohliadol na cudzinca mnohovýznamne, a hlavou kývnuc, dosvedčoval.
   </p>
   <p>
    I začalo sa besedovanie medzi tromi. Starček rozprával výrečne o svojej nešťastnej „ojczyzne“
    <sup>
     [
     <a class="footnote" href="#ftn.id2506374" name="id2506374">
      16
     </a>
     ]
    </sup>
    a hromžil proti „Moskáľovi“.
    <sup>
     [
     <a class="footnote" href="#ftn.id2506385" name="id2506385">
      17
     </a>
     ]
    </sup>
    Keď spomínal ojczyznu, mnohokrát si vzdychol a hlas jeho bol až do zaplakania
         elegický. Ak mu však prišlo na jazyk slovo Moskáľ, tak premenili sa slová jeho v hnevlivý
         rachot hromu. Lež prednáškou jeho i pri náruživosti previevala akási elegancia.
   </p>
   <p>
    Šuhajovia slovenskí naslúchali rečiam šedivého Poliaka s rozkošou. Tvár mlčanlivého
         zjavne stávala sa mnohovýznamnejšou. Mnohorečný, ktorý sa rečami starcovými cítil byť
         inšpirovaný vyššou mocou, začal paralelu ťahať medzi stavom Poľska a Slovenska a dôraz
         kládol na solidaritu Slovanstva. Starček proti týmto náhľadom nemal námietky, až na jeden
         dodatok: „Áno, solidarita musí byť medzi nami,“ poznamenal, „ale na žiaden pád nie pod egidou
    <sup>
     [
     <a class="footnote" href="#ftn.id2506425" name="id2506425">
      18
     </a>
     ]
    </sup>
    Moskáľa.“ Ku klauzule
    <sup>
     [
     <a class="footnote" href="#ftn.id2506436" name="id2506436">
      19
     </a>
     ]
    </sup>
    tejto nebol síce nútený náhľadmi mnohorečného, ale predsa za potrebné uznal
         zvlášť vyzdvihnúť, že „na žiaden pád nie pod egidou Moskáľa.“
   </p>
   <p>
    A aby klauzulu svoju odôvodnil, prešiel k líčeniu svojich osobných pomerov…
   </p>
   <p>
    „Som emigrant z Poľska,“ hovoril hlasom zlomeným. „Po svete cudzom potĺkať sa musím,
         lebo som sa opovážil proti tyranovi rameno pozdvihnúť za slobodu nešťastnej otčiny. Mal som
         majetok, odňali mi ho; mal som dvoch synov, odvliekli mi ich ako hovädá na Sibír a neviem,
         či im ešte kedy počujem chýru; mal som i kvitnúcu dcéru…, ale o tej nejdem rozprávať, jej
         prach o pomstu volá… Samotný ako prst utiekol som do šíreho sveta, sotva niečím odiaty, a
         utisol som sa na milosť cudzích ľudí ako biedny žobrák. A akýže bol môj hriech? Láska k
         národu a vlasti. Úbohé Poľsko, úbohé!… A ľudia vravia, že to brat, ktorý ťa tak týra a
         súži!“
   </p>
   <p>
    Pri slovách týchto i mnohorečný šuhaj zamĺkol a mlčal ako ryba vo vode; s ľútosťou
         hľadel na šedivého starca, v ktorého očiach zahrávali sa perly horúcich sĺz.
   </p>
   <p>
    Onedlho po žiaľnych slovách starcových treba bolo rozlúčiť sa šuhajom. Zvala ich
         povinnosť. A veď slov útechy krem toho nemali, — tie im na perách primreli.
   </p>
   <p>
    Rozlúčili sa. Vyhnanec pobozkal ich sťa pobratimov.
   </p>
   <p>
    Nedopili ani „pfiff“. Snáď sa báli, že im víno zhorklo od sĺz, čo sa z oka i jednému i
         druhému vykradli do pohára…
   </p>
   <p>
    Pred rozlúčkou prosili si navštívenku emigrantovu.
   </p>
   <p>
    „Navštívenku nemám,“ odpovedal on, „ale vďačne vám do tobolky zaznačím svoje meno.“ I
         zaznačil ho.
   </p>
   <p>
    Iste nemalý bol údiv šuhajov, keď doma nasledovné čítali v tobolke:
   </p>
   <p>
    „Na Rudniku hrabia z Bechczyc, Antoni Rudnicki, emigrant.“
   </p>
   <p>
    „Z grófa žobrák!“ poznamenal kolega mlčanlivý, hľadiac na písmená.
   </p>
   <p>
    „A to pre lásku k rodu a vlasti!“ dodal mnohorečný.
   </p>
   <p>
   </p>
   <p>
    Tužkou načiarané písmená grófa Rudnického sťa relikvie strážim i teraz v tobolke.
         Mnohokrát zahľadím sa na ne a
    <span class="emphasis">
     <em>
      učím sa z nich trpieť za národ.
     </em>
    </span>
   </p>
   <p>
    Lekcia Rudnického je, pravda, niečo ťažšia než Hájneho úloha!
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2550339" name="ftn.id2550339">
        1
       </a>
       ]
      </sup>
      <span class="emphasis">
       <em>
        kalkul
       </em>
      </span>
      — (z lat.) úvaha, výpočet.
     </p>
    </div>
    <div class="footnote">
     <p>
      <sup>
       [
       <a class="para" href="#id2540772" name="ftn.id2540772">
        2
       </a>
       ]
      </sup>
      <span class="emphasis">
       <em>
        „Kolo“
       </em>
      </span>
      — študentský krúžok v Prešove, založený r.
            1870.
     </p>
    </div>
    <div class="footnote">
     <p>
      <sup>
       [
       <a class="para" href="#id2565353" name="ftn.id2565353">
        3
       </a>
       ]
      </sup>
      <span class="emphasis">
       <em>
        Andrássy,
       </em>
      </span>
      Gyula (1823 — 1890) — od r. 1871 minister
               zahraničia Rakúsko-Uhorska, známy nepriateľským postojom proti Rusku.
     </p>
    </div>
    <div class="footnote">
     <p>
      <sup>
       [
       <a class="para" href="#id2572877" name="ftn.id2572877">
        4
       </a>
       ]
      </sup>
      <span class="emphasis">
       <em>
        emisári
       </em>
      </span>
      — (z lat.) politickí agenti.
     </p>
    </div>
    <div class="footnote">
     <p>
      <sup>
       [
       <a class="para" href="#id2522915" name="ftn.id2522915">
        5
       </a>
       ]
      </sup>
      <span class="emphasis">
       <em>
        geniekorps
       </em>
      </span>
      — (z fr.) stavebný sbor (voj. termín.)
     </p>
    </div>
    <div class="footnote">
     <p>
      <sup>
       [
       <a class="para" href="#id2523743" name="ftn.id2523743">
        6
       </a>
       ]
      </sup>
      <span class="emphasis">
       <em>
        Mars
       </em>
      </span>
      — v starorímskej mytológii boh vojny.
     </p>
    </div>
    <div class="footnote">
     <p>
      <sup>
       [
       <a class="para" href="#id2523023" name="ftn.id2523023">
        7
       </a>
       ]
      </sup>
      <span class="emphasis">
       <em>
        recepis
       </em>
      </span>
      — (z lat.) tuná peniaze.
     </p>
    </div>
    <div class="footnote">
     <p>
      <sup>
       [
       <a class="para" href="#id2523216" name="ftn.id2523216">
        8
       </a>
       ]
      </sup>
      <span class="emphasis">
       <em>
        Aristoteles
       </em>
      </span>
      (384 — 322 pr. n. l.) — grécky filozof a
            učenec.
     </p>
    </div>
    <div class="footnote">
     <p>
      <sup>
       [
       <a class="para" href="#id2523237" name="ftn.id2523237">
        9
       </a>
       ]
      </sup>
      <span class="emphasis">
       <em>
        perzonifikácia
       </em>
      </span>
      — (z lat.) zosobnenia neživých
            predmetov.
     </p>
    </div>
    <div class="footnote">
     <p>
      <sup>
       [
       <a class="para" href="#id2523263" name="ftn.id2523263">
        10
       </a>
       ]
      </sup>
      <span class="emphasis">
       <em>
        aranjuezské dni
       </em>
      </span>
      — blažené dni, krásne dni.
     </p>
    </div>
    <div class="footnote">
     <p>
      <sup>
       [
       <a class="para" href="#id2523335" name="ftn.id2523335">
        11
       </a>
       ]
      </sup>
      <span class="emphasis">
       <em>
        Gambrinus
       </em>
      </span>
      — vybájený flanderský kráľ, údajný vynálezca piva,
               patrón krčmárov.
     </p>
    </div>
    <div class="footnote">
     <p>
      <sup>
       [
       <a class="para" href="#id2523372" name="ftn.id2523372">
        12
       </a>
       ]
      </sup>
      <span class="emphasis">
       <em>
        pfiffy
       </em>
      </span>
      — poháre; z nem. die Pfeife — fajka (pohár vo forme
               fajky).
     </p>
    </div>
    <div class="footnote">
     <p>
      <sup>
       [
       <a class="para" href="#id2523397" name="ftn.id2523397">
        13
       </a>
       ]
      </sup>
      <span class="emphasis">
       <em>
        catonský
       </em>
      </span>
      — Cato bol prísny rímsky mravokárca; prísny.
     </p>
    </div>
    <div class="footnote">
     <p>
      <sup>
       [
       <a class="para" href="#id2523424" name="ftn.id2523424">
        14
       </a>
       ]
      </sup>
      <span class="emphasis">
       <em>
        enigmetický
       </em>
      </span>
      — (z gr.) záhadný, tajomný.
     </p>
    </div>
    <div class="footnote">
     <p>
      <sup>
       [
       <a class="para" href="#id2523438" name="ftn.id2523438">
        15
       </a>
       ]
      </sup>
      <span class="emphasis">
       <em>
        perorácia
       </em>
      </span>
      — (z lat.) rečnenie.
     </p>
    </div>
    <div class="footnote">
     <p>
      <sup>
       [
       <a class="para" href="#id2506374" name="ftn.id2506374">
        16
       </a>
       ]
      </sup>
      <span class="emphasis">
       <em>
        ojczyzna
       </em>
      </span>
      — (poľ.) vlasť.
     </p>
    </div>
    <div class="footnote">
     <p>
      <sup>
       [
       <a class="para" href="#id2506385" name="ftn.id2506385">
        17
       </a>
       ]
      </sup>
      <span class="emphasis">
       <em>
        Moskáľ
       </em>
      </span>
      — prezývka Rusa.
     </p>
    </div>
    <div class="footnote">
     <p>
      <sup>
       [
       <a class="para" href="#id2506425" name="ftn.id2506425">
        18
       </a>
       ]
      </sup>
      <span class="emphasis">
       <em>
        pod egidou
       </em>
      </span>
      — (z gr.) pod ochranou, pod mocou.
     </p>
    </div>
    <div class="footnote">
     <p>
      <sup>
       [
       <a class="para" href="#id2506436" name="ftn.id2506436">
        19
       </a>
       ]
      </sup>
      <span class="emphasis">
       <em>
        klauzula
       </em>
      </span>
      — (z lat.) dodatok.
     </p>
    </div>
   </div>
  </div>
 </body>
</html>
