<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e131">
       </a>
       Úvod
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Ak obrátime zrak svoj o tri-štyri storočia spiatky do minulosti talianskej, nie je
         možné, žeby sme nepocítili úžas, zarazenie a ľútosť nad krajinou všetkými pôvabmi prírody
         bohato obdarenou, a predsa najhroznejší obraz biedy, úpadku a skazenosti poskytujúcou. Tak
         sa zdá, akoby si démon podliactva náročky bol vyvolil Taliansko, zem najrozkošnejšiu, za
         javisko divého pustošenia. Snáď tým strašnejšiu podobu dokázať sa snažil v svojom
         podliactve, čím väčšou rozkošou, čím väčším požehnaním božím žiarili večne kvitnúce nivy
         Talianska.
   </p>
   <p>
    Beda národu, v ktorého strede vyrastú divé spory, podlá ziskuchtivosť a nadutá
         vládybažnosť! Anjel šťastia s okom zaslzeným opustí zem, kliatbou nesvornosti obťaženú.
         Beda národu, ktorý nevyspelosťou svojou a nedbalosťou bohorúhavou sa tak poníži, že
         zabudnúc na právo žitia i na všetky nároky, ku ktorým je od večnosti oprávnený, strhne zo
         seba obraz božstva, zmyje z čela svojho pečať ľudskosti a stane sa prostriedkom chúťok
         nekalých, cieľov sebeckých i podnožou nadutosti a tyranie! Ľubovôľa a vďaka povýšenejších —
         to jeho boh i spása jeho. A koniec?… Zo stupňa na stupeň do čierneho zahynutia.
   </p>
   <p>
    Vek renesancie začal sa v Taliansku najbezuzdnejším tyranstvom. Rodiny kniežatské žili v
         ustavičných rozbrojoch. Každé mesto bolo takrečeno osobitným štátom. Kto mal najväčší vplyv
         na obyvateľstvo, už či chytráctvom či bohatstvom, vyšinul sa na stolec vladárenia bez
         ohľadu na rod a pôvod i zásluhy. Vladárenie bez prechmatov nedalo sa myslieť a trvalo len
         dovtedy, kým proti jednému násiliu nezjavilo sa väčšie násilenstvo.
   </p>
   <p>
    Tyrani, predvídajúc, že ich moc už v najbližšom okamžiku stroskotať môže, prirodzená
         vec, snažili sa každú minútu postavenia svojho bohato využiť. I nehľadeli na právo majetku
         ani na právo osoby. Kto sa stal podozrivým, druhého dňa ležal už mŕtvy na doske alebo na
         verejnom mieste zavraždený.
   </p>
   <p>
    Ľud pospolitý nemal iného povolania, leda predávať dýku svoju a úklady tomu, kto
         najlepšie platil. Komu dnes za dobrý peniaz slúžil, toho už zajtra za vyššiu odmenu
         zavraždil. Celý národ bol pelešou zákerníckou, korunovaný tyraniou.
   </p>
   <p>
    Chvalabohu, že sa tie časy pominuli. Tyranstvu odzvonili. Národy žijú slobodne,
         ponáhľajú sa k osvete a blahobytu. Každý z nich určuje si sám cestu, ktorou kráčať chce,
         nedá sa podplatiť, neslúži chúťkam cudzím, oj, veď tyranstva už viac niet…
   </p>
   <p>
    Nemýľte sa! Hydra mnohohlavá, pravda, zmizla, avšak len za tým cieľom, aby sa veku nášmu
         v ohromnej veľkosti hydry jednohlavej zjavila. Za dávnych čias vídali ju v jej pravej
         podobe — nezatajila svoju bytnosť. Teraz odiala sa v cifrovaný oblek krásnych fráz, opásala
         sa mečom rovnoprávnosti a bratstva a na čelo prilepila si jasavú hviezdu voľnosti, aby
         svet, oslepený bleskami hviezdy, nebol spôsobilý videť hnusnú postavu hydry osudnej.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e154">
       </a>
       I
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    V meste Perugii slávi sa dobytie víťazstva. Avšak nemyslite si, že národ v nadšenosti a
         radosti jasá. Čože on má z víťazstva? Či môže pomýšľať, že s víťazstvom spojená je preň
         nejaká výhoda? Ba len povážte: národ nad víťazstvom smúti! A keby nebolo kedy-tedy počuť po
         rínku, skalami vydláždenom, uháňanie rytiera na ohnivom koni a keby v pokútnych uličkách
         predmestia neukázala sa občas blýskavá dýka nejakého banditu, ktorý v nádeji na bohatú
         odmenu ešte po nejakej obeti okom obozretným na všetky strany čiaha, ani by sme nevedeli,
         že sa v Perugii nejaká zvláštnejšia udalosť prihodila.
   </p>
   <p>
    Prečo smúti ten národ? Snáď, že mu vladára milého odohnali? Snáď, že dostal na krk
         nebezpečného tyrana? Jemu je všetko jedno. No smútok jeho v takej obave má pôvod, že čo
         teraz počne, z čoho bude žiť, ak zbroj svoju nebude mať proti komu predávať?
   </p>
   <p>
    Slávnosť víťazstva svätia len v paláci rodiny Baglione, ktorý stojí na hlavnom rínku.
         Tam to ide veselo. Stĺporadie mramorové, pri ktorom je vystavené druhé, živé stĺporadie
         telesnej stráže, ligoce sa v mori jasavého svetla. V sieňach skvostne ozdobených ozýva sa
         rozpustilý hovor a smiech verných prívržencov; časom zašumejú záchvevy lýry trubadúrovej,
         oslavujúcej hrdinstva najnovších dní.
   </p>
   <p>
    Tichá to noc. Tak sa zdá, akoby naslúchala tým rôznym zdraviciam, vynášaným v hodujúcej
         spoločnosti na slávu rodiny Baglione. Slov sladkých, pochlebných jest nadostač. Mnohí, čo
         ešte pred krátkym časom priali stránke protivnej, zvelebujú víťaza s celou úprimnosťou,
         ľudkovia, čo sú tej praktickej zásady, že nie je radno ani výhodne proti prúdu plávať. A
         city nenávisti a hnevu je vraj najľahšia vec do krásnych, klzkých slov zahaliť.
   </p>
   <p>
    Na kresle baršúnovom, zlatom sa lesknúcom, sedí šedivý starček, hlava rodiny Guido. Ťahy
         tváre jeho, ináč každodenné, oživli teraz výrazom neobyčajným; v nich zrkadlí sa nie
         natoľko veľká radosť ako skôr tiché uspokojenie. Z očú, pod hrubé osivené obrvy hlboko
         vpadnutých, prebleskuje lúč utíšeného povedomia. Celá postava Guidova vyjadruje len jeden
         cit, len jednu myšlienku, akoby hovoriť chcel: „Dosiahnuté, dosiahnuté a viac túžob pre
         moje zošlé údy už niet. Keď i na sklonku života stojím, predsa som blažený: rodinu svoju
         postavil som z nízkeho pôvodu na trón vlády v Perugii. Viac nechcem, ďalej túžiť nechcem
         ani nemám za čím. Sokovia moji, nadutí šľachtici, s hlavou rodiny Oddi na čele sú poškrtení
         alebo vyhnaní…“ Guido so škodoradosťou sa pousmial. Možno, že sa v tom trpkom úsmeve
         spytoval: „Všakver, ten mnohovplyvný povýšenec prečiarol vaše splesnivené psie kože,
         prečiarol?…“ Úsmev ten však v jednom okamžiku zmizol. Starče, aká to myšlienka, čo ťa
         odrazu znepokojila?! Čo tam po myšlienkach bojazlivých! Kým synovec tvoj Simonetto žije, z
         bratov udatných najudatnejší, oj, dovtedy sa neboj, neboj, sláva rodiny tvojej nezapadne.
   </p>
   <p>
    V myšlienky pohrúženého Guida vytrhla z dumania tichosť, ktorá sa okamžite po celej sále
         rozložila. Oči všetkých upreté boli ku hlavnému vchodu siene. Len okamžitá tichosť a hneď
         zatým extatické
    <sup>
     [
     <a class="footnote" href="#ftn.d56e173" name="d56e173">
      1
     </a>
     ]
    </sup>
    výkriky začali hrmieť akoby jedným hrdlom: „Evviva
    <sup>
     [
     <a class="footnote" href="#ftn.d56e179" name="d56e179">
      2
     </a>
     ]
    </sup>
    Simonetto Baglione! Nech žije víťaz! Evviva Simonetto!“
   </p>
   <p>
    Podopretý o rameno svojho brata Astorrea, vstúpil do sály synovec Guidov, mladý,
         osemnásťročný Simonetto.
   </p>
   <p>
    Mládenec zaujímavý, vzrastu štíhleho, ešte nie dosť pevného, tváre viac detinskej,
         panenskej, ale s výrazom odvážlivosti a tieňom nevyvinutej prísnosti. Bohaté kučeravé vlasy
         farby čiernej príjemný kontrast tvorili s nežnou tvárou, viac bledou než červenkastou. Malé
         husté fúzy boli ešte v prvotnom štádiu vývinu. Ťažké brnenie rytierske zväčšovalo
         interesantnosť Simonettovu. Vidieť ho v tomto brnení železnom, kde-tu pozlátenom, a so
         šišakom ozdobným, na ktorého vrcholci zlatý sokol sa ligotal, veľmi upamätúvalo na mýtický
         zjav bohyne Minervy.
    <sup>
     [
     <a class="footnote" href="#ftn.d56e189" name="d56e189">
      3
     </a>
     ]
    </sup>
   </p>
   <p>
    Simonetto prikročí pred kreslo Guidovo chodom vážnym, istým, avšak nie prehnane
         grandióznym, takže sa zdalo, akoby podporu Astorreovu medzitým nepotreboval. Prikročí, na
         koleno skloní čiernu kučeravú hlavu, odpáše meč svoj a rečie:
   </p>
   <p>
    „Ako hlave rodiny Baglione prinášam vám a odovzdávam, strýče, svoj meč. Odovzdávam ho,
         aby som ho z vašej ruky, ak bude treba, opäť obdržal na obranu nášho nadpráva. S ním
         skladám do ruky vašej i poslušnosť svoju, spolu i so svätým sľubom, že za rodinu našu
         hotový som nadobudnúť si nielen dvadsať rán ako dnes, ale podstúpiť aj smrť!“
   </p>
   <p>
    Starec podal Simonettovi ruku a pobozkal ho na čelo. „Kto krst krvavý tak udatne
         prestojí,“ hovorí Guido, „ten ma v tom presvedčení utvrdzuje, že uprednostnenie slávnej
         rodiny Baglione má predsa budúcnosť. Boh ťa živ!“
   </p>
   <p>
    V hodovaní pokračovalo sa ďalej. Stredobodom celej spoločnosti bol Simonetto. Krásky
         točili sa vôkol neho, obdivujúc a zvelebujúc jeho hrdinstvo. Rytieri v bojoch zostarlí za
         šťastie si pokladali, ak s mladým víťazom slovo mohli preriecť. Lýry pevcov Simonetta
         oslavovali.
   </p>
   <p>
    Onedlho vzdialil sa Simonetto do izbietky, lebo hluk besedovania zväčšoval mdlobu jeho
         tela, ranami zoslabeného.
   </p>
   <p>
    Pri jeho odchode znela luzná piesenka jedného pevca, strunami varyta majstrovsky
         sprevádzaná.
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       <span class="emphasis">
        <em>
         Mnohé ťa vence krášlia, jun milý,
        </em>
       </span>
       <span class="emphasis">
        <em>
         a vence tie ti slávu vzdávajú.
        </em>
       </span>
       <span class="emphasis">
        <em>
         Zložiť k nohám tvojim že môžu česť,
        </em>
       </span>
       <span class="emphasis">
        <em>
         rytieri sa v radosti hojdajú.
        </em>
       </span>
       <span class="emphasis">
        <em>
         Mnohé ťa vence krášlia, môj milý,
        </em>
       </span>
       <span class="emphasis">
        <em>
         mne k nim pridať nemožno už viacej.
        </em>
       </span>
       <span class="emphasis">
        <em>
         Ó, ešte len jeden kebys’ prijal:
        </em>
       </span>
       <span class="emphasis">
        <em>
         veniec mojej ľúbosti horiacej!
        </em>
       </span>
      </span>
     </p>
    </div>
   </p>
   <p>
   </p>
   <p>
    „Veniec mojej ľúbosti horiacej!“ — slová tieto sa opätovali. Simonetto počúval ich
         odznievaie. Keď utíchol posledný zvuk akordu, zastal Simonetto na okamih medzi stĺporadím
         koridoru a okom orlím pohliadol hore, akoby sa na niečo rozpamätal.
   </p>
   <p>
    „To jej pieseň,“ šeptal pre seba, „jej, čo mi v okamihu bitky, keď poranený na koňa som
         sa dvíhal, z obloka oproti ležiacej ulice bielou šatkou zakývala. Musím vidieť toho pevca,
         musím zvedieť od neho…“ Potom hlasne rečie Astorreovi: „Vrátim sa do siene!“
   </p>
   <p>
    „Nemožno, brat môj,“ odpovie tento, „veľmi si slabý a tak sa mi vidí, že začínaš od
         mdloby blúzniť.“
   </p>
   <p>
    „Vrátim sa!“
   </p>
   <p>
    „Nedovolím!“ odsekne Astorre určite. „Na takú urážku etikety čože by riekli naši pyšní
         prívrženci?“
   </p>
   <p>
    Simonetto poslúchol brata.
   </p>
   <p>
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e173" name="ftn.d56e173">
        1
       </a>
       ]
      </sup>
      <span class="emphasis">
       <em>
        extatické
       </em>
      </span>
      — (gr.) nadšené, vzrušené.
     </p>
    </div>
    <div class="footnote">
     <p>
      <sup>
       [
       <a class="para" href="#d56e179" name="ftn.d56e179">
        2
       </a>
       ]
      </sup>
      <span class="emphasis">
       <em>
        evviva!
       </em>
      </span>
      — (tal.) nech žije!
     </p>
    </div>
    <div class="footnote">
     <p>
      <sup>
       [
       <a class="para" href="#d56e189" name="ftn.d56e189">
        3
       </a>
       ]
      </sup>
      <span class="emphasis">
       <em>
        Minerva
       </em>
      </span>
      — bohyňa vedy a umenia, u Grékov aj vojny.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e257">
       </a>
       II
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Vo výklenku okna, ťažkými hodvábnymi oponami od siene oddeleného, sedel v dôvernom
         rozhovore Giordano so svojou milenkou Giudittou. Mali znamenitú príležitosť k ľúbostným
         rečiam, k stískaniu rúčok a k bozkom, ukrytí pred celou spoločnosťou. Avšak ich rozhovor
         točí sa o tak zaujímavom predmete, že na povinnosť srdca úplne sa pozabudlo. O čom sa
         zhovárajú?
   </p>
   <p>
    Nebuďme zaľúbenému páriku dlho na prekážku; vypočujme iba to dôležitejšie z jeho
         rozhovoru.
   </p>
   <p>
    „Možné je, duša moja,“ rečie Giordano, „že by som sťa vojak i stranícky súdil o
         Simonettovi. Veď vieš, že my rytieri v záležitostiach lásky a udatnosti bývame žiarliví.
         Avšak napriek tomu vysloviť sa musím, že Simonetto zdal sa nám dnes v bitke na námestí nie
         obyčajným hrdinom, ale polobohom.“
   </p>
   <p>
    „Ach, tak mladý šuhaj, ešte chlapčisko, a už by sa vedel vyznačovať? Ja ver mienim, že z
         teba tiež len straníckosť hovorí,“ rečie Giuditta, úľubne premeriavajúc pohľadom Adonisa
    <sup>
     [
     <a class="footnote" href="#ftn.d56e272" name="d56e272">
      4
     </a>
     ]
    </sup>
    svojho, a v tom pohľade chcela snáď vysloviť, že by sa nejaká hrdinskosť
         neobyčajná od neho, t. j. Giordana už skôr očakávať dala a mohla.
   </p>
   <p>
    „Práve myslím,“ odvetí Giordano, „že mladý ohnivý vek bol príčinou hrdinského jeho
         skutku. K tomu sa zaiste nie malá ľahkomyseľnosť vyžadovala napadnúť nepriateľa, niekoľko
         sto mužov silného, dvoma-troma desatinami našských, ktorí náhodne boli naporúdzi. Teraz po
         víťazstve je, pravda, aj iným ľahko povedať, že to bol výtečný, blahodarný kúsok. Lebo veru
         ak nie Simonetta, tak neviem, či dnes neboli by sme my viseli na tomto baglionskom paláci,
         ako visia na ňom oddiovskí stotridsiati obesenci…“
   </p>
   <p>
    „Nespomínaj, prosím ťa…“ rečie Giuditta, stiahnuc nepríjemné vrásky na čele, „nech
         pozabudnem, že nad nami visí stotridsať mŕtvol.“
   </p>
   <p>
    „Ale počuj, Giuditta,“ vraví Giordano hlasom vyvýšeným, na poznámku Giudittinu drzosťou
         presiaknutým, „víťazstvo preto naklonilo sa k nám, že Simonetto horkokrvný vrhne sa na
         útočníkov v prvom okamihu, kým Perugijčania nemali času nahliadnuť, kto je v presile a ku
         komu sa teda majú pripojiť. Pravdaže, Simonetto mal draho zaplatiť odvážlivosť svoju.
         Dvadsiatimi — počúvaj, Giuditta, a nezadumaj sa — dvadsiatimi ranami trafený padne mládenec
         z koňa. Videl som ho v seči klesajúceho a mráz ma prechádzal. Ale v tomže okamihu, akoby ho
         biely akýsi cherub novou zmužilosťou bol nadchol, ťažko zastonúc jeden raz, opäť vyšvihne
         sa na vraníka… Oj, bol to zjav krásny vidieť Simonetta s novým nadšením sa rútiť do zmesice
         divej. Kto ho videl, mladého šuhaja s tvárou panenskou, odiateho v pozlátené brnenie a so
         šišakom, na ktorom sa zlatý sokol blýskal, ten pocítil v hrudi svojej oduševnenie vyššej
         moci. Perugijčania, unesení hrdinstvom mladého Simonetta, začali sa hrnúť k nám a víťazstvo
         bolo na strane našej!“
   </p>
   <p>
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e272" name="ftn.d56e272">
        4
       </a>
       ]
      </sup>
      <span class="emphasis">
       <em>
        Adonis
       </em>
      </span>
      — mladík-krásavec, obľúbenec bohyne Venuše.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e286">
       </a>
       III
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Pozde po polnoci rozchádzali sa rytieri z oslavy víťazstva domov.
   </p>
   <p>
    Ridolfo, brat Guidov, muž podobne vysokého veku, chce sa odobrať tiež na odpočinok. I za
         povinnosť si pokladá, aby nezavdal príčinu k obavám a podozreniu nejakému, zaželať pred
         odchodom staršiemu bratovi, hlave rodiny, šťastie, nepokalenú slávu a sladký odpočinok po
         dni víťazstva.
   </p>
   <p>
    Ale Guida nikde niet medzi pozostalými rytiermi.
   </p>
   <p>
    Kam sa podel Guido?
   </p>
   <p>
    On už prv opustil spoločnosť a utiahol sa do izbietky.
   </p>
   <p>
    Tam v izbietke vidíme ho pred svätým krucifixom v skrúšenej modlitbe kľačať. Pery sinavé
         pohybujú sa trhane, suché jeho ruky sú kŕčovite skľúčené, sivé vlasy ako na zúfalcovi
         rozkutrané. Celé telo trasie sa… Snáď od nábožných citov? Nie! Lež trasie sa od víchru
         burácajúceho — svedomia.
   </p>
   <p>
    „Nemožná milosť,“ šepce neistý hlas, „nemožná… Drahá sláva, mnohou krvou ofŕkaná… Dal si
         mi hojnosť zemských statkov — ja použil som ich ku klamu, násiliu a ku vražde. Sčítané
         hriechy moje i odvážené. Odvážené, lež nie sčítané. Vševedúci si, ale či spočítaš množstvo
         previnení mojich?… Ja ťa neznal; znal som len jedného boha — slávu sveta. Modle tejto
         venoval som mladosť, usilovnosť, majetky, dušu svoju, všetko, všetko, všetko!… Ó,
         neodvracaj sa odo mňa! Veď už nechcem milosti, nechcem odpustenia, len dýky svoje nevmáčaj
         tak hlboko do srdca môjho! Len tie mátohy, čo ma všade prenasledujú, len tie odpuď,
         rozožeň. Ony ma strašia, ony sťa vampír cicajú posledné kvapky žíl mojich. Pohľaď, už sa
         údy hýbať nevládzu, už sú vyschnuté… Milosť — milosť!…“
   </p>
   <p>
    Starec bez vedomia klesol na tvár. Tak ležal za dlhší čas. Len kedy-tedy bolestne
         zastonal, ako lev ranený keď s ťažkým chrapotom posledný lúč krvi zo seba vydychuje.
   </p>
   <p>
    V tomto položení našiel Ridolfo Guida. Pristúpil k nemu, oslovil ho, ale odpovede
         nedostal. Konečne zdvihol zúfalého starca zo zeme a uprostred potešovania odviedol ho na
         lôžko.
   </p>
   <p>
    „Tie mŕtvoly z paláca preč, preč…,“ povedal Guido s námahou, kladúc sa do loža.
   </p>
   <p>
    „Ráno päťatridsať oltárov na námestí postaviť,“ riekol po dlhšej prestávke.
   </p>
   <p>
    „I slávnostnú procesiu…“ S týmito slovami usnul Guido.
   </p>
   <p>
    „Stane sa, čo hlava rodiny velí,“ odvetil Ridolfo.
   </p>
   <p>
    O chvíľu prebudí sa Guido, lež so slovami — „kňazi nech za tri dni omšu čítajú“ — usne
         poznovu.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e324">
       </a>
       IV
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    V malej cele leskne sa slabé svetlo skúpeho kahanca. Neďaleko kahanca otvorená je veľká
         kniha, ktorej hrubé litery, tak sa zdá, pri kmitaní svetielka na spôsob diablikov
         poskakujú. Svätá to kniha… Možno teda jej písmená i len porovnať so zlými duchmi? Ó, prosím
         vás, pri nedostatočnom svetle rozumu ako často zjaví sa nám i tá najsvätejšia vec v podobe
         opovrhnutiahodnej!
   </p>
   <p>
    Nad svätou knihou meravo je skľúčené dvoje rúk, suchých ako haluz v zime.
   </p>
   <p>
    Mníška suor
    <sup>
     [
     <a class="footnote" href="#ftn.d56e337" name="d56e337">
      5
     </a>
     ]
    </sup>
    Colomba, v nábožnom živote zošedivená starenka, sa modlí.
   </p>
   <p>
    Opätované klopanie zvonku na obločnici železnej nečuje.
   </p>
   <p>
    Konečne sa preberie z citov posvätných.
   </p>
   <p>
    „Kto ma to vyrušuje v tak pozdnej dobe?“ prerečie hlasom nežným, útlym, od pobožnosti
         skrúšenej ešte ovanutým.
   </p>
   <p>
    „Odpustenie, sestra ctihodná,“ zaznie zvonka hlas trasľavý, „že vás v tejto nočnej
         hodine búrim. Avšak…“
   </p>
   <p>
    „Ach, ste to vy? Vítam vás. Vďačne poslúžim radou.“
   </p>
   <p>
    Suor Colomba otvorila okenice; za mrežami zjavila sa zohnutá postava starcova. Bol to
         Guido.
   </p>
   <p>
    „Rozpovedzte dôverne, čo vás opäť znepokojuje,“ vraví príjemne starenka, „čo vás bolí,
         čo vás trápi? Lebo keď slová moje i nie sú vstave uspokojiť vás a potešiť, uspokojenie
         nájdete aspoň v tom, že ste srdca svojho tiesne pred niekým dôverne mohli odhaliť.“
   </p>
   <p>
    „Z úst vašich, božia sestra,“ riekol Guido, „plynie pre dušu moju manna potechy
         nebeskej. Koľko razy vyrušoval som vás už, aby som na slovách vašich pookrial! A ja
         vzdialil sa od vás vždy s novým potešením… Verte mi, hanbím sa, že som návštevami svojimi,
         ktoré sa často opätujú, nepríležitý.“
   </p>
   <p>
    „Kresťanská povinnosť slúžiť velí blížnemu v každom čase a mne i priateľská povinnosť…,“
         prerušila prúd reči Guidovej suor Colomba.
   </p>
   <p>
    „Dlho zdráhal som sa i teraz. Bojoval som v izbietke sám so sebou. Hľadal som potechu vo
         veštbe hviezd a veštba tá, bárs sprvu príjemná, zvestovala mi koniec prekliaty. Nastrašený
         prstom osudu —“
   </p>
   <p>
    „Riadenie božie,“ rečie s láskavým úsmevom Colomba, „nečiní závislým šťastie ľudské od
         behu hviezd. Dôvera v boha nežiada znamenia budúcich časov, ona počúva len na hlas
         svedomia. Jestli je hlas ten čistý, nepomútený, ona okom bezstarostným a nezvedavým hľadí v
         ústrety nasledujúcemu dňu i časom budúcich i večných vekov. Priateľu, duch váš je opäť
         nemocný.“
   </p>
   <p>
    Miesto odvety ťažký, hlboký vzdych vyslobodil sa z pŕs Guidových.
   </p>
   <p>
    Suor Colomba mlčala.
   </p>
   <p>
    „Ach, nemocný!“ rečie po malej prestávke starec, „nemocný, otrávený, zničený! Domnieval
         som sa, že keď ctižiadosť moja dosiahne cieľa svojho, budem tým najšťastnejším stvorením na
         svete. Avšak teraz vidím, že vystúpivší na prestol perugijský, na najvyšší stupeň, za
         ktorým som túžil, klesol som do najhlbšej priepasti nepokoja a duševnej rozorvanosti.“
   </p>
   <p>
    „Často tak tomu býva v živote ľudskom,“ odvetí suor Colomba, „že márna túžba, ktorej sme
         všetko obetovali, po dosiahnutí cieľa len sklamanie a osteň bôľov v srdci našom zanechá.“
   </p>
   <p>
    „Ach, všetko som obetoval i ja ctižiadosti svojej! — Poznali ste ma, keď som bol
         chudobný? Nie, lež počuli ste to. Avšak sotva vám kto povedal, lebo len ja sám viem to
         posiaľ, že krádežou, zbojom, podvodom, vraždou učinil som rodinu Baglione bohatou. Ó, ja
         nerátal som zle za mladi!“ Pri týchto slovách trpko sa pousmial Guido. „Vedel som, že
         peniaze vládnu vo svete. Počujte ďalej. Bohatstvá svoje upotrebil som k rozšíreniu a
         upevneniu svojho vplyvu na obyvateľstvo Perugie, od najnižších tried počínajúc. Bol som
         štedrý, obetavý, pomáhal som biednym, podkupoval zadĺžených aristokratov. Do svojho domu
         vedel som pritiahnuť za úprimných priateľov ľudí takých, o ktorých som vedel, že mi byť
         môžu nebezpečnými sokmi. Získavší vplyv na všetky súkromné i verejné záležitosti v meste
         našom, zaplňoval som úrady ľuďmi nespôsobnými, svojimi satelitmi, služobníkmi, moc šľachty
         som intrigami nivočil, dal som zneucťovať panny, aby som vážnosť vysokých rodín pred ľudom
         podkopal… Chtiac byť úplne bezpečným, hanebne som vyhnal z mesta Varanov, Oddiovcov ako
         zradcov vlasti. Biele prášky miešať… Hah, bojím sa všetky zločiny svoje vypočítavať, aby
         vás pri mne kára nebies nezastihla! Pohliadnite na tieto vrásky tváre mojej; v každej z
         nich zaorané je semä večnej kliatby, večnej!…“
   </p>
   <p>
    Suor Colomba s výrazom vnútorného pohnutia naslúchala slovám Guidovým. Nechcela veriť
         vlastným ušiam. Ten nábožný muž, čo i pred niekoľkými dňami päťatridsať oltárov dal na
         námestí vystaviť, čo rozkázal slávnostnú procesiu, čo dal omšu čítať za tri dni — ten
         nábožný muž nevedel sa jej spratať do tejto postavy hroznej, ktorú pred sebou videla.
   </p>
   <p>
    Nedivme sa teda, že slová Colombine boli potom priostré, bezohľadné. Svätá horlivosť, do
         ktorej sa nevdojak i cit nepríjemného sklamania vlúdil, tak sa zdalo, vysoko vyčnievala nad
         láskyplným, utešujúcim zachádzaním v duchu tichosti.
   </p>
   <p>
    Prirodzená vec, že tu nebolo viac miesta na potešovanie, ak sa Colomba nechcela stať
         spoluvinnou Guidovho podliactva. Tu potecha len v jednom záležala: zroniť, znivočiť. Len
         keď sa toto stane, myslela si Colomba, len keď Guido ešte hlbšie pocíti podliactvo svoje,
         keď sa sám so sebou až do zúfania rozíde, potom otvoria sa výhľady na lúč milosti božej.
   </p>
   <p>
    „Úbohá naša domovina!“ — tak rečnila medzi iným suor Colomba, „hrozný zastihol teba hnev
         nebies! Brat zúri proti bratovi, sestra utekať musí pred sestrou. Spory, diablom nadutosti
         rozdúchavané, nenávisť zaslepená, rozbroje ustavičné, šliapanie práva zasadli si na trón.
         Ľud ubiedený, skazený. Vlastenci, ktorí majú prednosť podľa večných zákonov božích i podľa
         práva minulosti, biľagovaní za vlastizradcov v šírom svete sa túlať musia. Nečestní
         povýšenci hospodária podľa ľubovôle s majetkami i krvou občanov… Ó, prinavráťte sa, doby
         svornej jednoty, doby bratského pokoja! Preč, vládybažnosť, preč, pýcha pekelná! Zrecte sa
         nárokov, ktoré vám podľa žiadneho práva nenáležia, ktoré si len v zaslepenosti podlej
         prisvojujete. Pokoj medzi bratmi i láska i svornosť i dôvera! — Starče nešťastný, vy začať
         musíte, vy dať musíte pokyn k blahodarnému obratu. Všetko závisí od vás. Boh vás tresce.
         Vravíte, že ste biednik. Ó, ako hlboko klesnúť ešte môžete do močiara záhuby, ak
         nenapravíte dosť zavčasu previnenia svoje. Nebudete mať nikdy pokoja, nikde utíšenia, ani
         na zemi ani tam na tom svete. Pokánie, pokánie!… Neutešujte sa tým, že ste vy už okrem toho
         blízko k hrobu. Vravím vám, že ak sa neponížite, ťažká, prísna kára nebies spočívať bude na
         celom vašom pokolení i prapokolení!“
   </p>
   <p>
    Guido sa triasol na celom tele, ako keď vietor zašuští konármi vyschnutej, vetchej vŕby.
   </p>
   <p>
    Nevedel, kedy a ako odišiel od obloka nemilosrdnej mníšky.
   </p>
   <p>
    Guido bol znivočený. Pevne sa odhodlal, že z prestolu perugijského dobrovoľne zostúpi.
   </p>
   <p>
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e337" name="ftn.d56e337">
        5
       </a>
       ]
      </sup>
      <span class="emphasis">
       <em>
        suor
       </em>
      </span>
      — (tal.) sestra.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e393">
       </a>
       V
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    „Prichádzaš?“
   </p>
   <p>
    „Šťastlivo.“
   </p>
   <p>
    „Stráže pri bráne prepustili ťa bez urážky?“
   </p>
   <p>
    „Ťahy tvojho pera boli bezpečným štítom.“
   </p>
   <p>
    „Aká zvesť?“
   </p>
   <p>
    „Na jazyku príjemná, tu v lístočku príjemnejšia.“
   </p>
   <p>
    „Píše mi? Ach, Atalanta ľúba!…“
   </p>
   <p>
    Simonetto zvedavo vytrhol malý lístok z ruky poslovej. Jeden okamih — a pečiatka bola
         zlomená. Simonetto chcel čítať.
   </p>
   <p>
    „Hola! veď je už noc a tie hviezdy netrebne sliepňajú,“ rečie nevrlo, ohliadajúc sa za
         svetlom.
   </p>
   <p>
    Odpustenie, ctení čitatelia, i mne len teraz napadlo, že som vám ešte nepredstavil toho
         posla, čo Simonettovi lístok doniesol. A predstaviť vám ho chcej-nechcej musím. Vy síce
         pravdepodobne nie ste veľmi zvedaví; hja, ale úbohý novelista na pozore byť musí, aby si
         ľahkomyseľným ignorovaním osôb, ktoré sa za veľmi dôležité pokladajú, pomstychtivosť oproti
         sebe nepobúril. Lebo nemáte väčších sokov, než je prázdna nadutosť a ľahostajné
         fumigovanie.
   </p>
   <p>
    Mám teda česť predstaviť v tomto mladom, odhodlanom šuhajovi známeho trubadúra menom
         Paolo Corsaro.
   </p>
   <p>
    Jeden z jeho lyrických plodov už poznáte. Rozpomínate sa na ten veršík, čo v paláci
         baglionskom švárnemu Simonettovi tak pobúril krv? Ten veršík vyspevoval a vyhúdal skutočne
         náš Paolo Corsaro.
   </p>
   <p>
    Simonetto nemal pokoja, dokým nevypátral, kto to prednášal tú mnohovýznamnú piesenku.
         Mnoho pátrania to stálo, ale prosím vás, veď dobre viete, že keď sme zaľúbení, vtedy sme
         najlepší inkvizítori.
   </p>
   <p>
    Ináč Paolo sa nedal dlho hľadať z dvoch príčin: jedna z nich bola odmena od Atalanty,
         druhá bola odmena od Simonetta. A Paolo bol šuhaj praktický. Od mladi sa učil s remeslom
         vyspevovania i remeslo jedným úderom dve muchy zabíjať. I samému teda záležalo na tom, aby
         pozornosti Simonettovej neušiel.
   </p>
   <p>
    V ten deň, keď sa bitka na námestí strhla, bol Paolo prítomný na hostine u Atalanty.
         Lebo nie je to móda ododnes, že veršovníci radi uchádzajú sa o priazeň a vďaku slávnych,
         veľmi vplyvných ľudí; je to móda tak dávna ako umenie básnické. Móda táto bola smerodajná i
         pre trubadúrov veku renesancie, tým viac, že tyranom veľmi na srdci ležalo, aby si slávnych
         pevcov okolo seba zhromaždili a získali.
   </p>
   <p>
    Akonáhle Atalanta videla z obloka, že je víťazstvo Baglionov rozhodnuté, nútenou sa
         cítila, ako jedna z popredných osôb rodiny Oddi, rýchle sa zobrať a útekom život svoj
         zachrániť, čo sa jej tajnou chodbou paláca skutočne i podarilo.
   </p>
   <p>
    Pred uprchnutím pribehla Atalanta k Paolovi a, podávajúc mu ruku, riekla:
   </p>
   <p>
    „Priateľu, vy poznáte tajnosti srdca môjho, viete, komu som toť ručníkom kývala. Pri
         slávnosti víťazstva nezabudnite na povinnosť. Obozretne, vrúcne… zbohom!“
   </p>
   <p>
    Paolo vykonal, čo mu bolo naložené. Na slávnosť sa teda dostavil a spieval za
         odchádzajúcim Simonettom krátku piesenku Atalantinu.
   </p>
   <p>
    Jarý Simonetto priľnul k Paolovi opravdivým priateľstvom mládeneckým. Veď trubadúr tento
         bol mu poslom ľúbosti, anjelom blaženosti. Simonetto dobre vedel, že pomoc takéhoto
         priateľa potrebovať bude ešte i naďalej.
   </p>
   <p>
    A darmo je, do priateľstva vmieša sa vždy i niečo zo sebeckého živlu. Predstavte si
         mládenca osemnásťročného, v ktorého hrudi prvý raz sa ozývať začína ten súzvuk čarovný,
         sladkých túžob plný, to chvenie útle celej duše, tá príťažlivosť tajomná jednej bytosti k
         druhej, to vrenie a kypenie lúčom milostného oka rozprúdenej krvi, to blažené snívanie pri
         sebavedomí, tá večne neklesajúca snaha stratiť sa vo vlnách nekonečného blaha, to rojčenie
         nepovedome ľstivé zaniknúť pre dušu vyvolenú a v tom zániku sa znovu nájsť… Predstavte si
         mládenca, v ktorého hrudi ozývať sa začína prvá plamenná ľúbosť, a máte odôvodnenú na
         jednej strane hrdinskosť, na druhej priateľskú prítulnosť Simonettovu. Ľúbosť, čo mohutný
         ťah po individualizovaní, stiahne široké hranice kozmopolitizmu v užší okres nadšenosti za
         národ, za rodinu a za priateľstvo.
   </p>
   <p>
    Ale kamže sa nám podel Simonetto?
   </p>
   <p>
    Tam na rohu ulice pri svetle lampy kochá sa on v čítaní milených riadkov Atalantiných.
         Veď je to prvý lístok, čo mu Atalanta a vôbec žena písala.
   </p>
   <p>
    Viem, že ste zvedaví na obsah listu, tým viac, že Atalantu ešte bližšie nepoznáte.
         Oboznámim vás teda s jej listom.
   </p>
   <p>
   </p>
   <p>
    Milý priateľu!
   </p>
   <p>
    Riadky Vaše blažene na mňa pôsobili; blažene preto, že presvedčila som sa z nich o Vašom
         vrelom súcite so mnou. Vyznať Vám musím, že som bola v nemalej miere prekvapená. Mládenče,
         nezabúdajte, aká veľká diaľka času leží medzi rokmi našimi, nezabúdajte, že ja mám už syna,
         ktorý je starší od Vás. Jestli ja, slabá žena, prezradila som v chovaní svojom viac
         náklonnosti, než sa svedčí, oproti Vám, ó, to prehliadnite mi. Neobviňujte mňa, lež
         zvláštnu moc nebies, ktoré napriek vôli mojej naplňujú mi srdce novým, horúcim prúdom
         citov… Nad prúdom týmto ja panovať nevládzem, on unáša ma v prvé dni mladosti do ríš
         báječných, ktorých slasti som už pocítila, no v ríšach tých sťaby len teraz ešte čakala na
         mňa hĺbka a nesmiernosť blaženstiev ešte nikdy neokúsených.
   </p>
   <p>
    Avšak túžby srdca môjho len vo vlasti pokojnej a blaženej dokážu ma učiniť šťastnou. Ja
         nechcem tyranstvo, ale práv rodiny našej, práv svätých, ďalekou minulosťou potvrdených, sa
         zriecť nemôžem ani nesmiem. A radšej vytrhnem koreň srdca svojho, než aby som preň
    <span class="emphasis">
     <em>
      zaprela seba.
     </em>
    </span>
    Vy pokladáte ma za nepriateľa rodiny Vašej. To je
         domnenie klamné. Ja nie Vás, ale prechmaty Vaše nenávidím. A to Vám doprosta rečiem, že
         nenávisť táto, lebo vzťahuje sa na hriech, je na božej pravde založená. Nerozmyslené
         tyranstvo Oddiovcov a nečestné prechmaty Baglionov — proti tým brojiť neprestanem. Vlasť
         naša len potom skvitne, keď tieto dva protiklady sa vyrovnajú. A že časy bratskej zhody a
         lásky skôr-neskôr zasvitnúť musia nad Perugiou, to je moje pevné presvedčenie, ktoré ma
         sklamať nemôže.
   </p>
   <p>
    Odôvodnené bude teda, že návrh Váš, aby som sa domov z vyhnanstva navrátila, neprijímam.
         Nie preto, akoby som nedúfala, že ujec Váš k návratu môjmu privolí, nie preto, že som v
         Perugii nateraz snáď ani životom nie istá, ale z tej príčiny, že pod železnou rukou podlého
         bezprávia živoriť nikdy nebudem.
   </p>
   <p>
    Znajte teda, že úprimnú náklonnosť k Vám tajiť nechcem; znajte ale i to, že snahy moje
         proti neprávostiam rodiny Baglione rozhodne sú zamerané.
   </p>
   <p>
    Písala som bez obalu, ako mi duša diktovala: preto odpusťte, ak som bola priostrá vo
         výrazoch.
   </p>
   <p>
    Prijmite priateľský pozdrav od
   </p>
   <p>
    Vašej dobroprajnej
    <span class="emphasis">
     <em>
      Atalanty
     </em>
    </span>
   </p>
   <p>
   </p>
   <p>
    „To má byť tá príjemná zvesť?“ — pýta sa Simonetto prísne po prečítaní listu.
   </p>
   <p>
    „Vznešený priateľu,“ odpovie Paolo, trasúc sa od strachu, „ja také milé slová počul som
         od Atalanty, že keby len jedno z nich mne patrilo, dal by som sa za živa upiecť.“
   </p>
   <p>
    „Hej, trubadúr, to je tvrdý oriešťok, nemäkký, neľahký na rozdrvenie!“
   </p>
   <p>
    „Prosím, prosím, ja nie som taký tvrdohlavý, ako myslieť ráčite…,“ ospravedlňuje sa
         Paolo, zatiaľ čo mu krv z červených líc nápadne preč náhli. „Boh mi svedok tu nado mnou.“
   </p>
   <p>
    „Eh, to nad tebou medveď na firme hostinca!“ — preruší ho Simonetto.
   </p>
   <p>
    „Boh mi svedok na nebi,“ napráva sa Paolo, „že ak len Atalanta opak citov svojich
         nevravela, tak vás ona ľúbi, velebí, za vami sa blázni. Ja nie som taký tvrdohlavý…“
   </p>
   <p>
    „Bláznivý šuhaj, ktože o tebe vraví?“ — spýta sa veselo Simonetto. „List Atalantin, to
         je ten tvrdý oriešťok.“
   </p>
   <p>
    Paolo sa uspokojil.
   </p>
   <p>
    „Na listy žien nie je radno, podľa skromnej mienky mojej, tak primnoho dbať,“ rečie
         trubadúr s namáhavým výrazom prešibanosti. „Ó, ženy sú najrozumnejší diplomati! Obsah
         lístka nepodstatná vec. Vyčítať z neho, čo sa nám páči, potešiť sa na jeho príjemných eklogách
    <sup>
     [
     <a class="footnote" href="#ftn.d56e496" name="d56e496">
      6
     </a>
     ]
    </sup>
    — a ostatné odložiť ad acta.“
   </p>
   <p>
    „Obdivujem ťa, priateľu; ty budeš mojím nástupcom na tróne v Perugii. Nepovedal by si
         mi, kde ťa to kŕmili múdrosťou šalamúnskou?“
   </p>
   <p>
    „Nuž,“ odpovie Paolo nemilo dotknutý, „nuž, to je len moja skromná mienka. A ja veru tak
         myslím, že ženu netreba súdiť a posudzovať podľa jej listov, ktoré z hlavy horko-ťažko
         vypotí, nakoľko vieme, že jej opravdivý živel je len predsa srdce nežné, cit útly, ľúbosť
         horiaca. Ženu je najlepšie poznať bezprostredne…,“ pokračuje Paolo vo vážnom tóne.
   </p>
   <p>
    „Hahaha!“ — divo sa rozosmeje Simonetto, „pravda, že ju je najlepšie bezprostredne
         poznať. Čo? A vari sa ty už takouto známosťou Atalanty chváliť môžeš? Hrom a peklo!“
   </p>
   <p>
    „Ó, vznešený priateľu,“ rečie Paolo s emfázou,
    <sup>
     [
     <a class="footnote" href="#ftn.d56e510" name="d56e510">
      7
     </a>
     ]
    </sup>
    nerozumejúc zahrávaniu Simonettovmu, „ja mám česť poznať ju ako seba. Žena
         duchaplná, žena cituplná, žena s vnadami, žena ohnivej ľúbosti plná k vám, žena dobroty
         plná, žena…“
   </p>
   <p>
    „Ak myslíš v slovách svojich na sud, neveľmi jej pochlebuješ. Lež ty to nemieniš tak
         zle. Ty, Paolo, si dobrá duša. Ty si môj priateľ. Zostaňme i naďalej dobrými priateľmi.
         Zbohom! Ponáhľať sa musím. Ty ale môžeš ísť more patrio poetarum
    <sup>
     [
     <a class="footnote" href="#ftn.d56e518" name="d56e518">
      8
     </a>
     ]
    </sup>
    sa zabaviť. Tu máš na skromné trovy.“
   </p>
   <p>
    Paolo Corsaro nestačil zaďakovať.
   </p>
   <p>
    „A už si to rozmyslíme,“ dumal Simonetto, zamerajúc kroky v ulicu, kde palác Baglionov
         stojí, „tak ľahko sa nedáme na lep chytiť. Čo? Či ja mal by som obetovať slávu rodiny
         svojej, zriecť sa trónu, na ktorý onedlho mám zasadnúť, akonáhle starký ujec oči zatvorí a
         otec na výhodu moju nárokov sa vzdá? Požiadavky Atalantine uskutočniť sa nedajú, ak nechcem
         byť zradcom. Ó, to nepôjde tak ľahko! Teraz mi je svet slávy otvorený; či mám sa uzavrieť v
         úzky okres jedného objatia ženského? Teraz na kolenách korí sa mi všetko; či ja mám sa
         koriť nejakej žene, že je ona z aristokracie a ja vnuk akéhosi garbiara?… To sa stať
         nesmie,“ dodal Simonetto polohlasne, „dokým mi je mozog na pravom mieste!“
   </p>
   <p>
    Zdanlivo spokojne ďalej kráčal.
   </p>
   <p>
    „Nuž teda zriecť sa mám bytosti tak drahej!“ — nadpriadal Simonetto nitku tichého
         monológu už neďaleko paláca, „tej bytosti drahej, ktorej vlastne za svoj život i svoju
         slávu mám ďakovať, ženy milej, duchaplnej, ktorá vypĺňa harmonickú jednotu môjho ducha,
         moje túžby i krásne ideály… Či nebol to prst boží, čo sa mi počas bitky v jej zjave ukázal?
         Či nie je to pokyn, že táto žena otvorí mi brány ešte veľkolepejšej slávy?… Ó, ako hlboko
         cítim, že sláva ligotná bez ligotu jej zreníc je pustá, chladná, nezáživná. Ó, Atalanta,
         Atalanta, ja sa ťa zriecť nemôžem, boh mi svedok, nemôžem!“
   </p>
   <p>
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e496" name="ftn.d56e496">
        6
       </a>
       ]
      </sup>
      <span class="emphasis">
       <em>
        ekloga
       </em>
      </span>
      — (z gr.) idylická báseň.
     </p>
    </div>
    <div class="footnote">
     <p>
      <sup>
       [
       <a class="para" href="#d56e510" name="ftn.d56e510">
        7
       </a>
       ]
      </sup>
      <span class="emphasis">
       <em>
        emfáza
       </em>
      </span>
      — (z gr.) dôraz v poetike a v rétorike.
     </p>
    </div>
    <div class="footnote">
     <p>
      <sup>
       [
       <a class="para" href="#d56e518" name="ftn.d56e518">
        8
       </a>
       ]
      </sup>
      <span class="emphasis">
       <em>
        more patrio poetarum
       </em>
      </span>
      — (lat.) podľa zvyku básnikov.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e535">
       </a>
       VI
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Po návšteve u suor Colomby zvolal Guido členov svojej rodiny na poradu. Mal on moc čo
         hlava rodiny neobmedzenú v rukách, ale starček slabý, vrtkavý za lepšie uznal každý
         dôležitejší krok vladárenia sa týkajúci najprv aj iným členom rodiny oznámiť.
   </p>
   <p>
    No mýlili by sme sa, keby sme mysleli, že v porade rodinnej vystúpil Guido s návrhom,
         aby sa rodina Baglione zriekla vladárenia. Možno, že obával sa odporu a pomsty zo strany
         svojich pokrvných. Isté je, že ani sám nechcel dobrovoľne opustiť výšku slávy, ktorú sa mu
         po toľkých námahách podarilo dosiahnuť. Guido nebol nikdy odhodlaným charakterom, povaha
         jeho bola odjakživa podobná klátivej trstine. Však mal v sebe zlého démona ctižiadosti,
         ktorý túžbam, snahám a skutkom jeho istú jednotu poskytoval. Slabosť charakteru a pritom
         povedomie určitého cieľa veľmi ľahko zhoduje sa v jednej povahe. Často vidíme, že nielen
         pre ideu sebeckú, aká bola Guidova, lež aj pre ideu najvznešenejšiu vezme človek na seba
         podobu vrtkavého, hnusného charakteru.
   </p>
   <p>
    Guido ostal teda s rozhodnutím svojím, s ktorým sa od suor Colomby bol vzdialil, na
         ceste polovičatej. Nešťastná myšlienka!…
   </p>
   <p>
    „Moji drahí,“ oslovil Guido zhromaždených Baglionov, „záležitosť velmi dôležitú zamýšľam
         vám oznámiť, ku ktorej rozhodnutiu bez uvedomenia vás prikročiť som nechcel. Lebo vidíte
         ma, na mne zasadla si už olovená tiaž vysokých rokov, vôľa moja i môj rozum zahaľovať sa
         začínajú v husté hmly času podzimného. Ale vy máte zrak bystrý, prehľad jasný, rozvahu
         čistú, budete mi teda radou svojou nápomocní. Len, prosím vás, nedajte sa zaslepiť slávou
         našou a sebeckými túžbami, lebo tak veru popredku viem, že rada vaša s návrhom mojím do
         príkreho konfliktu prísť musí.“
   </p>
   <p>
    „Ubezpečujem vás,“ pokračoval Guido, akoby prestrašený výrazom nespokojnosti, zvlášť u
         niektorých synovcov pozorovanej, „ubezpečujem vás, že ja slávu našu zatieniť nechcem,
         zatieniť nesmiem pod žiadnou zámienkou. Nárada moja sleduje práve čím väčšie a dlhšie
         upevnenie nadpráva nášho.“
   </p>
   <p>
    Na slová tieto vyjasnili sa zachmúrené tváre mladých Baglionov a živé „Čujme, čujme!“
         prerušilo prúd reči Guidovej.
   </p>
   <p>
    „Synovia moji,“ rečnil starec ďalej, načerpajúc dlhý dúšok vzduchu, „my všetci uznať
         musíme, ak si len nedáme zatieniť zdravý úsudok náruživosťou, že snaha naša, vychádzajúca z
         prameňa čistého, z čistej lásky k vlasti a zo šľachetného vzdoru oproti aristokratickým
         tyranom, premenila sa priebehom času v kalný prúd mnohonásobných neprávostí. Ó,
         nezabúdajte, že my boli sme síce povinní, ako praví vlastenci pozdvihnúť ramená naše,
         nastaviť prsia i životy naše proti podlému útlaku utlačovateľov, ale neboli sme oprávnení
         snažiť sa výlučný vplyv rodiny našej hocijakými dovolenými i nedovolenými prostriedkami.
         Dopustili sme sa tej istej viny, proti ktorej sme prv sami brojili.“
   </p>
   <p>
    „Previnenie žiadne pred pokutou neujde,“ pokračoval Guido po prestávke. „Previnenie naše
         musíme teda dosť zavčasu napraviť, lebo káže nám to naša vlastná výhoda. Však nemyslíte si,
         že s vyznaním týmto čelím sláve Baglionov! Ó, synovia moji, priveľmi vzdialený som opustiť
         postavenie to, ktoré nás toľko obetí stálo. Zradcom rodiny nebudem, a čo by pekelné muky na
         mňa čakali. Zradcom rodiny nebudem, lebo som toho presvedčenia, že právo minulosti, na
         ktoré sa aristokrati odvolávajú, nemá žiadnej prevahy nad právom, dosiahnutým zásluhami,
         ramenom i krvou.“
   </p>
   <p>
    Po slovách týchto, nadšene prednesených, vravel Guido chladnejšie.
   </p>
   <p>
    „Ale na prestole perugijskom upevniť sa len tak môžeme, ak nastúpime cestu miernosti
         voči nepriateľom našim. Miernosť, chladnokrvnosť, rozvážnosť nielenže upevní nám dobrú
         mienku v Perugii, lež aj ostrie zúrivosti sokov našich do značnej miery otupí. Akcia prísna
         plodí reakciu vždy nebezpečnejšiu.
   </p>
   <p>
    Prvé, čo na tejto ceste miernosti vykonať musíme, je veľkodušná milosť! — Návrh môj
         teda, ktorého základné odôvodnenie ste počuli, je ten, aby sme všetkých vyhnancov
         omilostili a do mesta nášho im slobodný prístup dovolili. Súďte, raďte!“
   </p>
   <p>
    Táto reč Guidova stretla sa u väčšiny Baglionov s nemalým odporom.
   </p>
   <p>
    Ridolfo starý upozorňoval, že milosť dať mätežníkom znamená toľko ako náročky priložiť
         na prsia vretenice jedovaté. „Predstavme si následky kroku narádzaného živšie,“ rečnil
         Ridolfo. „Či ním neuznali by sme aspoň indirektne, že sme sa k veslu vlády nespravodlivou
         cestou dostali? A či si myslíte, že prijatí do kruhu nášho aristokrati uspokoja sa s
         jednoduchou milosťou? Či oni zabudnú na časy svoje? Či nepoužijú prvej príležitosti zrútiť
         nás z perugijského prestolu? Buďme ostražití. Ak chceme popustiť z práv našich čo len piaď,
         to zostúpme naraz dobrovoľne, čestným spôsobom z vrcholu slávy. Ak chceme sokom našim dať
         niečo, dajme im radšej všetko. Ó, následky nedôslednosti hrozne sa zvykli pomstiť!“
   </p>
   <p>
    Gianpaolo a Astorre vyslovili sa za mienku otcovu, Ridolfovu.
   </p>
   <p>
    Tak sa ukazovalo, že Guido s návrhem prepadne.
   </p>
   <p>
    Tu ale pozdvihne sa odrazu z kresla mladý, rozpálený Simonetto. Z úst jeho tečú smelé
         slová pravdy, slová príjemné, sladké. Nie div. Sebecký cit plápolavej lásky zohrial každú
         prednesenú myšlienku. Simonetto, Simonetto, ó, keby vedeli bratia, že neprednášaš horiace
         slová z čistého presvedčenia, ale z náruživej ľúbosti!
   </p>
   <p>
    „Pri návrhu otáznom,“ tak vravel Simonetto, „do povahy brať treba i to, že vystupuje s
         ním nielen náš otec, laurom zásluh bohatých o rodinu našu ovenčený, lež vôbec nestor, nad
         ktorého hlavou čestnými šedinami pokrytou, prelietol dlhý rad skúseností rôznych, naučenia
         plných. Pouvažoval nad mnohými príbehmi, porovnával ich vzájomne, zistil ich podstatu,
         utriedil skúsenosti svoje a čerpal z nich náhľad hlboký pre dejiny a život. Šetriteže si
         túto postavu, od ťarchy duševného ovocia až k zemi sklonenú! Bratia moji, ešte raz vám
         pripomínam, povážteže hlbšie, či slušná je vec prevyšovať múdrosťou svojou múdrosť tú,
         ktorá nám k trónu dopomohla? Ujec drahý, sláva vám!“
   </p>
   <p>
    Oči Guidove topili sa v slzách… Z akej pohnútky? To Guido sám najlepšie vedel.
   </p>
   <p>
    Vystúpenie Simonettovo ako neočakávané bolo, práve tak rozhodný výsledok malo. Veď bol
         tiež v posledných dňoch druhým otcom rodiny Baglione.
   </p>
   <p>
    Otázka riešila, sa konečne s nepatrnými pripomienkami v zmysle návrhu Guidovho.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e586">
       </a>
       VII
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Čas je, aby sme sa s Atalantou trochu bližšie oboznámili.
   </p>
   <p>
    Atalanta, pôvodom z rodiny Baglione, vydala sa za jedného z popredných Oddiovcov. Jazyky
         zlé vraveli, že sobáš tejto chudobnej, jednoduchej dievčiny so slávnym aristokratom bol
         výsledkom Guidových intríg, ktorý sa i rodinnými zväzkami snažil odpor proti sebe namierený
         lámať.
   </p>
   <p>
    Atalanta, snáď oslepená tak skvostnou partiou, privolila k sobášu. Zapierať sa nemôže,
         že k verencovi svojmu cítila veľké sympatie. A ona sa domnievala, že je tento cit
         príťažlivosti už hotovou ľúbosťou. Ó, veľký to omyl, do ktorého mnohé dievčatá tak často
         upadajú. Je pravda, že zo sympatie vyvinúť sa môže v manželstve opravdivá ľúbosť, lež
         rovnako možný je i opak toho. A, bohužiaľ, v tomto poslednom prípade nielenže čarovný puk
         ľúbosti sa neroztvorí, ale i blesk sympatie klamnej pomaly blednúť začne. Tak, hľa, vzniknú
         nešťastlivé zväzky manželské, tak pominie sa rozkošný vek ľúbosti bez toho, žeby sme o
         ľúbosti pravej i len pochopu mali. Tak zjaví sa nám šeredná kostra tej trápnej prózy
         života, v ktorej nevieme, či sme chladní či teplí, nevieme, či sme šťastní či nešťastní,
         nevieme, či sme v nebi či v pekle a či medzi nebom a zemou visíme na povraze.
   </p>
   <p>
    V manželstve nebola Atalanta šťastná.
   </p>
   <p>
    Medzitým nebesia tak usúdili, aby jej nešťastný stav netrval dlho. Manžel Atalantin,
         človek pyšný, prchký a ľahkomyseľný, ostal po dvoch rokoch ranený v súboji a za niekoľko
         dní skonal. Pred vydýchnutím duše riekol: „Atalanta, ty si ma vrúcne nemilovala, to dobre
         viem, ale prísahu manželstva zachovala si prísne. Viem, že sa ľúbosť nanútiť nedá, preto ti
         námietok nečiním. Že si však oproti mne bola napriek tomu vždy vľúdna, vďačná, úctou
         naplnená, starostlivá, svedomitá a šľachetná, o čom som zásadne presvedčený, za to ti tak
         vrúcne ďakujem, ako vrúcne som ťa miloval. Šľachetnosť tvoju chcel by som odmeniť aspoň v
         poslednom okamžiku. Činím ťa teda dedičkou všetkých svojich majetkov a práv, dôverujúc, že
         ich nevynaložíš proti záujmom mojej rodiny a môjho malého syna. Prines mi ho, nech ho
         naposledy pobozkám.“
   </p>
   <p>
    Od tejto scény minulo asi dvadsať rokov. Atalanta vychovala zo synčeka urasteného
         mládenca. Grifone — to bolo jeho meno — šuhaj ináč nadaný, obľúbený, zdedil vo väčšej miere
         povahu otcovu, než sa to Atalante páčilo. Bol to mládenec ako z iskry, odvážny, ľahkej
         mysle a príliš vedomý si svojho aristokratického pôvodu.
   </p>
   <p>
    Atalanta bola chýrečná kráska, ideál krásy, ako si ho vek renesancie predstavoval, bol v
         nej stelesnený. Neobyčajné jej vnady boli predmetom obdivu horkokrvných trubadúrov. Ak ale
         chválospevom týchto neveríme, tak mohli by sme sa odvolávať na chladnokrvné výroky a súdy
         ľudí staručkých o Atalante, ktorí ju zvelebujú čo zjav nie každodennej krásy. Ktovie, či
         spisovateľ Firenzuola,
    <sup>
     [
     <a class="footnote" href="#ftn.d56e607" name="d56e607">
      9
     </a>
     ]
    </sup>
    píšuc dielko o ideáli krásy, nemal pred očami Atalantu?
   </p>
   <p>
    Či mám opisovať perom nevycvičeným vnady Atalantine? Ó, to je úloha ťažká, ktorej sa
         veľmi nerád podvoľujem. Avšak darmo je, musím zadosť učiniť povinnosti, aby ste mi
         nenamietali, že najzaujímavejšie veci som v rozprávke svojej mlčaním pominul, takže, chtiac
         napísať povesť, vykreslil som vám len suchý skelet.
   </p>
   <p>
    Ak sa klasickí básnici na začiatku väčších básní o pomoc a radu utiekali k múzam, ja by
         som si mal teraz žiadať štetec Apellesa,
    <sup>
     [
     <a class="footnote" href="#ftn.d56e618" name="d56e618">
      10
     </a>
     ]
    </sup>
    aby som vám aspoň tieň bytosti tej bol vstave podať, o ktorej povesť naša
         hovorí.
   </p>
   <p>
    Jednotlivé krásne časti tela splývali u Atalanty v súmerný, prekvapujúci vrchol krásneho
         zjavu: každý úd sťaby zvučný tón spredmetnený, celá postava sťa viditeľný akord zvukov
         nebeských, sťa mnoho farieb lesklých v pestrú dúhu zjednotených. Atalanta neoslepovala, lež
         pútala, lebo preniknutá bola skrz-naskrz duchom, výrazom nežnosti a šľachetnosti. Tak sa
         zdalo, že jej duša uzavrela do rozkošného objatia dušu každého, kto sa do blízkosti
         Atalantinej dostal. Ona, ako vravím, neoslepovala, lež očarovala, okúzľovala a na vlnách
         pocitov čarovných ukolembávala. Bohaté kadere farby belavej, k počernosti majúce sklon,
         splývali na jej snehobielu šiju. Na čele jasnom, spolovice tak vysokom ako širokom,
         zrkadlila sa hviezda čistej duše. Pleť jej tela bola bieloskvúca, čistá, takmer priesvitná,
         lež pri tom všetkom nie podobná mŕtvej bledosti. Nad očami vinuli sa tmavé obrvy, mäkké sťa
         hodváb, od krajov sotva pozorovateľných ku stredu vždy silnejšie, vždy širšie, sťaby brániť
         chceli blesku hviezd zvedavých ku jej zreniciam preniknúť. Ó, a tie oči čierne, aké hlboké,
         aké mnohovýznamné! Hlboké sťa bezdno vesmíru, mnohovýznamné ako obsah tajomstiev božích v
         jeden bod očného svetla sústredený. Akou blaženosťou musí byť povedomie, že najdrahšie
         perly z najhlbšej hĺbky tohto mora ozdobovať budú trón šťastia môjho! Do tejto hĺbky očú
         ponoriť sa môže slasti žiadostivá moja duša tým najrozkošnejším pocitom v náručie. Tieto
         líčka, na ktorých s vyvýšenosťou i čerstvý nádych zapálenosti sa zväčšuje, ako keď
         vychádzajúce zore najvyššiu homolu pahorku ožarujú a čo ďalej dolu k doline, tým viac sa
         míňajú, až nepozorovane zaniknú, tieto líčka plápolajú ku mne vrelou ľúbosťou, nielen
         súcitom, nielen priateľstvom, nielen milosrdenstvom! Koľká blaženosť v pomyslení tomto!
   </p>
   <p>
    Pery tvoje, Atalanta nebeská, tak súmerne dotýkajúce sa jedna druhej, sú symbolom prvého
         objatia zaľúbencov. Pekná jamka na vrchnej z nich, mierna bujnosť na spodnej a v milostnom
         úsmeve oboch na ľavom kútiku úst znázornená je mi prvá vospolná oddanosť dvoch duší, v
         jednotu šťastia spojených. V úsmeve tvojom zhliadam záblesk tvojej duše. Hrdlo podlhovasté
         a biele sťa alabaster, tvoriace pri každom pohybe hlavy pekné, mäkké záhyby, široké plecia,
         okrúhle rameno, mäkká ako páper rúčka a okrúhle výšiny dvoch pŕs sťa hojdanie dvoch
         priateľských vĺn sa pohybujúce, tieto všetky vnady, tieto všetky neporovnateľné pôvaby, ó,
         povedz, kto by mohol pozorovať, zhliadnuť, tušiť, myslieť si, predstavovať bez toho, žeby v
         úžase velebenia na kolená nepadol a sťa anjelovi sa ti nekoril?…
   </p>
   <p>
    Takáto bola Atalanta v tie časy, keď sa do rodiny Oddi vydávala.
   </p>
   <p>
    Od tých čias preletelo vyše dvadsať rokov, ale ani búrka času nezničila vnady
         Atalantine. Ba naopak, Atalanta bola pukom, ktorý slnko života premenilo a rozvinulo v
         plnosť otvorenej ruže. A či nie je milšia bohatá, stolistá ruža než uzavretý, tajomstiev
         plný púčok, o ktorom sa ešte nevie, čo zahaľuje v sebe a či sa príjemne roztvorí?
   </p>
   <p>
    Pôvabnosť Atalantina zväčšovala sa, čím viac ustaľovala sa u nej dôstojnosť ženská,
         všetkými cnosťami ženy ovenčená. A či by sila duševná i mravná, či by čerstvé povetrie
         cnosti nemali mať vplyv i na telo, aby krásu jeho za dlhší čas pred porušením zachovali?
   </p>
   <p>
    Atalanta, i keď už mala syna vyrasteného, bola ešte utešenejšou a zaujímavejšou než za
         mladi.
   </p>
   <p>
    Mnohí rytieri uchádzali sa o jej ruku, lež darmo. Atalanta učinila sľub, že lásku svoju
         výlučne vlasti posvätí. Mala tušenie, že ju vznešenejší svet, než je svet pôžitkov, povolá
         vo vernú činnosť. Veď Atalanta bola sama vzorom pravej voľnosti a anjelom pokoja, svornosti
         i lásky. Proti rozkošiam sveta bolo jej srdce tupé; za inou rozkošou horela jej šľachetná
         duša.
   </p>
   <p>
    Videla Simonetta… Jej srdce nezahorelo k nemu plameňom náruživosti slamenej. Ale čím
         viac príležitosti mala poznať vyvinujúceho sa mládenca, tým viac začínali jej city mäknúť,
         tým väčšou silou začal sa z uzavretého klbka jej duše prežierať na svetlo pestrý, po
         sladkostiach kvietkov túžiaci motýlik — ľúbosť. Nazvite ju nedôslednou, nedbám, nazvite ju
         tak, ak myslíte, že vznešená myseľ nemusí zahorieť súcitom pri stretnutí v ríšach krásy s
         duchom prekvapujúco veľkým. A či snáď hrdinské chovanie Simonetta mladého, spojené s
         neobyčajne pútavým zovňajškom, nenosilo na sebe známku enormnej veľkosti?
   </p>
   <p>
    Atalanta z kroka na krok povoľovala citom svojim. Konečne ta prišla, že si i sama pred
         sebou vyznala, že ľúbi nevýslovne. Vedela, že sa previnila…, ale, vraj, či je previnenie
         srdca taký veľký hriech? Bojovala dlho sama so sebou, chcela stlmiť hlas toho vtáčaťa v
         ňadrách svojich, prerušujúceho hrobovú tichosť jej duše túžbami. Pozde, Atalanta, pozde!
         Daromný boj, márna námaha!
   </p>
   <p>
    Ako keď v tichosti desnej nazbierajú sa hnevlivé živly a potom hrôzou neodolateľnou
         pobúria hladinu morskú, ako keď národy, trpiace za mnoho rokov všetky útlaky trpezlivo, v
         poslušnosti zdanlivej, pri prvej vhodnej príležitosti vyroja sa s pomstychtivosťou divokou
         na nepriateľa, tak nahromadili sa i v tichom srdci Atalantinom zápalné látky ľúbosti, ktoré
         blýskavý zjav Simonetta v plameň neuhasiteľný zachvátili.
   </p>
   <p>
    Atalanta ľúbila vrelo. Nepoviem nepravdu, ak tvrdím, že to bola jej prvá veľká ľúbosť.
         Charakteristické bolo, že v Atalantinej ľúbosti prevládal akýsi fanatický kult geniálnosti
         nad všednou túžbou po vyvolenej osobe ako takej. Ľúbosť Atalantina bola slávnym triumfom
         ideálnosti nad svetom zmyselnosti, násilne potlačeným. Ó, aký ľahký je v stave tomto
         prevrat! Len jeden krok — a zmyselnosť pohltí kriesiteľa i osloboditeľa svojho!…
   </p>
   <p>
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e607" name="ftn.d56e607">
        9
       </a>
       ]
      </sup>
      <span class="emphasis">
       <em>
        Firenzuola,
       </em>
      </span>
      Agnolo Giovanni (1493 — 1545) — taliansky
               spisovateľ.
     </p>
    </div>
    <div class="footnote">
     <p>
      <sup>
       [
       <a class="para" href="#d56e618" name="ftn.d56e618">
        10
       </a>
       ]
      </sup>
      <span class="emphasis">
       <em>
        Apelles
       </em>
      </span>
      — najslávnejší grécky maliar. (Žil v 4. stor. pr. n.
               l.)
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e650">
       </a>
       VIII
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    „Atalanta moja, či vieš čo nového?“ — pribehne do svetlice Zenobia, nevesta Atalantina,
         asi dva roky manželka Grifoneova.
   </p>
   <p>
    „Bláznivý dobráčik, snáď ti malý syn lalotal prvé mama?“ — opýta sa oslovená s výrazom
         potechy, že má takú dobrú, milú nevestu.
   </p>
   <p>
    „I čo len to — najmenšia starosť. Keď sa mu lení štebotať, nech čaká, kým ho mladší brat
         príde v rozprávaní informovať,“ rečie Zenobia samopašne, „veď ja aj dbám! Lež iná akási
         novinka, zaujímavejšia… Počuj, Atalanta, len pošepnem ti… Penna je u nás.“
   </p>
   <p>
    Sťaby zmija bola uštipla Atalantu, tak trhlo ňou pri počutí toho mena.
   </p>
   <p>
    „Čo hľadá?“ — spýta sa skrátka zblednutá.
   </p>
   <p>
    „Čo viem, že nikdy nenájde,“ odpovie s určitosťou Zenobia.
   </p>
   <p>
    „Nuž teda?“
   </p>
   <p>
    „Hja, darmo budeš zabraňovať bleskom slnečným, aby nepálili, nadarmo budeš zabraňovať,
         aby blesky krásy nepodpaľovali jeho vyschnuté, spráchnivené srdce. Tvoja vina, Atalanta,
         vidíš, tvoja vina, tvoja, tvoja, a nie jeho ani moja,“ zahráva sa Zenobia opäť veselšie.
   </p>
   <p>
    „Bezočivý vtieravec!… Ó, že je nenávisť moja proti nemu ešte vždy taká malá, že bleskami
         svojimi ho odpudiť nevie!“
   </p>
   <p>
    „Atalanta, ty si príliš náruživá. A keby si vedela, akým dobrodincom sa nám stal teraz
         Penna!“
   </p>
   <p>
    „Nechcem dobrodenia od neho. V čiernej duši jeho i dobrý skutok len podlosťou vzniknúť
         môže. Kto nevie, čo je vlasť, nevie, čo je národ, nevie, čo je súcit s bedačou, kto nosí v
         základe srdca všetko šľachetné požierajúceho molocha sebeckosti…, Zenobia, to je človek
         nebezpečný, pred ktorého nákazlivým dychom majže sa každá statočnejšia duša na pozore!“
   </p>
   <p>
    „Ty môžeš súdiť, lebo ho poznáš bližšie; mne je ale predsa milý…, milý posol radostnej
         zvesti,“ rečie Zenobia nežne.
   </p>
   <p>
    „I v jednoduchej zvesti jeho zahalené byť môže celé peklo perfídnych intríg… Však čo? Ty
         si s ním už hovorila?“ — spýtala sa Atalanta zvedavo.
   </p>
   <p>
    „Nejdem ťa ďalej zavádzať, Atalanta drahá, odpusť, musím sa napraviť. Ale tak dobre mi
         padne, keď ťa vidím rozhorčenú na Pennu. Akoby si z môjho srdca hovorila… Never, drahá, že
         je Penna u nás — Penna bol u nás. Chcel silou-mocou k tebe, avšak ja som mu prešla cez
         rozum. Oklamala som ho, že nie si doma. Hahaha!“
   </p>
   <p>
    „Zenobia moja dobrá…,“ rečie Atalanta utíšene, povďačnosť vyjadrujúc významným pohľadom.
         „Penna
    <span class="emphasis">
     <em>
      bol
     </em>
    </span>
    u nás? Ó, poď, nech ťa priateľsky pobozkám. Zenobia dobrá,
         drahá!“ Uprostred posledných slov sa dve ženy vrelo pobozkali.
   </p>
   <p>
    „Odpratal sa šťastlivo, no nevrlo. Len tak z pol pleca riekol mi, že je zvestovateľom
         slobody, že sa vyhnanci smú navrátiť do Perugie, a strčil mi tento lístok do dlane. S tým
         odišiel. Odpusťte, reku, smutný rytier, že odplácam sa vám za vašu radostnú zvesť neveľmi
         príjemnou zvesťou,“ kričala som za ním.“ Divoký nevzdelanec sotva mi niečo odvrkol na slová
         moje. Ani sa neohliadol spiatky. Možno, že tušil moje šibalstvo,“ dodala Zenobia s veselým
         úsmevom.
   </p>
   <p>
    „Vďaka ti, Zenobia, že si ma oslobodila od nepríjemnej chvíľočky.“
   </p>
   <p>
    „Aj, teba len to teší, že Penna odišiel s pánombohom i s batohom a na vec
         najdôležitejšiu, ktorá by ťa iste vo vyššej miere tešiť mala, celkom zabúdaš. Atalanta,
         spamätajže sa, pováž lepšie, polož prst na čelo a potom raduj sa so mnou, že pôjdeme naspäť
         do Perugie. Do Perugie, Atalanta, do našej pravej vlasti, do kruhu našich známych, našich
         priateľov, ktorí nám dosiaľ boli nepriateľmi. Ja sa ti tu na vidieku dobre necítim, a keby
         teba nebolo, za tých niekoľko dní by som sa už iste bola zbláznila. Veď sa tu ani
         pozhovárať nieto s kým a ja tak rada mám schôdzky priateľské, dôverné rozhovory, veselé
         žarty… Ach, Atalanta, budeže to za svet!… Ale hľa, už by som bola zabudla na lístok. Vieš,
         od koho je?“
   </p>
   <p>
    „Ukáž ho,“ siahne Atalanta po lístku.
   </p>
   <p>
    „Pravdaže!“ — odtiahne Zenobia ruku. „Hádaj, od koho je?“
   </p>
   <p>
    „Od Guida?“
   </p>
   <p>
    „Nie.“
   </p>
   <p>
    „Od Simonetta?“
   </p>
   <p>
    „Nie.“
   </p>
   <p>
    „Snáď od Grifonea z lovu?“
   </p>
   <p>
    „Zle hádaš. Poviem ti sama. Píše mi Gianpaolo. Vidíš, tu jeho vlastnoručný podpis.
         Šarmantný je to gavalier, starostlivý priateľ.“
   </p>
   <p>
    „Čo ti píše?“
   </p>
   <p>
    „Ešte som nečítala. Potešme sa na jeho priateľských riadkoch spoločne.“ Zenobia
         rozvinula po slovách týchto lístok už odpečatený, a oprúc sa jedným ramenom na plece
         Atalantino, čítala:
   </p>
   <p>
    Veľactená pani!
   </p>
   <p>
    Nevýslovnú radosť mi pôsobí, že môžem Vás o udalosti, pre mňa i Vás istotne príjemnej,
         uvedomiť. Panujúca rodina rozhodla sa omilostiť veľkodušne všetkých našich sokov a povoliť
         im slobodný príchod do Perugie pri úplnom zabezpečení práva osoby a majetku. Teší ma, že
         činom týmto zblížia sa nepriateľské živly vlasti našej na cestu spoločnej svornosti. Teší
         ma ale ešte viac tá sladká nádej, že opäť bude sa môcť nadviazať roztrhnutá niť dôverného
         pomeru, ku ktorému ma také milé rozpomienky viažu. S vyslovením iskrenného želania značím
         sa s úctou
   </p>
   <p>
    Váš oddaný spoluvlastenec
   </p>
   <p>
    <span class="emphasis">
     <em>
      Gianpaolo Baglione
     </em>
    </span>
   </p>
   <p>
   </p>
   <p>
    „Či som neriekla, že je Gianpaolo šarmantný gavalier?“ — rečie Zenobia po prečítaní
         listu. „Ó, ako sa teším, že i tohto milého človeka nebudem prinútená postrádať. Vidíš,
         Atalanta, tak rada mám dôverných, zhovorčivých ľudí, ale ak sú pritom dobrí. Či je nie
         pôžitok, keď si máme s kým vymeniť myšlienky?… Ale choď, ty si mníška, lebo mlčíš. A veď
         ináč nebývaš taká jednoslovná. Nuž tak silou-mocou sa nechceš radovať?“
   </p>
   <p>
    „Nie privčas,“ odpovie Atalanta vážne. „Vec je omnoho dôležitejšia, než aby sme sa jej
         prenáhleno mali tešiť.“
   </p>
   <p>
    „Ba vec je taká dôležitá, že ťažko sa zdržať radosti čo i len nad jej približovaním.
         Atalanta, pováž len, čo všetko slastné spojené bude s návratom naším do Perugie. Nový
         život, nové radosti, nový svet, nové zábavy, nové známosti… Či ťa toto všetko nevie
         rozjariť, rozohniť?… Atalanta, čože si taká smutná?“ — riekla Zenobia nežne, hladkajúc
         malou peknou rúčkou svokrinu tvár.
   </p>
   <p>
    „Inokedy rozpoviem ti, drahá Zenobia, aké to oblaky visia nad mysľou mojou. Ach, mne
         nastávajú veľké boje, mnohé utrpenia!…“
   </p>
   <p>
    „Veľké boje v srdci tvojom? Mnohé utrpenia v sklamanej ľúbosti?“ — spýta sa Zenobia so
         súcitom. „Dúfaj, dôveruj a nedaj si pokoj srdca rušiť predčasnými obavami. Každý deň má
         dosť svojich trápení… Pravda, pravda,“ vraví Zenobia hlasom tichším, „mne je ľahko,
         hovoriť, keď som v svojej ľúbosti ku Grifoneovi taká šťastná taká nekonečne blažená, keď
         som presvedčená, že moju dušu nemôže nijaká starosť zaujať, dokým ma jeho rameno stráži a
         jeho hruď zohrieva. Ale tebe…“
   </p>
   <p>
    „Inakšie starosti a inakšie obavy idú mi v ústrety,“ prerušila ju Atalanta. „Ach, časy
         naše, časy!… Prosím, nechaj ma osamote, Zenobia ľúba, mám pred sebou povinnosti.“
   </p>
   <p>
    Zenobia sa vzdialila, Atalanta sa oddala hlbokým dumám.
   </p>
   <p>
    Netrvalo to dlho a Zenobia prišla opäť do svetlice Atalantinej. Červené líčka, na
         ktorých sa pohrával ustavičný úsmev, boli teraz neobyčajne rozohnené.
   </p>
   <p>
    Zenobia prichádzala z kuchyne, nesúc na mise žeravé uhlie a popol.
   </p>
   <p>
    „Ľutujem ťa, že si taká smutná, Atalanta. Nie, ja to trpieť nemôžem. Doniesla som kúzla,
         čary…, dočkaj, tie ťa musia rozveseliť. Od svojej komornej som sa naučila niečo veľmi
         zaujímavého. Vidíš tento žeravý popol? Prizri sa lepšie, to je srdce zo žeravého popola. A
         teraz daj sem svoju náprsnú ihlu.“ Zenobia ju sama vytiahla z pŕs Atalantiných. Ňou
         popichávala to žeravé srdce, opätujúc rýchlym hlasom veršík:
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       <span class="emphasis">
        <em>
         Prima ch’el fuoco spenghi,
        </em>
       </span>
       <span class="emphasis">
        <em>
         fa ch’á mia porta venghi,
        </em>
       </span>
       <span class="emphasis">
        <em>
         tal ti pugna il mio amore,
        </em>
       </span>
       <span class="emphasis">
        <em>
         quale io fo questo cuore.
        </em>
       </span>
       <span class="emphasis">
        <em>
         Prv než tento oheň zhasne,
        </em>
       </span>
       <span class="emphasis">
        <em>
         čiň, nech mi on príde šťastne,
        </em>
       </span>
       <span class="emphasis">
        <em>
         nech ho prejde tak hlboko
        </em>
       </span>
       <span class="emphasis">
        <em>
         cit, jak ihla srdce toto.
        </em>
       </span>
      </span>
     </p>
    </div>
   </p>
   <p>
   </p>
   <p>
    Nech som žena čertova, ak sa ti srdce nemusí uspokojiť,“ riekla Zenobia šelmovsky… „Lež
         počuj, počuj, Atalanta!… Hahaha! čary moje už skutočne účinkujú. Nepočuješ dupotanie paríp?
         To on! To on! Preč s kúzlami!“
   </p>
   <p>
    Zenobia odbehla sťa hybká srnka.
   </p>
   <p>
    „Dobré dieťa,“ šeptala Atalanta za odchádzajúcou.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e795">
       </a>
       IX
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Jeronimo della Penna, ktorého sme počuli v predošlom odseku spomínať, bol rodený tyran.
         Muž niečo obstarnejší, tváre suchej, riedkou belavou bradou pokrytej. Jeho oči sa ligotali
         úlisnosťou sťa zraky baziliška. Intrigán bez príkladu. Sníval o perugijskom tróne.
         Vyschýnal od závisti a náruživosti.
   </p>
   <p>
    Na Atalantu hodil svoj zrak z dobrej vypočítavosti. Nie žeby mu o podvod bolo išlo. Na
         pôžitok zo ženy máločo dbal, keď prišla v otázku sebecká jeho snaha. Chcel mať ruku
         Atalantinu len ako prostriedok, vhodný na dosiahnutie cieľa. Ináč uprieť mu nemožno, že bol
         obdarený ostrým, prešibaným zrakom a že mal otvorenú hlavu.
   </p>
   <p>
    S kniežaťom Varanom, jedným zo spomínaných vyhnancov, bol Penna v blízkom príbuzenstve —
         v švagrovstve. Napriek tomu ale, ak mal Varano nepriateľov, Penna mu bol iste
         najnebezpečnejším, lebo Penna sa mu naoko vedel ukazovať vo svetle priateľskej náklonnosti,
         v srdci ale v najhlbšom kúte mu spočívala myšlienka, že Varanu musí znivočiť. Penna nebol
         takou nenávisťou naplnený proti Baglionovcom ako proti Varanovi, lebo vedel, že mu tento,
         hoci teraz spoluvyhnanec, viac prekážok môže časom v cestu položiť než panujúci
         Baglionovci.
   </p>
   <p>
    Penna mal istú známu osobu vo Florencii menom Lavinia Colonna, dámu neveľmi počestného
         života, krásy nie zvláštnej, ale veľmi zaujímavú a v umení „lovenia“ neobyčajne zbehlú.
         Priviedol ju do Perugie… Lavinia Colonna obrátila pozornosť mnohých na seba. Brat
         Simonetta, ľahkomyseľný Astorre, dostal sa Lavinii do siete, žene ináč nezasvätenej do
         tajných plánov Pennových. Jej pochlebovalo zvlášť to, že sa dostane do panujúcej rodiny.
   </p>
   <p>
    Simonetto, vidiac, že sa veci takto vyvíjať začínajú, a bojac sa okrem toho aj iných
         Pennových intríg, išiel ku strýkovi, padol na kolená a prosil, nech mu je dovolené Pennu
         zavraždiť. „Ja som sa raz zhováral s ním,“ hovoril Simonetto, „a tá krátka minúta stačila,
         aby som nahliadol do hĺbky Pennovho srdca. Drahý strýko, keby ste videli jeho zrak! Podivný
         blesk očú jeho nikto nevydrží. A Penna vie, že má tak pichľavé oči, preto nerád hľadí
         človeku do očú, obzerá sa stranou alebo hľadí na zem, sťaby sa obával, že tajnosti jeho
         plánov môžu sa očami prezradiť. Také oko nemá ani sám Mefisto. Strýče, ja tuším, že tento
         Penna privedie našu rodinu do záhuby. Musím Pennu zavraždiť!“
   </p>
   <p>
    „Príčiny sú potrebné, syn môj!“ — odvetí Guido. „Nedôvera, nápadné chovanie nie je
         dostatočnou pohnútkou k vražde.“
   </p>
   <p>
    „Ó, vy príčiny žiadate! A či neviete, kto je tá Lavinia Colonna? Neviete, že je príbuzná
         Pennovi? Vidí, vidí oko ducha môjho, že pomer Astorrea k tejto žene je Pennova intriga,
         nepozorovane osnovaná.“
   </p>
   <p>
    „To nie sú, synu, žiadne dôkazy. A dopustiac, žeby sa Penna v niečom ľahšie previnil,
         smieme sa pomstiť len za verejný zločin, lebo ináč presvedčili by sme verejnú mienku, že
         sme vyhnancov len preto omilostili, aby sme ich ľahkým spôsobom povraždili. Pomstiť sa
         nesmieme, nemôžeme, syn môj! Ty si mi zodpovedný za život Pennov.“
   </p>
   <p>
    Simonetto nekonal proti mienke Guidovej. Pennovi teda nehrozilo nebezpečie, ale hrozil
         on nebezpečím — šťastnej ľúbosti Zenobiinej.
   </p>
   <p>
    Raz pozde v noci príde Penna zadychčano k bytu Grifoneovmu v Perugii. Všetko ticho. Ach,
         veď nad pokrovom tohto bytu, v ktorom dve čisté, pekné duše, Zenobia a Atalanta, dýchali,
         držal rozprestreté krídla svoje tichý anjel pokoja.
   </p>
   <p>
    „Je Grifone doma?“ kričí Penna spoza brány na domového strážnika.
   </p>
   <p>
    „Políhal si celý dom,“ odpovie strážnik.
   </p>
   <p>
    „Dajte zobudiť Grifonea, nutno mi s ním hovoriť.“
   </p>
   <p>
    „Kto ste, ak smiem vedieť?“
   </p>
   <p>
    „Nemusíš byť vševedúci, hlupák!“ — skríkne Penna prenáhlene.
   </p>
   <p>
    „Kvôli tulákom nezobudím pána.“
   </p>
   <p>
    „Sedliacky pes!“ — zaškrípal Penna zubami.
   </p>
   <p>
    Strážnik vydal tenký hlas na píšťalke. Keď pribehlo služobníctvo a otvorilo bránu,
         nebolo vonku nikoho vidieť.
   </p>
   <p>
    Na druhý deň pred večerom stretol sa Grifone s Pennom.
   </p>
   <p>
    „A už ty len máš za vzdelané služobníctvo,“ rečie Penna s trpkým úsmevom.
   </p>
   <p>
    „Snáď ty si bol ten zločinec.“
   </p>
   <p>
    „Áno, so mnou tak zachádzal tvoj hlúpy strážnik. A mal som ti vec veľmi dôležitú
         oznámiť.“
   </p>
   <p>
    „Preto hviezda nespadla. Snáď tvoja zpráva nebude opozdená, ak mi ju teraz rozpovieš.“
   </p>
   <p>
    „Hja, duša moja, povedz mi prv, či si minulej noci dobre spal?“ — pýta sa s úlisným
         úsmevom Penna.
   </p>
   <p>
    „Znamenite, ani v oleji.“
   </p>
   <p>
    „Hm, ale sotva vieš, že neďaleko toho oleja ohníček blnká. Pozor, aby ťa akosi do
         povetria nevyhodilo.“
   </p>
   <p>
    „Nerozumiem.“
   </p>
   <p>
    „Ľutujem. — Hm, a teplé je to objatie Zenobiino?“
   </p>
   <p>
    „Do toho ťa nič!“
   </p>
   <p>
    „Tým viac ale teba, priateľku. Ó, viem ja i bez tvojej odpovede, že je ono teplé, — veď
         ho môže zohriať vrelý cit Zenobiin ku komusi tretiemu v srdci prechovávaný.“
   </p>
   <p>
    „Podliak!“ skríkne Grifone ako strelou trafený.
   </p>
   <p>
    „Hehehe, nieže tak ohnivo, nie; pomaličky, chladne, rozvážlivo.“
   </p>
   <p>
    „Podliak!“ — opätuje Grifone.
   </p>
   <p>
    „Bodliak, priateľku môj, bodliak, ktorý blaženosť manželstva tvojho bez vedomia tvojho
         popichávať začína.“
   </p>
   <p>
    „Hovor zreteľne, ak nechceš —“
   </p>
   <p>
    „Inu, zreteľne, jasne, bez obalov. Čítal si list Gianpaolov Zenobii písaný?“
   </p>
   <p>
    Grifone začal blednúť.
   </p>
   <p>
    „Ak si nečítal,“ pokračuje Penna, „tak ti ho odporúčam na pilné preštudovanie. Ach, ako
         ťa ľutujem, priateľu!“
   </p>
   <p>
    „Odkiaľ máš túto zprávu?“ — pýta sa Grifone, sotva dýchajúc.
   </p>
   <p>
    „Sám Gianpaolo mi rozprával včera večer pri poháriku obsah svojho listu, ktorý — len
         pováž! — dal Zenobii doručiť skrze mňa, nevediaceho nič o ničom. Ó, rozprával mi ešte viac…
         Nechcem ťa mučiť. Viem, dosť ti bude i list. Úbohý Grifone, úbohý!“
   </p>
   <p>
    „Čo rozprával?“ —
   </p>
   <p>
    „O zašlých dňoch priateľstva, to jest pod plášť priateľstva ukrytej ľúbosti, o milých
         rozpomienkach, o rozkoši, aká ho opäť čaká, keď sa navrátite do Perugie. O všeličom,
         všeličom, drahý môj Grifone!“
   </p>
   <p>
    „Pomsta, veľká pomsta ako ten svet!“ — skríkne Grifone, a kŕčovite stisnúc ruku Pennovi,
         zmizne.
   </p>
   <p>
    Príduc domov, zhľadával Grifone po všetkých skrinkách Zenobiiných list od Gianpaola.
         Konečne ho našiel — na stolíku Atalantinom medzi písomnosťami.
   </p>
   <p>
    Grifone čítal:
   </p>
   <p>
    „… o udalosti pre Vás i mňa istotne príjemnej… roztrhnutú niť dôverného pomeru,
         dôverného pomeru…“
   </p>
   <p>
    Grifone sa triasol na celom tele.
   </p>
   <p>
    „… milé rozpomienky ma viažu… iskrenného blahoželania, iskrenného…“
   </p>
   <p>
    Čítajúcemu vystupoval chladný pot na čelo. List mu vypadol z rúk. Nešťastný manžel,
         vyčerpaný náruživosťou, hodil sa bez vedomia do kresla.
   </p>
   <p>
    Tu sa odrazu zjaví Penna, ľahko udrie Grifoneho rameno a prerečúc prísnym hlasom:
         „Priateľu, povinnosť ťa zove!“ — odvedie ho so sebou.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e908">
       </a>
       X
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Nutno nám spomenúť udalosť, prihodivšiu sa prv, než Grifone prišiel na stopu nevernosti
         Zenobiinej. Horúce slnce prebehlo — bol už koniec jari — svoju dennú púť. Natešilo sa na
         tých bujných poliach, v tých hustých záhradách, na tých pestrých lúčinách. Tak činí pravá
         láska: v blahodarných účinkoch moci svojej nachádza uspokojenie a blaženosť. Pred západom
         sa to slnce začervenalo, akoby ho zaujímala túžba za krajmi, ktoré mu treba načas opustiť.
         Začervenalo sa…, hodilo posledný, ľútostný pohľad na oproti ležiace vŕšky, vrúcne ich
         pobozkalo, ako keď sa dobrá mať odoberá bozkom na odpočinok od kolísky už snívajúceho
         dieťaťa, — a prevažovalo sa pomaly, zdráhavo na druhú stranu.
   </p>
   <p>
    Hore dolinou od Perugie vidno uháňať rytiera na pyšnom vraníku. Mladý rytier sa ohliada
         koldokola, akoby krásu prírody prvý raz v svojom živote videl. A či zrak jeho niekoho
         vyzerá? A či sa bojí o svoj život?… Hanba, hanba!
   </p>
   <p>
    Neznámy rytier pozerá na najvyšší vrch perugijskej doliny. Na tom vrchu stojí kostolík,
         ktorého vežička sa práve teraz ligoce v bleskoch zapadajúceho slnca, čo zďaleka tak vyzerá,
         akoby spoza toho vrchu veľká hviezda vychádzala nad Perugiu… A čo je rytierovi z pohľadu na
         ten kostolík? Veľmi mnoho — ak oči zhliadnu pred mrežami svätynky niekoho kľačať.
   </p>
   <p>
    Márne hľadel mladý rytier ku kostolíku; zrak jeho nespozoroval hľadaný predmet.
   </p>
   <p>
    „Však nič,“ hovoril si, zastanúc na okamih, „keď nie je tam, nutno mi k nim.“
   </p>
   <p>
    Potom popichol koňa ostrohou a letel, akoby chcel to zapadajúce slnce predbehnúť.
   </p>
   <p>
    Simonetto sa blížil — lebo to bol on — k Atalantinmu bytu. Aké pocity sa v srdci jeho
         rojili! Uvidieť ju po dlhšom čase, pozhovárať sa s ňou prvý raz dôverne, tieto a podobné
         myšlienky museli mladého šuhaja pobúriť.
   </p>
   <p>
    „Za vlasteneckú povinnosť som si pokladal priniesť vám, milostivá pani, svoju úctu
         osobne,“ riekol Simonetto trochu bojazlivo, keď vstúpil do izbietky Atalanty, ktorá bola
         osamote.
   </p>
   <p>
    „Vitajte, priateľu!“ — vyskočí Atalanta z kresla, sťaby sa jej bol zjavil pekný sen,
         odrazu uskutočnený, a vrelo stisne Simonettovi ruku. „Čomu mám ďakovať za vašu návštevu?“ —
         pýta sa odrazu chladnejšie, akoby sa spamätala.
   </p>
   <p>
    „Vašej tvrdohlavosti,“ odvetí mládenec, pohliadnuc iskriacim okom na ženu. „Vy ste
         tvrdohlavá, vy ste hrozná.“
   </p>
   <p>
    „Ak nazývate stálosť v presvedčení tvrdohlavosťou,“ odpovie Atalanta, „proti tomu,
         pravda, nič nemám. Ale prečo ma pokladáte za hroznú, to mi je na prvý pohľad nie celkom
         jasné. Ja, nakoľko mi je známe, ničoho hrozného som sa nedopustila.“
   </p>
   <p>
    „Opätujem, že ste hrozná. Neprijali ste rodinou našou ponúkanú milosť. Prečo? Len preto,
         aby ste mohli byť hroznou.“
   </p>
   <p>
    „Proti komu?“
   </p>
   <p>
    „Proti nám všetkým, ale zvlášť proti mne.“
   </p>
   <p>
    „Ako?“
   </p>
   <p>
    „Aby ste ma mohli týrať svojou neprítomnosťou.“
   </p>
   <p>
    „Priateľu, také reči nestrpím,“ poznamená Atalanta s nevôľou.
   </p>
   <p>
    „Ó, odpusťte!“ — rečie Simonetto nežne, hlasom utíšeným, citom rozplývavým. „Nejdem vám
         činiť námietky. Prišiel som vás prosiť. Atalanta, nechcem, aby ste prišli do Perugie kvôli
         tej milosti. Učiňte to len z milosrdenstva voči mne. Vidíte, to je môj skutok…, to je prvý
         následok vášho listu. Majte zmilovanie s mojou čistou vôľou, neopovrhujte ňou — veď vy
         neviete nikým opovrhovať.“
   </p>
   <p>
    „Žiadne opovrhnutie. Viete, písala som vám, že pod železnou pätou tyranie živoriť nikdy
         nebudem.“
   </p>
   <p>
    „Ajhľa, aké to dôkazy tyranie! Či je to nie slobodnomyseľné zachádzanie pripustiť
         všetkých nepriateľov do Perugie? Rieknite, kedy vykonal tyran niečo podobného? Či to nie je
         krásny začiatok, od ktorého môže naša vlasť ešte mnoho blahodarného očakávať?… Ach, načo
         toľko slov? Ustúpite od svojho predsavzatia, lebo nebudete chcieť učiniť nešťastným jedno
         srdce, ktoré len vám bije, ktoré len k vám horí plameňom ľúbosti prvej, svätej a ktoré bez
         vás ani v sláve nemá slávy, ani v šťastí nenájde šťastia, ani vo večnom spasení nedosiahne
         spasenia!…“
   </p>
   <p>
    Pri týchto slovách si Simonetto zakryl tvár dlaňou. Umĺkol sťa skamenený.
   </p>
   <p>
    Nastala prestávka.
   </p>
   <p>
    Atalanta bola dojatá.
   </p>
   <p>
    „Simonetto!“ — riekla nežne, prikročiac k mladíkovi a podajúc mu ruku, „Simonetto, vy
         ste môj priateľ, ku ktorému prechovávam vrelú náklonnosť a kvôli ktorému — možná vec…“
   </p>
   <p>
    „Ó, vy prídete. Neopovrhnete prosbou mojou? Atalanta, Atalanta, vy ste láskavá,
         dobrotivá, milá, milosrdná!“ Mládenec stisol a pobozkal ženinu ruku, Atalanta nevedome
         pozdvihla Simonettovu k svojim ňadrám.
   </p>
   <p>
    Odrazu sa zjavila vo dverách vysmiata Zenobia.
   </p>
   <p>
    „Prepáčte, že vás len teraz prichádzam uvítať,“ rečie prívetivo; „komorná ma pridlho
         hľadala v sade.“
   </p>
   <p>
    Zapálený Simonetto sotva vedel slovo preriecť.
   </p>
   <p>
    „Vskutku zriedkavé šťastie pre nás, že nás poctil nielen váš ctený brat Gianpaolo
         príjemným lístkom, lež aj vy prítomnosťou vašou ešte príjemnejšou,“ útlo pochlebuje
         Zenobia.
   </p>
   <p>
    „Gianpaolo vám písal?“ — pýta sa Simonetto, neprikladajúc svojej otázke žiadnu
         dôležitosť. Najviac ak mu to prišlo na um, že Gianpaolo tiež vystúpil proti Guidovmu návrhu
         ohľadom omilostenia nepriateľov.
   </p>
   <p>
    „Počkajte, toť jeho lístok… Je ešte tu na tvojom stole, Atalanta?… Hľa, tu jeho milý
         list,“ prikloní sa Zenobia k mládencovi a podá mu list.
   </p>
   <p>
    „Ráčte odpustiť…,“ hovorí po prestávke Simonetto ostýchavo, „tieto ťahy sú mi neznáme. A
         Gianpaolovo písmo ja dobre poznám.“
   </p>
   <p>
    Atalanta obrátila vzbudenú pozornosť na mládenca.
   </p>
   <p>
    „Ach, my vieme,“ rečie Zenobia so šelmovským úsmevom, „že sú mužovia, čo by si hneď
         bratmi boli, častokrát jeden na druhého žiarlia. Nezáviďte, priateľu, Gianpaolovi, že vás
         jeho lístok predbehol. Vaša prítomnosť, hoci v pomere k listu opozdená, je nám tisíc razy
         milšia než nemé písmená bársako pekného listu…“
   </p>
   <p>
    „Ubezpečujem vás, že tento list Gianpaolo, môj brat, nepísal,“ doloží veselo Simonetto.
         „Nuž ale ktokoľvek ho písal, vôľa jeho bola istotne uznania hodná.“
   </p>
   <p>
    Rozhovor prešiel na iný predmet, ale Atalante sa celá odhalená vec zdala povážlivou.
   </p>
   <p>
    Zenobia pokladala túto záležitosť za omnoho chatrnejšiu, než aby si bola za povinnosť
         pokladala zmieniť sa o nej pred manželom.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e994">
       </a>
       XI
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Podivný duch previeval v Perugii, duch ťažký, tlačiaci. Všetko bolo síce v poriadku,
         žiadne výtržnosti sa neudali, ale tak sa zdalo, akoby ten podivný pokoj mal porodiť ťarchu
         krvavých búrok. Baglionovci boli na tróne bezpeční, krokom omilostenia si získali vo veľkej
         miere náklonnosť obyvateľstva, nebezpečie teda tým menej mohli očakávať. Mysľou Ridolfovou
         však prechádzali nemilé predtuchy… Myšlienky jeho hrnuli sa z výslnia radosti do skrýše
         akejsi nevrlosti, ako keď sa včely v tušení blízkej búrky ponáhľajú do úľov.
   </p>
   <p>
    Sprisahanie dozrelo, veď Grifone, na ktorom sprisahancom veľmi mnoho záležalo, bol už
         tiež získaný intrigami Pennovými.
   </p>
   <p>
    „Priateľu, povinnosť ťa zove!“ — riekol Penna oklamanému manželovi a pojal ho so sebou —
         kam?…
   </p>
   <p>
    Išli za dlhší čas bočnými uličkami. Grifone nevedel, čo má robiť. Konečne začne Penna:
         „Priateľu, škvrnu na svojej cti učinenú trpieť nemôžeš. Za roztrhanie svojej blaženosti sa
         musíš pomstiť, pomstiť sa zvodcovi i na celej jeho rodine. Si mužom a mužovi drahšia česť
         než všetko na svete. Dúfam leda, že budeš hotový i k najhoršiemu.“
   </p>
   <p>
    „Čo? Tebe ide o celú rodinu Baglionov?“ — spytuje sa Grifone zarazeno. „Moja pomsta
         platí len Gianpaolovi.“
   </p>
   <p>
    „Inakšie sa vec má,“ odvetí Penna, prichystaný na túto námietku. „Tvoja osobná nenávisť
         znamenite harmonizuje s nenávisťou potlačeného vlastenca.“
   </p>
   <p>
    Penna veľmi zručne ukryl svoje snahy pod plášť šľachetného vlastenectva.
   </p>
   <p>
    „Pováž, kto si a čím si teraz,“ pokračoval Penna. „Už odpusť, ja neverím, žeby ti mohlo
         byť ľahostajné, aby sme i naďalej v hanebnom stave sedliackej milosti žili. Nie, to ti
         nemôže byť ľahostajné. Alebo či mám o tebe predpokladať, že ty si hotový k pomste len pre
         ženu, a nie spolu pre vlasť? Nie, priateľu, to nemôžem o tebe predpokladať. Veď takú
         hrdinskosť má i divá zver. Ale ty si vlastenec, povedomý vlastenec, ktorému je všeobecné
         dobro o niečo vyšším pochopom než zvierací pud.“
   </p>
   <p>
    „Mám teda nadužiť povoľnosť Baglionov?“ — pýta sa Grifone neodhodlane.
   </p>
   <p>
    „Daromné škrupule!“ — dodá Penna s úsmevom, zastaviac sa pri ťažkej železnej bráne a
         potisnúc na nej málo vyčnievajúci gombík.
   </p>
   <p>
    Brána sa otvorila. Dnu tma ako v rohu.
   </p>
   <p>
    Penna a Grifone vstúpili.
   </p>
   <p>
    Neosvetlená chodba bola dlhšia. Konečne bolo počuť hučanie hlasov. Ešte niekoľko
         neistých krokov, až sa otvorili dvere, ktorými zablesklo slabé svetlo do podzemnej chodby.
   </p>
   <p>
    To je sieň sprisahancov. Naprostred povaly visí kahanec, ktorého lúče len tak skúpo
         osvetľujú terem, že ani osoby blízo neho stojace sa dokonale vidieť nemôžu. Tak sa vidí,
         akoby to bol v podzemnej krypte rozžatý kahanec.
   </p>
   <p>
    Pri vstupe Pennu a Grifonea utíchol v zhromaždení hluk.
   </p>
   <p>
    „Nech žije vlasť!“ — zvolal Penna.
   </p>
   <p>
    „Nech žije vlasť!“ — odvetili mu hlasy sprisahancov.
   </p>
   <p>
    „Mužom slobody mám česť predstaviť nového priateľa. Je to náš brat Grifone. Ajhľa, ako
         zahanbené sú naše obavy!“
   </p>
   <p>
    „Sláva Grifoneovi!“
   </p>
   <p>
    Duch a rozhovor sprisahancov oživol. Radom si podávali ruky s novým prívržencom.
   </p>
   <p>
    Penna zahájil poradu. Ustálil sa plán, podľa ktorého sa má nasledujúceho dňa uskutočniť
         útok.
   </p>
   <p>
    Každý zo sprisahancov dostal vyznačenú obeť.
   </p>
   <p>
    Za náčelníka vzbury natisol sa Penna.
   </p>
   <p>
    Po skončenom zasadaní skladala sa opätovná prísaha. Najprv ju predriekal osobitne
         Grifone. Zapálili sa na stole dve voskové sviečky; medzi nimi stál krucifix a biblia.
   </p>
   <p>
    Grifone predstúpil, potom zdvihnúc tri prsty pravej ruky, ľavú ale položiac na bibliu,
         vravel: „Prisahám, že za slobodu našej vlasti chcem účinkovať podľa všetkých svojich síl.
         Prisahám, že Baglionov pokladám za nepriateľov slobody, preto chtiac život slobody, žiadam
         nemilosrdnú smrť Baglionov. Prisahám, že druhov svojich nezradím. Prisahám, že za slobodu
         som hotový podstúpiť nielen obete výhod, ale položiť aj život, lebo bezohľadná odhodlanosť
         je prvá cnosť muža slobody. Nech žije drievne právo! Smrť povýšencom! Ako vyplním prísahu
         túto, nech mi tak pomáha Boh Otec, Boh Syn i Boh Duch svätý a všetci blahoslavení nebeskí!“
   </p>
   <p>
    Po prísahe, zloženej celým zhromaždením, rozchádzali sa „mužovia slobody“ z podzemnej
         skrýše. Sotva ostala sieň pustá, udrela na perugijskej veži polnoc. Hukot hodinových úderov
         znel trhano, odnášaný súc na krídlach silnej víchrice.
   </p>
   <p>
    „Len teraz mi prichodí na um,“ rečie si Grifone, „prečo ona tak rada má priateľské
         schôdzky, prečo je oproti mne taká plná vďaky a prečo sa tak zle cítila na vidieku!… Však
         odpraceme z cesty najprv jeho. S ňou sa porátame pozdejšie, dovtedy nech jej nie je nič
         známe ani podozrivé.“
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1059">
       </a>
       XII
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Slávnosť Astorreovej svadby s Laviniou Colonnou trvala už viacero dní. Celé obyvateľstvo
         Perugie, nevynímajúc ani omilostených vlastencov, sa na nej zúčastnilo. Od rána do noci sa
         hodovalo, všetko bolo radosťou opojené. Sprisahanci si počínali veľmi obozretne: za dňa
         hodovali aj oni, pozde večer sa schádzali v podzemnej sieni na porady.
   </p>
   <p>
    Simonetto sa prechádzal v sade baglionského kaštieľa, v ktorom boli svadobné hody.
   </p>
   <p>
    Pohrúžený v myšlienky kráčal po chodníkoch, vysypaných pieskom. Dumal o… Načo vám
         spomínať, čo i sami dobre viete? O čom vie dumať zaľúbený šuhaj?
   </p>
   <p>
    „Kedyže dosiahnem ja tej blaženosti, ktorej sa brat Astorre už teší? Kedy si povediem ja
         nevestu pred oltár? Mne je dosiaľ dovolená len túžba, tento predčasný, nadutý miestodržiteľ
         skutočnosti, pozlátená škrupina bez jadra, kolosálna ničota, ktorá ničotou svojou vládne
         nad všetkým… Hohó, skoro by som bol pesimista. Dočkaj len času ako hus klasu. Čím dlhšia
         túžba, tým väčší pôžitok po jej uskutočnení. A veď mne je dosť i pomyslenie na slasť. Aký
         blažený som, že môžem mať aspoň túžbu. A keby som túžby nemal? Nemal by som ani lásky? A
         keby som lásky nemal, keby som Atalantu nemiloval?… Hrom a peklo! Čertovi by som sa mohol
         modliť, aby si ma vzal za pecúcha!“
   </p>
   <p>
    Pohlo sa krovie…, zablysla sa dýka… Zo Simonettovho srdca vytryskol krvavý pruh…
   </p>
   <p>
    „Výborne trafené!“ — skríkne Simonetto, a pohliadnuc do krovia, klesne na zem.
   </p>
   <p>
    „Vidíš, priateľský panáčik! Na druhom svete už nikoho neurážaj, čo by hneď bol tvojím
         priateľom, lebo ináč i tam zle pochodíš,“ mrmlal temný hlas.
   </p>
   <p>
    „Haha! Paolo Cor… Ty si to?“ — pýtal sa chroptiaci mládenec — a skonal.
   </p>
   <p>
    Zvesť o zavraždení Simonetta sa nestačila ešte rozšíriť po Perugii, keď odrazu zaznela
         divá surma útoku. Jakot silných trúb sťaby štiepal mramorové steny baglionského paláca,
         kopytá besných paríp duneli a hrčali po skalách Perugie, akoby ohnivé reťaze praskali. Živé
         výkriky — „Smrť povýšencom! Nech žije voľnosť!“ — miešali sa v hukot neočakávaného boja.
   </p>
   <p>
    I nastala mäsiarčina.
   </p>
   <p>
    Každý zo sprisahancov mal vyznačenú obeť…
   </p>
   <p>
    Zatiahnem oponu strašného javiska. Bojím sa vám opisovať hrôzy bratovraždy. Nech odvráti
         silná pravica božia sponad hlavy každého národa nevyhnutné následky vládybažnosti a
         nespravodlivosti!… Bojím sa hľadieť na ten obraz,lebo mi to krája dušu sťa dvojostrý meč.
         Nekonečný žiaľ zachvacuje moje srdce, až mi slobodný dych zastáva, až vynoriť strojí z
         mojich očú potok sĺz, zúfaním zakalených… Nuž nejdem hľadieť na vražedné výjavy, lež
         utiahnem sa v tichú izbietku a, kľaknúc na kolená, idem sa modliť bohu za spravodlivosť, za
         svornú lásku…
   </p>
   <p>
    Hukom svadobným omámený Guido sedel osamote na panovníckom tróne. Tiene večera sa už
         približovali a on hľadel pred seba meravým okom, akoby sa na nejaký čarovný zjav bol
         zahľadel. I videl pred sebou za večerného šera prebiehať hmlisté postavy. Hneď to boli rady
         čarovných víl, ktoré sa mu klaňali ovenčenými hlavami, točiac sa vôkol neho na mäkkých
         ružových prstoch. Hneď to boli duchovia ním o život pripravených osôb, vydávajúci diabolský
         chichot, hneď kostnaté harpye s tvárou vycivenou a hneď zase pohrebný sprievod spanilých
         diev, sprevádzajúcich na večný odpočinok mládenca v čiernej rakve, baršúnovej, zlatými
         klincami vybíjanej…
   </p>
   <p>
    Bdel Guido a či sníval? Oboje. Oči boli ešte otvorené, ale po tele rozchádzala sa už
         mdloba blízkeho spánku.
   </p>
   <p>
    Tu vidí opäť blížiť sa skrvaveného Simonetta. Vidí, čuje, že sa otvorili dvere siene;
         verí, že ho neklame ani zrak ani sluch. Starec sa preľakol.
   </p>
   <p>
    „Syn môj, čo ti je?!…“ — vykríkne v prvom okamihu z polobdenia vytrhnutý Guido.
   </p>
   <p>
    Postava neodpovedala nič.
   </p>
   <p>
    Panovník Perugie sa prizrie prísnejšie i spozoruje, že to nie je Simonetto, ale neznámy
         muž zasmušilej tváre, čiernych lesklých očú v obleku obyčajného banditu.
   </p>
   <p>
    Guido chcel kričať o pomoc…, ale nestihol.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1108">
       </a>
       XIII
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    „Mati moja drahá!“ — pribehne Grifone rýchlo k Atalante, „víťazstvo je naše! A nielen
         to. Počuj, mati, víťazstvo je moje, perugijský trón je môj. Penna padol v bitke. Podľa
         predbežného dohovoru mužov slobody som teraz ja veliteľom a náčelníkom. Ach, sláva rodiny
         Oddi sa opäť navrátila!“
   </p>
   <p>
    Atalanta počúva v nemom úžase. Napokon zadiveno rečie:
   </p>
   <p>
    „I ty si teda, syn môj, medzi vzbúrencami?“
   </p>
   <p>
    „Keď ma sloboda volá, či by som sa mal babsky utiahnuť? Chcela si snáď zo syna vychovať
         zbabelca?“
   </p>
   <p>
    „Nie zbabelca, synu, ale ani bratovraha,“ rečie Atalanta so žiaľom.
   </p>
   <p>
    „Ó, mati, tu bola len jedna voľba: alebo byť podlým zbabelcom, alebo vystúpiť s čelom
         jasným, s odhodlanou vôľou proti tyranom! Právo naše, buď bohu chvála, je naspäť vydobyté!“
   </p>
   <p>
    Atalanta mlčala.
   </p>
   <p>
    „Guido padol, Simonetto zomrel, Gianpaolo vydal ducha pod mojím mečom… Mati drahá, trón
         Perugie je pre mňa zabezpečený!“
   </p>
   <p>
    „I Simonetto zomrel?“ — pýta sa zblednutá Atalanta.
   </p>
   <p>
    „Hej, nie je viac živý ten tvoj milý mládenec, ktorého si pred vlastným synom tak často
         vyznačovala. Zomrel, zomrel Simonetto, podpora, sláva Baglionov. Mati, teraz som ja pánom
         Perugie! Pobozkaj svojho syna materskou láskou.“
   </p>
   <p>
    Atalanta sa odvrátila.
   </p>
   <p>
    „Snáď ma nepoznáš?“ — rečie Grifone zadiveno, „nechceš ma poznať, mati, svojho syna,
         korunou víťazstva ozdobeného? Nechceš ma poznať, nechceš vidieť?“
   </p>
   <p>
    „Bratovraha neuznávam za svojho syna!“ — odpovie Atalanta bolestne, ale odhodlane. „Ó,
         prekliata buď hodina, v ktorej som ťa doniesla na svet!… Grifone nie je mojím synom,
         bratovrah nemôže byť mojím synom.“
   </p>
   <p>
    „Že bratovrah? Osloboditeľ vlasti, dobyvateľ našich rodinných práv… Haha, mati,
         vlastenec, verný, nadšený vlastenec nie je tvojím synom!“
   </p>
   <p>
    „Vlastenec,“ vraví Atalanta trpko, „krásny vlastenec, ktorého zaslepenosť privedie novú
         záhubu na Perugiu. Čuj, tvoja mať, ktorá ti dala život, ti vraví do očú: ty si
         vlastizradca, nepriateľ svornosti, vrah pokoja!“
   </p>
   <p>
    „Ubližuješ mi, ubližuješ hlboko!“ — rečie Grifone trochu chladnejšie.
   </p>
   <p>
    „Neubližujem bezdôvodne, lebo vravím čistú pravdu,“ vraví Atalanta. „Kto koná výlučne v
         svoj prospech oproti prospechu a rozkvetu vlasti, ten je podliak a zradca. Ó, či som ti
         nevravela viac razy, že vlasť naša príde do prístavu blaženosti len cestou pokojného
         vývinu, šľachetným zaprením našich nárokov? Načo prenáhlenosť a nezhovievavosť? Či si
         nevedel, že neprávosť, čo by sa ako dlho na tróne pýšila, predsa musí konečne sama sebou
         zahynúť, bez všetkého násilia?… Nechcela som skrivodlivú nadvládu Baglionov; ale vraždou,
         sprisahaním pozbaviť ich života a trónu: to pokladám za podlosť, ktorá sa pomstí sama na
         sebe. Ach, márne boli moje rady! Ty si ich nepočúval. Obetoval si svojej ľahkej mysli blaho
         ľúbenej vlasti!… Namiesto pokoja vrhol si znovu zapálenú pochodeň náruživostí a bojov do
         Perugie… Nuž, čiňže si, ako chceš; ja som prislabá, aby som ti rozkázala. Ale vedz, že si
         vlastizradca, bratovrah — a preto ja slávu tvoju zdielať nechcem. Srdce mi puká, že si ty
         môj vlastný syn, môj jediný syn…“
   </p>
   <p>
    Atalanta sa nevedela zdržať sĺz.
   </p>
   <p>
    „Ja ťa však musím opustiť,“ pokračovala hneď ďalej, „lebo lásku k vlasti cením vyššie
         než lásku k vlastnému dieťaťu!“
   </p>
   <p>
    Po týchto slovách sa rozžialená matka vzdialila. Grifone hľadel za odchádzajúcou s
         výrazom hlbokej ľútosti.
   </p>
   <p>
    „A trón Perugie je predsa môj!“ — riekol konečne s hrdým povedomím, odchodiac zo
         svetlice.
   </p>
   <p>
    Atalanta sa odobrala na vidiek, pevne presvedčená, že Grifone je vlastizradca, rušiteľ
         blahodarného rozkvetu vlasti, aký sa na ceste priateľského dorozumenia a pokojného vývinu
         mohol očakávať.
   </p>
   <p>
   </p>
  </div>
  <div>
   <div class="titlepage">
    <div>
     <div>
      <h2 class="title">
       <a name="d56e1163">
       </a>
       XIV
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Atalanta a Zenobia opustili Perugiu.
   </p>
   <p>
    Avšak spýtate sa: prečo i Zenobia? — Rozpoviem vám nakrátko príčinu toho.
   </p>
   <p>
    Žiarlivosťou rozpálený Grifone si predsavzal, že sa so Zenobiou poráta potom, keď bude
         hotový s Gianpaolom. Teraz však opojený neočakávanou slávou, o ktorej by sa mu ani nebolo
         snívalo, pozabudol na prísnejšiu pomstu. Srdce jeho zmäklo, ako keď sa plačúce dieťa na čas
         uspokojí, ak mu dajú do rúk nejakú zábavku. Grifoneovi však ani zďaleka nenapadlo odpustiť
         Zenobii celkom. Možno, že čakal na tichšie okamžiky zadosťučinenia, keď jeho myseľ nebude
         zaujatá verejnými starosťami.
   </p>
   <p>
    Na Grifoneov rozkaz, odôvodnený tým, že pre ženu nie je teraz bezpečné zdržiavať sa v
         Perugii, odišla teda i Zenobia s Atalantou. Vynútený odchod z Perugie, tak sa zdá, málo sa
         dotkol srdca dobrej Zenobie, ktorá bola vždy s úplným sebazaprením hotová podrobiť sa
         manželovej vôli.
   </p>
   <p>
    Ale aké zmeny sa stali s Atalantou!
   </p>
   <p>
    Jej starostlivá hlbokomyselnosť sa premenila v ťažkú myseľ. Z jej očú, z ktorých dosiaľ
         svietila i v najväčšom zármutku len hviezda nádeje, hovorila ubitosť, malomyseľnosť a
         zúfanie…
   </p>
   <p>
    Nie zúfanie — Atalanta nevedela zúfať. V ťahoch jej tváre, dosiaľ prevažne nežných,
         odrážal sa taký bôľ, aký sa ani vysloviť ani vylíčiť nedá.
   </p>
   <p>
    Atalanta sa skryla v sade do lubia,
    <sup>
     [
     <a class="footnote" href="#ftn.d56e1186" name="d56e1186">
      11
     </a>
     ]
    </sup>
    sklonila krásnu hlavu na prsia, zahalila si oči bielou šatkou… a horko
         nariekala, usedavo nariekala. Či nie je dosť pre ženské srdce jeden veľký žiaľ? Ach, až
         pridosť! Ale Atalanta sa zvíjala pod tiažou trojakého bôľu. Jej žiaľ platil Grifoneovi,
         platil Simonettovi a nešťastnej vlasti.
   </p>
   <p>
    Na tretí deň po tom, čo sa Grifone zmocnil trónu, priletel k Atalantinmu bytu posol,
         nesúci nemilú zprávu. V Perugii vraj opäť zúri bratovražda a Grifone je na smrť ranený.
         Žiada si ešte raz vidieť matku. A Zenobiu? Na tú zabudol…
   </p>
   <p>
    Atalanta sa vybrala so Zenobiou do mesta. Materské srdce ju ťahalo neodolateľnou silou k
         synovi, na ktorého nedávno bola vyslovila materinskú kliatbu.
   </p>
   <p>
    V Perugii sa zjavili obe ženy v smútočných šatách. Vzbúrenci im ustupovali z cesty ako
         nebeským postavám.
   </p>
   <p>
    Nikto sa nechcel priznať za Grifoneovho vraha, aby nevyvolal na svoju hlavu kliatbu jeho
         nešťastnej matky napriek tomu, že sa nemal čo obávať pomsty, lebo veď víťazstvo bolo v
         rukách Baglionov.
   </p>
   <p>
    Konečne doviedli Atalantu k zomierajúcemu synovi.
   </p>
   <p>
    „Ó, či ťa tak musím vidieť, synu nešťastný?“ — zalomila rukami pri zhliadnutí smrteľne
         poraneného.
   </p>
   <p>
    „Požehnanie, mati…“
   </p>
   <p>
    „Ach, vedela som ja, že sa vina tvoja pomstí,“ vraví zronená, sotva vládnuc. „Synu môj,
         ty zomieraš ako samovrah, lebo sám na seba si privolal smrť… Synu drahý, ó, odpusť mu,
         ktokoľvek bol, odpusť mu…“
   </p>
   <p>
    „Odpúšťam, odpúšťam… len požehnanie tvoje…“
   </p>
   <p>
    „Dáva ti ho mať… Ó, keby ti ho mohla dopriať i vlasť i ten večný, spravodlivý sudca!“
   </p>
   <p>
    Atalanta pobozkala syna.
   </p>
   <p>
    Po nej pristúpila Zenobia bližšie k umierajúcemu a, klesajúc pod hroznými citmi, tiež ho
         vrele pobozkala… Pri jej bozku sa už pery Grifoneove nepohybovali.
   </p>
   <p>
    Ľudia hľadeli úctivo a s hlbokým súcitom na ženy, kráčajúce po rínku v zakrvavených
         čiernych šatách…
   </p>
   <p>
    Na prsiach Grifoneových našli malý lístok s podpisom Gianpaola.
   </p>
   <p>
    Atalantin materinský bôľ zvečnil Rafael v povestnej maľbe „Uloženie Spasiteľa do
      hrobu“.
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e1186" name="ftn.d56e1186">
        11
       </a>
       ]
      </sup>
      <span class="emphasis">
       <em>
        lub
       </em>
      </span>
      — drevená ohrada, altánok.
     </p>
    </div>
   </div>
  </div>
 </body>
</html>
