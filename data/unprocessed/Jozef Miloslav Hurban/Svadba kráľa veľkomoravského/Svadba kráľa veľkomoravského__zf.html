<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2522994">
       </a>
       1
      </h2>
     </div>
    </div>
   </div>
   <p>
   </p>
   <p>
   </p>
   <p>
   </p>
   <div class="blockquote">
    <blockquote class="blockquote">
     <p>
     </p>
     <div class="literallayout">
      <p>
       <br/>
       <span class="emphasis">
        <em>
         Otworzmy księgę historii.
        </em>
       </span>
       <br/>
       J. Cz.
       <sup>
        [
        <a class="footnote" href="#ftn.id2523022" name="id2523022">
         1
        </a>
        ]
       </sup>
       <br/>
       <br/>
       <span class="emphasis">
        <em>
         Stíny Lauritasů! Svatopluků!
        </em>
       </span>
       <br/>
       <span class="emphasis">
        <em>
         Jak vás možno z hrobu vyvásti?
        </em>
       </span>
       <br/>
       <span class="emphasis">
        <em>
         By ste uviděly neřesti
        </em>
       </span>
       <br/>
       <span class="emphasis">
        <em>
         národu a hanbu svojich vnuků.
        </em>
       </span>
       <br/>
       J. Kollár
       <sup>
        [
        <a class="footnote" href="#ftn.id2523051" name="id2523051">
         2
        </a>
        ]
       </sup>
       <br/>
      </p>
     </div>
     <p>
     </p>
    </blockquote>
   </div>
   <p>
   </p>
   <p>
   </p>
   <p>
    Slováci dávno zabudli na svadbu veľkomoravského kráľa. Hoci sa až dodnes svadbia,
      Svätoplukova svadba im už ani na um nezíde. Ach, ako smutno to vyzerá s národom, keď sám
      zabúda na svojich predkov; lebo toto zabúdanie podožiera koreň jeho života. Oj, Slováci, viem
      ja o inej svadbe, než sú tieto vaše svadby, ale to bolo veľmi dávno, dávno pred naším
      storočím! Od tých čias sa vzniesli nad našimi hlavami smutné časy, divé búrky, nepriaznivé
      osudy, a tú pamätnú svadbu zaviala a zahalila šedivá, ďaleká, stratená minulosť…!
   </p>
   <p>
    Keby som vedel, že ma budete počúvať, povedal by som vám niečo o tej svadbe. Ale vy sa
      skláňate pred cudzími modlami, a nedbáte na vlastných vrstovníkov, ktorí vám rozprávajú o
      slávnej slovenskej minulosti. No ale predsa vám dačo poviem, aspoň na skúšku; ak však
      nepodbáte na môj hlas, nebude to moja, ale vaša škoda. A popravde múdrejšie urobíte, keď
      vezmete do ruky túto Nitru
    <sup>
     [
     <a class="footnote" href="#ftn.id2523094" name="id2523094">
      3
     </a>
     ]
    </sup>
    a v nej „Svadbu kráľa veľkomoravského“, než napuchnuté, oduté a ošklbané Meluzíny,
      Malojeny, Bruncvíkovcov, Štilfrídov
    <sup>
     [
     <a class="footnote" href="#ftn.id2523116" name="id2523116">
      4
     </a>
     ]
    </sup>
    a im podobné neprirodzené a nepravdivé výmysly. Ale najmúdrejšie spravíte, keď
      necháte tie cudzie modly, tie cudzonárodné strakatiny a priviniete sa k svätému, prirodzenému,
      božskému oltáru slovenskej národnosti.
   </p>
   <p>
    Nuž teda počúvajte ma, Slováci a Slovenky, ale dajte pozor, lebo začnem od samého
      začiatku.
   </p>
   <p>
    Bola noc. V Nitre bolo ticho ako v hrobe. Na uliciach bolo však vidno, lebo svietili
      nebeské lampy… a mesiac akoby šiel na vohľady, s usmievavou tvárou si vykračoval po
      hviezdnatej klenbe. Tichučký prúd Nitry vinul sa po kvetnatých rovinách medzi lúkami, poliami
      a záhradami, a iba sem-tam v ňom pleskla rybka, keď sa vyhodila nad vodu. Nitriansky hrad bdel
      ako strážca o polnoci nad mestom. Iba jeden jedinký oblok bol na ňom osvetlený. Počuť bolo
      krok strážcu, sprevádzaný štrnganím ostrôh, a kto by bol stál z južnej strany, kam sa uberá
      rieka, bol by mohol uvidieť aj ohromnú prilbicu, od ktorej sa odrážalo mesačné svetlo.
   </p>
   <p>
    Nitriansky hrad mal vtedy, pravda, inú podobu ako teraz,
    <sup>
     [
     <a class="footnote" href="#ftn.id2523166" name="id2523166">
      5
     </a>
     ]
    </sup>
    lebo čas a všelijaké búrky ho premenili na nepoznanie. Vystupujúce a vyblýskané
      klenby, ohromné bašty, hlboké priekopy, medené, veľkými klinmi povybíjané brány, pyšné,
      trepotajúce sa zástavy… ach, všetko toto sa už dávno na prach, alebo inakšiu podobu obrátilo.
      A ako by sa aj nebolo všetko premenilo, keď sa aj ľudia premenili a sláva Nitry zapadla do
      hlbokého, nemého a neúčastného hrobu! Z tých čias nezostalo Slovákom nič, iba tiché spomienky.
      Hej, a tak sa zdá, že aj tieto spomienky už-už zhynú!
   </p>
   <p>
    Ale podíďme už bližšie. Povedal som, že na hrade bol osvetlený jediný oblok. Bol
      osvetlený, lebo po veľkej komnate sa prechádzal nový veľkomoravský kráľ. Bolo to roku 870.
   </p>
   <p>
    Svätopluk sa stal v tom roku kráľom Veľkej Moravy.
    <sup>
     [
     <a class="footnote" href="#ftn.id2523210" name="id2523210">
      6
     </a>
     ]
    </sup>
    Veľkou Moravou sa volalo to kráľovstvo v deviatom storočí, do ktorého patrila
      Morava, Slovensko, Sliezsko, veľká časť Poľska, ba i Ruska
    <sup>
     [
     <a class="footnote" href="#ftn.id2523228" name="id2523228">
      7
     </a>
     ]
    </sup>
    a nad ktorým vládol sprvu Mojmír
    <sup>
     [
     <a class="footnote" href="#ftn.id2523246" name="id2523246">
      8
     </a>
     ]
    </sup>
    — za jeho vlády sa však tak ďaleko nerozprestieralo — potom Rastislav,
    <sup>
     [
     <a class="footnote" href="#ftn.id2523267" name="id2523267">
      9
     </a>
     ]
    </sup>
    ktorý ho takto rozšíril, a po ňom Svätopluk, ktorý k nemu pripojil i Čechov a iné
      slovanské kmene na juhu.
    <sup>
     [
     <a class="footnote" href="#ftn.id2523291" name="id2523291">
      10
     </a>
     ]
    </sup>
    A tak Svätopluk, dostanúc sa na trón takej veľkej ríše, rozmýšľal teraz o jej
      blahu a šťastí. A to tým viac, že si bol vedomý svojej veľkej viny, po akých nepravých cestách
      prišiel na tento trón. Musím poznamenať, že Svätopluk pripravil o veľkomoravský trón strýka
      Rastislava, svojho najväčšieho dobrodincu, ktorý mu dal výchovu i nitrianske kniežatstvo, keď
      ho zradne zajatého vydal jeho najväčšiemu nepriateľovi Karolmanovi,
    <sup>
     [
     <a class="footnote" href="#ftn.id2523322" name="id2523322">
      11
     </a>
     ]
    </sup>
    synovi cisára Ľudovíta. Rastislava potom pripravili o oči a uvrhli do kláštora,
      kde aj smutne skonal.
   </p>
   <p>
    Ale Svätopluk čoskoro pocítil nemeckú lesť, lebo jeho krajina sa dostala do rúk a pod
      vládu dvoch kniežat, Engelschalka a Vilíma,
    <sup>
     [
     <a class="footnote" href="#ftn.id2523347" name="id2523347">
      12
     </a>
     ]
    </sup>
    čo veľmi ťažko niesol a hľadel ich moc preniesť na seba. Ale oni to pobadali, dali
      ho chytiť a poslali ho ako zradcu nemeckému cisárovi do Rezna. Lenže Svätopluk sa obránil, a
      tak ho Nemci poslali so svojimi plukmi proti Slovákom, ktorí boli medzitým povstali, aby sa
      mohli pomstiť Nemcom za Svätopluka. Ich vodcom bol Slavomír. Svätopluk, ktorý dobre spoznal
      Nemcov počas svojho pobytu medzi nimi, bojoval proti svojim rodákom iba naoko, ba potom
      prešiel na ich stranu a postavil sa proti nemeckým plukom. A tak nielenže pripravil o vládu
      Engelschalka a Vilíma, ale keď bol vyhnal Nemcov zo svojej krajiny, vyhlásil sa za
      samostatného kráľa, za akého ho ľud s radosťou a plesaním prijal a uznal.
   </p>
   <p>
    A tu sme už v tej chvíli, keď sa Svätopluk dlho do noci prechádza vo svojej komnate a
      rozmýšľa o blahu svojho kráľovstva. Nuž poďme teda bližšie a pozrime, na čo myslí.
   </p>
   <p>
    Keď sa Svätopluk dosť naprechádzal, zasadol si za stôl, podoprel hlavu rukami a hovoril si
      sám pre seba: — Tak, Svätopluk, už si zasadol na kráľovský trón, ale predtým si nepomyslel,
      aká je to veľká ťarcha niesť korunu takej veľkej ríše! Keby si si bol prv rozvážil, prv sa
      naučil opovrhovať korunou i kráľovstvom, azda by si sa stal hodnejší aj jedného aj druhého! —
      Zahľadel sa na dlážku. Sedel dlhú chvíľu, a až potom sa začal sám so sebou zhovárať. — Ale
      nechcem viac myslieť na seba, je načase, aby som rozmýšľal už teraz, ako by som v sebe
      navrátil národu svojmu Rastislava, ktorého som mu vyrval. Hej, chcem zakryť svoje hriechy a
      úhony, spáchané voči veľkému kráľovi, národospasnými cnosťami a skutkami. Bože, pomáhaj mi sám
      v tomto svätom predsavzatí.
   </p>
   <p>
    Ach, ale ako zahojím rany svojho národa, keď mi hrozia nové vojny a búrky od mocného
      nemeckého cisára? Namiesto hojenia budem ich musieť iba väčšmi rozrývať! Ako ma to bolí! Hoci,
      — pokračoval po malej prestávke, — najkratšou a najpríhodnejšou cestou by bolo, keby som
      uzavrel mier s nemeckým cisárom. No či cisár bude chcieť uzavrieť mier bez otrockých
      podmienok? — Kráľ zas umĺkol a hlboko sa zamyslel. No jeho myseľ musela však roznietiť dobrá
      myšlienka, lebo náhlivo vstal a usmievajúc sa, znovu sa začal prechádzať po komnate. — Áno, —
      začal hovoriť, — to bude najbezpečnejšie rukojemníctvo medzi mnou a cisárom: spojím sa
      manželstvom s dcérou cisárskeho princa Karolmana! Skrotím rozzúreného tigra, a čas mi dá do
      rúk ostatné prostriedky.
   </p>
   <p>
    Už sa schyľovalo k ránu, no Svätopluk na spánok ani nepomyslel. Neskôr sa natiahol na
      kráľovské lôžko, aby ďalej rozmýšľal. Ale bdel iba napoly; blažené sny mu prúdili mysľou.
      Videl svoj národ blažený!
   </p>
   <p>
    Vychodila dennica, bledá lampa v kráľovskej komnate zhasla a v Nitre i na hrade sa začal
      prebúdzať život. Rytieri a zbrojnoši sa hemžili na predzámku, po hradbách sa ozýval štrngot
      mečov a ostrôh. Kráľovská palota bola zavretá, čo vzbudilo všelijaké reči v kráľovskej
      družine, lebo to bolo nezvyčajné. Iba strážca s istotou tvrdil, že oblok na kráľovskej komnate
      bol dlho osvetlený.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2523022" name="ftn.id2523022">
        1
       </a>
       ]
      </sup>
      <span class="emphasis">
       <em>
        Otvorzmy księgę historii
       </em>
      </span>
      — poľ. Citát z Jána Czeczota (1797 — 1847), priateľa Adama Mickiewicza. Vydal niekoľko zbierok národných piesní.
     </p>
    </div>
    <div class="footnote">
     <p>
      <sup>
       [
       <a class="para" href="#id2523051" name="ftn.id2523051">
        2
       </a>
       ]
      </sup>
      <span class="emphasis">
       <em>
        Stíny Lauritasů! Svatopluků!
       </em>
      </span>
      — Úryvok z Kollárovej Slávy dcery (1824).
     </p>
    </div>
    <div class="footnote">
     <p>
      <sup>
       [
       <a class="para" href="#id2523094" name="ftn.id2523094">
        3
       </a>
       ]
      </sup>
      <span class="emphasis">
       <em>
        keď vezmete do rúk túto Nitru
       </em>
      </span>
      — prvý ročník almanachu Nitra
          (1842), ktorým chcel Hurban nahradiť cudzojazyčné čítanie a v ktorom bola po prvý raz
          uverejnená aj Svadba kráľa veľkomoravského.
     </p>
    </div>
    <div class="footnote">
     <p>
      <sup>
       [
       <a class="para" href="#id2523116" name="ftn.id2523116">
        4
       </a>
       ]
      </sup>
      <span class="emphasis">
       <em>
        Meluzíny, Majoleny, Bruncvíkovcov, Štilfrídov
       </em>
      </span>
      — ukvílené, sladké
          ženské postavy a neskutoční hrdinovia zo stredovekých kroník a legiend
     </p>
    </div>
    <div class="footnote">
     <p>
      <sup>
       [
       <a class="para" href="#id2523166" name="ftn.id2523166">
        5
       </a>
       ]
      </sup>
      <span class="emphasis">
       <em>
        Nitriansky hrad mal vtedy, pravda, inú podobu ako teraz…
       </em>
      </span>
      — Podľa
          najnovších archeologických výskumov sa ukazuje, že v Nitre boli dve centrálne a tri
          refugiálne hradiská. Zatiaľ sa nepodarilo rozhodnúť, ktoré z hradísk boli ústredné a kde
          sídlili Pribina a Svätopluk.
     </p>
    </div>
    <div class="footnote">
     <p>
      <sup>
       [
       <a class="para" href="#id2523210" name="ftn.id2523210">
        6
       </a>
       ]
      </sup>
      <span class="emphasis">
       <em>
        Svätopluk sa stal v tom roku kráľom Veľkej Moravy
       </em>
      </span>
      — Svätopluk
          vládol v rokoch 870 — 894.
     </p>
    </div>
    <div class="footnote">
     <p>
      <sup>
       [
       <a class="para" href="#id2523228" name="ftn.id2523228">
        7
       </a>
       ]
      </sup>
      <span class="emphasis">
       <em>
        Veľkou Moravou sa volalo to kráľovstvo v deviatom storočí, do ktorého
            patrila Morava, Slovensko, Sliezsko, veľká časť Poľska, ba i Ruska
       </em>
      </span>
      — Kyjevská
          Rus nepatrila do Veľkej Moravy.
     </p>
    </div>
    <div class="footnote">
     <p>
      <sup>
       [
       <a class="para" href="#id2523246" name="ftn.id2523246">
        8
       </a>
       ]
      </sup>
      <span class="emphasis">
       <em>
        Mojmír
       </em>
      </span>
      — knieža Mojmír I., vládca moravského kniežatstva,
          zjednotiteľ Veľkej Moravy. Po mocenskom boji s Pribinom r. 833 pripojil k svojej ríši
          nitrianske kniežatstvo. V auguste 846 Ľudovít Nemec s veľkým vojskom vtrhol na Moravu a na
          kniežací stolec dosadil Rastislava. Vládcom nitrianskeho kniežatstva sa stal Rastislavov
          synovec Svätopluk. Mojmír bol už vtedy pravdepodobne mŕtvy.
     </p>
    </div>
    <div class="footnote">
     <p>
      <sup>
       [
       <a class="para" href="#id2523267" name="ftn.id2523267">
        9
       </a>
       ]
      </sup>
      <span class="emphasis">
       <em>
        Rastislav
       </em>
      </span>
      — knieža Rastislav, vynikajúci štátnik. Za jeho vlády
          (846 — 870) sa veľkomoravský štát upevnil, politicky zjednotil a ubránil svoju
          samostatnosť voči Frankom. Roku 862, po dohode so Svätoplukom, vyslal poslov k byzantskému
          cisárovi Michalovi III. so žiadosťou o kresťanskú misiu.
     </p>
    </div>
    <div class="footnote">
     <p>
      <sup>
       [
       <a class="para" href="#id2523291" name="ftn.id2523291">
        10
       </a>
       ]
      </sup>
      <span class="emphasis">
       <em>
        pripojil i Čechov a iné slovanské kmene na juhu
       </em>
      </span>
      — Svätopluk
          rozšíril hranice Veľkej Moravy na východe až do Potisia, na severe si podrobil kniežatstvá
          Holasicov a Opolanov na rieke Odre, potom obsadil Slezanov, Vislanov a rozsiahle územie
          Bielych Chorvátov. V tomto čase bližšie pripútal k Veľkomoravskej ríši aj Čechy a časť
          Panónie.
     </p>
    </div>
    <div class="footnote">
     <p>
      <sup>
       [
       <a class="para" href="#id2523322" name="ftn.id2523322">
        11
       </a>
       ]
      </sup>
      <span class="emphasis">
       <em>
        najväčšiemu nepriateľovi Karolmanovi
       </em>
      </span>
      — starší syn Ľudovíta Nemca
          (843 — 876), viedol časté výpravy proti Veľkej Morave
     </p>
    </div>
    <div class="footnote">
     <p>
      <sup>
       [
       <a class="para" href="#id2523347" name="ftn.id2523347">
        12
       </a>
       ]
      </sup>
      <span class="emphasis">
       <em>
        Jeho krajina sa dostala… pod vládu dvoch kniežat, Engelschalka a
            Vilíma…
       </em>
      </span>
      — Už r. 871 obvinili Frankovia Svätopluka z nevery a správou Veľkej
          Moravy poverili markgrófov Engelšalka a Viliama. (V zachovaných análoch sa píše Wilihelm a
          Engilskalk, v našej historickej literatúre Viliam, Vilhelm, Engelšalk; ponechávame pôvodnú
          Hurbanovu podobu.)
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2523501">
       </a>
       2
      </h2>
     </div>
    </div>
   </div>
   <p>
   </p>
   <p>
   </p>
   <p>
    Krásne Rezno sa rozprestiera na brehoch mohutného Dunaja a hučiacej Rezny. Obe rieky sa tu
      objímajú po tisícročia. Dunaj sa majestátne valí, logá a chlípe neveľkú rieku Reznu, a ona,
      dávajúc sa mu do moci, tratí v ňom seba samu. A modrý Dunaj sa pyšnejšie uberá ďalej.
   </p>
   <p>
    Vychádzajúce slnko oprelo svoje lúče o reznianske veže a peny Dunaja šumeli pri krajoch,
      až sa aj k nim znížili purpurové záblesky slnca a zlatom obrúbili okraje dunajského prúdu.
      Rybári a lodníci križovali hladinu staroslávneho Dunaja, a pobrežie sa hemžilo ľuďmi, lebo
      veľa Rezňanov sa náhlilo von nadýchať sa ranného vzduchu. Bola to tu rozmanitá strakatina;
      medzi ošúchanými kazajkami a roztrhanými klobúkmi mihali sa skvostné rytierske kamizoly a nad
      hlavami povievalo perie ozdobných prilbíc.
   </p>
   <p>
    Po brehu išli dve ženy, ktoré na seba obracali pozornosť všetkých. Museli byť zo slávnych
      a pamätných rodín, lebo to časté, ba všeobecné pozdravovanie nemohlo patriť bezvýznamným
      osobám.
   </p>
   <p>
    Dostali sa však rýchlo cez dunajské nábrežie z očí hlučného mestského divadla, lebo
      onedlho boli už neďaleko hájika, ktorý sa vtedy rozprestieral poniže Rezna.
   </p>
   <p>
    — Chcem byť sama, nenávidím to poklonkovanie. Okrem toho je to len obyčajné pokrytectvo,
      taká sláva mi nenáleží. Lebo ako za to nemôže bedár, že sa narodil v chatrči, tak to nie je
      mojou zásluhou, že som sa narodila na kráľovskom lôžku.
   </p>
   <p>
    Takto pretrhla tichosť Adelaida, dcéra cisárskeho princa Karolmana a Ľudovítova vnučka.
    <sup>
     [
     <a class="footnote" href="#ftn.id2506386" name="id2506386">
      13
     </a>
     ]
    </sup>
   </p>
   <p>
    Tá druhá osoba, čo išla s ňou, bola jej komorná, asi päťdesiatročná žena, švitorivá,
      vrtká, štebotavá Nemka. Sotva bol človek dakedy za niečo vďačnejší než komorná za to, že
      kňažná prehovorila. Nešlo jej ani tak o obsah reči, chcela iba počuť Adelaidu hovoriť. Lebo od
      istého času bola Adelaida taká smutná, taká do seba uzavretá, že bočila od každej spoločnosti,
      o ničom nevravela a protivili sa jej najmä rozhovory o plesoch, rytieroch a svadbách.
   </p>
   <p>
    Ale komornej boli práve tieto predmety najmilšie.
   </p>
   <p>
    Teraz, keď sa kňažnej rozviazali ústa a jazyk, usúdila komorná, že je vhodná chvíľa ozvať
      sa.
   </p>
   <p>
    — Ach, milostivá kňažná, — začala svoju reč komorná, — dovoľte mi aspoň teraz, keď nás
      nikto nemôže vypočuť, pozhovárať sa s vami o niečom, čo už tak dlho nosím na srdci.
   </p>
   <p>
    — No, vravte, komorná, len nech to zas nie je o našich nemeckých rytieroch, — odpovedala
      Adelaida s úsmevom.
   </p>
   <p>
    — Milostivá kňažná, aká ste šťastná! Ach, svätá matka božia, keby ste vy len tento kalich
      šťastia hľadeli lepšie nakloniť k svojim perám. Počujte, počujte, kňažná, moju dobrú radu:
      koľko spanilých rytierov, grófov a kniežat každodenne obletuje vašu výsosť! Ach, a oni prahnú,
      túžia iba po jedinom pohľade. Koľko bardov ospevuje vašu krásu a váš milý zjav! A vy, kňažná,
      nič nepočujete!
   </p>
   <p>
    Takto švitorila štebotavá komorná, ale o jej reči kňažná málo dbala. Jednako, aby sa ich
      čím skôr zbavila, sama ju pobádala do ďalšieho rozhovoru.
   </p>
   <p>
    — No, milostivá kňažná, myslím, áno, myslím… nuž len poviem, lebo to s vami úprimne
      myslím, milostivá kňažná… totiž myslím ohľadom grófa Rudolfa,
    <sup>
     [
     <a class="footnote" href="#ftn.id2506473" name="id2506473">
      14
     </a>
     ]
    </sup>
    ktorý sa už toľko ráz uchádzal o vašu ruku… Je udatný a pochádza zo starej rodiny,
      jeho dedovia bývali vraj v dávnych časoch prvými vodcami… áno, milostivá kňažná, jeho rod
      svojimi výhonkami siaha až do čias Hermana Víťazného a je v priazni najjasnejšieho cisára…
   </p>
   <p>
    Komorná to hovorila trhano a okúňavo, vše pozrela na Adelaidu, vše rozkladala rukami.
      Adelaida bola pohrúžená do myšlienok a tichý, príjemný úsmev jej poletoval okolo pier.
   </p>
   <p>
    Keď to komorná zbadala, začala hovoriť ešte smelšie a štebotavejšie než predtým. Takto
      pokračovala ďalej:
   </p>
   <p>
    — Ach, milostivá kňažná, a ako sa vraj radoval, keď dostal pozvánku na zajtrajší cisársky
      ples! Strojí sa vraj ukázať pred vami v celej svojej skvostnej a nádhernej sláve. Všetko iba
      kvôli vám, milostivá kňažná! Len kvôli vám!
   </p>
   <p>
    — Kto sa chystá? Kam sa chystá? Kvôli komu? — opýtala sa Adelaida, ktorá sa pri posledných
      slovách komornej prebrala zo svojich myšlienok. Tie slová jej boli nepochopiteľné, lebo jej
      myseľ sa bavila na výslní krásnych želaní a nevnímala reči komornej.
   </p>
   <p>
    — No, milostivá kňažná, ako hovorím, povestný gróf Rudolf sa chystá na zajtrajší ples
      kvôli vašej milosti…
   </p>
   <p>
    — Ha, ha, ha! Rudolf! Povestný gróf! A kvôli mne! Ušetrite si reči, komorná, a ak neviete,
      ja na ten slávny ples ani nepôjdem!
   </p>
   <p>
    A pri tých slovách sa zohýnala a so smiechom trhala bylinky a odkvitnuté kvietky.
   </p>
   <p>
    Komornú celé toto správanie kňažnej zmiatlo, lebo sa zrazu cítila oklamaná. Kým sa
      pripravovala na nový príval slov a Adelaida trhala kvietky a bylinky, zašli obe až do lesíka
      na brehu Dunaja…
   </p>
   <p>
    *
   </p>
   <p>
    V cisárskom zámku sa konalo zasadnutie rady, na ktorom bol prítomný aj sám cisár so
      svojimi synmi. Medzi významnejšie osoby patrili grófi Engelschalk a Vilím, tí dvaja správcovia
      Svätoplukovej krajiny, čo sa po ich vyhnaní stali jeho najúhlavnejšími nepriateľmi.
   </p>
   <p>
    — Moji verní! — takto otváral radu Ľudovít, veľmi slávny nemecký cisár.
    <sup>
     [
     <a class="footnote" href="#ftn.id2506578" name="id2506578">
      15
     </a>
     ]
    </sup>
    — Všetci vidíme, ako začína silnieť ten náš područník, Svätopluk veľkomoravský.
      Tento nespokojenec sa už osmelil prijať aj kráľovský titul, a jeho krajina nám dnes-zajtra
      vypovie poslušnosť. My sme svojou cisárskou mocou pokorili aj Rastislava aj Mojmíra,
    <sup>
     [
     <a class="footnote" href="#ftn.id2506603" name="id2506603">
      16
     </a>
     ]
    </sup>
    lebo ich úsilie sa nám zdalo byť nebezpečné. A hľa, čo nepodniká Svätopluk,
      kráčajúc v ich šľapajach! Naše vojská sú porazené, našich výborných, aj tu prítomných správcov
      zradne vyhnali z krajiny! Nuž teda, radcovia moji, vyjadrite svoj názor o spôsobe a čase ľsti,
      ktorú by sme mali použiť, aby sme pokorili tohto nášho nespokojného vazala!
   </p>
   <p>
    Len čo skončil cisár reč, vztýčil sa pyšný a nahnevaný Engelschalk, usilujúc sa dôraznou a
      obšírnou rečou pohnúť cisára a celý snem k tomu, aby bez akéhokoľvek odkladania nemecké pluky
      zaplavili Svätoplukovu krajinu. Podľa jeho rady mala sa teraz celá nemecká ríša ozbrojiť a
      Svätopluk mal byť razom zvrhnutý z trónu.
   </p>
   <p>
    Jeho reč podporoval gróf Vilím.
   </p>
   <p>
    Lenže iný názor vyslovil Karolman, cisárov syn, ktorému zas pomáhal jeho brat Ľudovít.
    <sup>
     [
     <a class="footnote" href="#ftn.id2506656" name="id2506656">
      17
     </a>
     ]
    </sup>
    Obaja princovia sa usilovali presvedčiť celú slávnu radu a priviesť ju k tomu, aby
      sa táto vec skoncovala pokojnou cestou a zmluvami. Zdalo sa im, že Svätoplukove pluky, ktoré
      okúsili slobodu a zvykli si na víťazstvo, boli by teraz nepremožiteľné. Predvídali aj to, že
      ak by sa teraz nepodarilo nad Svätoplukom zvíťaziť, Veľkomoravská ríša by sa azda navždy
      vyslobodila z područia nemeckých panovníkov.
   </p>
   <p>
    Rokovalo sa dlho. Každá strana sa usilovala svoju mienku podoprieť dostatočnými dôvodmi.
      Lenže Engelschalk a Vilím boli muži oveľa výrečnejší a v štátnickom konaní oveľa prefíkanejší
      a skúsenejší, aby ich boli mohli mladí princovia prekonať. Vedeli, ako si celú radu aj cisára
      nakloniť na svoju stranu. Preto sa hneď aj uzavrelo, aby sa po celej ríši nazbieralo čo
      najviac vojska.
   </p>
   <p>
    Týmto uzavretím sa rada skončila.
   </p>
   <p>
    *
   </p>
   <p>
    Cisár aj so svojím pisárom sa dlhou chodbou uberal do svojej komnaty. Tu mu však vstúpila
      do cesty Adelaida s komornou, vracajúc sa z raňajšej prechádzky.
   </p>
   <p>
    — Ale, ale, vnučka moja, odkiaľ tak za rána? — opýtal sa jej cisár.
   </p>
   <p>
    Adelaida sklonila pred svojím cisárskym starým otcom hlavu a milo odpovedala na otázku:
   </p>
   <p>
    — Ach, slávny cisár, tam na pobreží tvojho Dunaja je tak voľno, tak slobodno, mne sa tam
      tak páči… Prechádzala som sa tade s komornou.
   </p>
   <p>
    — Ale, moja milá Adelaida, čože ti je? Pozorujem ťa odnedávna a vidím, že si akási
      utrápená. Povedz, dobré dieťa, čo ti chýba?
   </p>
   <p>
    — Milostivý cisár! — vmiešala sa do reči komorná, — kňažnú musí niečo bolieť, akýsi červ
      musí zožierať koreň jej blaha; našej milostivej kňažnej musí veľa, ach, preveľa chýbať, keď už
      ani na zajtrajší ples sa jej nechce!
   </p>
   <p>
    Prv než by bol mohol cisár náležite zvážiť slová štebotavej komornej, pod hradom sa ozval
      dupot koní a štrngot mečov a ostrôh. Hore schodmi, ledva lapajúc dych, náhlil sa k cisárovi
      hradný strážca.
   </p>
   <p>
    — Čo je? — opýtal sa cisár nedočkavo.
   </p>
   <p>
    — Milostivý cisár! Prirazila družina z Nitry aj s kniežaťom Svätoplukom. Najponíženejšie
      prosím o ďalšie rozkazy!
   </p>
   <p>
    Cisára to ohromilo. Iba napochytro odbavil obrneného hradného strážcu, ktorý tam stál ako
      stĺp, týmito slovami: — Priprav celé severné krídlo zámku, aby bolo o knieža a jeho družinu
      dobre postarané.
   </p>
   <p>
    Ale táto neočakávaná zvesť hradného strážcu najväčšmi vzrušila Adelaidu. Kvitnúce ruže na
      jej lícach sa rozblčali v purpurové plamene, čierne oči sa zaiskrili, a šatôčka, obrúbená
      rýdzim zlatom, ktorú húžvala v alabastrových rukách, jej vypadla.
   </p>
   <p>
    — Čo to hovoríte, komorná, že nepôjdem na ples! Milostivý cisár, nič mi nechýba.
   </p>
   <p>
    Takto hovorila Adelaida a ani nepobadala, že cisár náhlivo odchádza, pohrúžený do iných
      myšlienok — a nepočúva ju. Nechala šatôčku na tehlovej dlážke a takmer v mdlobách odišla do
      svojej komnaty.
   </p>
   <p>
    Komorná sa na toto všetko dívala s otvorenými ústami a zopnutými rukami, a ani hneď
      nevedela, čo si má o všetkom myslieť. Rozprávať sa nemala s kým. Zohla sa, dvihla šatôčku a
      ponáhľala sa za ostatnými.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2506386" name="ftn.id2506386">
        13
       </a>
       ]
      </sup>
      <span class="emphasis">
       <em>
        Adelaida, dcéra cisárskeho princa Karolmana a Ľudovítova vnučka
       </em>
      </span>
      —
          túto postavu ako aj celú svadbu Svätopluka s Adelaidou si Hurban vymyslel (iste aj kvôli
          mnohým čitateľkám Nitry).
     </p>
    </div>
    <div class="footnote">
     <p>
      <sup>
       [
       <a class="para" href="#id2506473" name="ftn.id2506473">
        14
       </a>
       ]
      </sup>
      <span class="emphasis">
       <em>
        grófa Rudolfa…
       </em>
      </span>
      — V histórii z tohto obdobia sa spomína gróf
          Rudolf, Hurbanov Rudolf je iba literárna postava.
     </p>
    </div>
    <div class="footnote">
     <p>
      <sup>
       [
       <a class="para" href="#id2506578" name="ftn.id2506578">
        15
       </a>
       ]
      </sup>
      <span class="emphasis">
       <em>
        Ľudovít, veľmi slávny nemecký cisár
       </em>
      </span>
      — Ľudovít zvaný Nemec (843 —
          876), jeden z hlavných predstaviteľov expanzie bavorských feudálov proti Veľkej
          Morave.
     </p>
    </div>
    <div class="footnote">
     <p>
      <sup>
       [
       <a class="para" href="#id2506603" name="ftn.id2506603">
        16
       </a>
       ]
      </sup>
      <span class="emphasis">
       <em>
        My sme svojou cisárskou mocou pokorili aj Rastislava aj Mojmíra
       </em>
      </span>
      —
          roku l846 Ľudovít Nemec po vpáde do Veľkej Moravy zbavil vlády Mojmíra a na kniežací
          stolec dosadil Rastislava, r. 870 vydal Rastislava Ľudovítovi Nemcovi jeho synovec
          Svätopluk.
     </p>
    </div>
    <div class="footnote">
     <p>
      <sup>
       [
       <a class="para" href="#id2506656" name="ftn.id2506656">
        17
       </a>
       ]
      </sup>
      <span class="emphasis">
       <em>
        jeho brat Ľudovít
       </em>
      </span>
      — mladší brat Karolmana Ľudovít I.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2506817">
       </a>
       3
      </h2>
     </div>
    </div>
   </div>
   <p>
   </p>
   <p>
   </p>
   <p>
    Svätopluk bol v Rezne. Takmer celý nasledujúci deň po príchode, určený na hry a rytierske
      preteky, strávil v rade. Svätopluk rokoval s cisárom a jeho synmi o vážnych a dôležitých
      veciach. Ale z rady neodchádza veselý; s očami uprenými do zeme a s ovesenou hlavou kráča s
      cisárom a Karolmanom.
   </p>
   <p>
    Boli už štyri popoludní, keď sa sadalo za slávnostný hodovací stôl. Všetko, čo bolo dobré
      a drahé, ponúkalo sa hodovníkom. Bradatí nemeckí bardi
    <sup>
     [
     <a class="footnote" href="#ftn.id2506850" name="id2506850">
      18
     </a>
     ]
    </sup>
    s ohromnými harfami spievali staré balady o rytieroch a v každej sa muselo
      niekoľko ráz spomenúť Stermanovo meno. A rytieri vzdychali a omdlievali od lásky, lebo láska
      musela rozpaľovať každého nemeckého rytiera. No a najmä Adelaida, predná okrasa celého
      Nemecka, bola príčinou, že aj z tejto siene museli vyniesť nejedného omdlievajúceho rytiera.
      To bola iná láska než za našich čias! Ale ešte aj iná zábava čakala na hostí v priestrannej
      dlhej, starovekými obrazmi skrášlenej, mnohými kahancami a na železných reťaziach visiacimi
      lampami osvetlenej sieni, v ktorej sa zhromaždilo veľké množstvo pánov, paní a slečien.
      Očakávali samého cisára aj s dvorom.
   </p>
   <p>
    *
   </p>
   <p>
    Bardi skončili piesne pri stoloch, a hodovná sieň sa vyprázdnila. Večer sa mali všetci
      zúčastniť na plese.
   </p>
   <p>
    Prv, než sa zjavil cisár, hovorilo sa v sieni iba o svadbe, o Svätoplukovi a Adelaide.
      Nejeden rytier vynútil svojej milenke bolestnú slzu, vychvaľujúc peknými slovami Adelaidinu
      krásu, čím sa dotkol citlivého srdca milenky.
   </p>
   <p>
    Iní zasa Svätoplukovi závideli, a škrípajúc zubmi, preklínali aj jeho aj Adelaidu. Vilím a
      Engelschalk, zakrútení do plášťov, prechádzali sa popri hrubých a vysokých stĺpoch po sieni s
      akousi treťou, rovnako zababušenou postavou a spolu si dačo šepkali.
   </p>
   <p>
    Veľactený čitateľ a láskavá čitateľka už vedia, že Svätopluk sa do Rezna vybral s tým
      cieľom, aby tu svojmu národu zjednal pokoj. A aby to ľahšie dosiahol, zaumienil si, že požiada
      o ruku Adelaidu, Karolmanovu dcéru a vnučku cisára Ľudovíta.
   </p>
   <p>
    Čo si zaumienil, to aj vykonal. Lenže Svätopluk sa sklamal vo svojej nádeji. Namiesto
      toho, aby národu vyjednal pokoj s výhodnými podmienkami, dostal sa natoľko do krážov
      prefíkaných a úlisných Nemcov, že seba aj svoj národ priviedol do ich područia.
   </p>
   <p>
    Povolili mu kráľovský titul a jeho krajine udelili označenie kráľovstva, ale Svätopluk sa
      musel zaviazať za seba aj za svoju krajinu na každoročné poplatky, ako aj na to, že keby to
      vyžadovala potreba, postavia sa jeho pluky proti hociktorému nepriateľovi Nemecka a zložia
      prísahu vernosti nemeckej zástave. Potvrdením tohto dohovoru mal byť jeho sobáš s Adelaidou.
   </p>
   <p>
    Svätopluk sa všemožne usiloval, aby sa tieto veci ešte na čas odložili, lenže nemecký
      cisár nechcel o nijakom odklade ani počuť. Dobre vedel, že Svätopluk, ktorého mal znovu v
      moci, na všetko privolí. A Svätopluk videl, že niet sa čo protiviť Nemcom v tomto položení.
   </p>
   <p>
    Zahrmeli bubny a trúby víťazne zavrešťali. V sieni sa ozvali hlasy „Cisár, cisár!“, keď
      Ľudovít so svojimi synmi, Adelaidou a Svätoplukom vstúpili do siene.
   </p>
   <p>
    Z jednej strany pri cisárovi kráčal Svätopluk, z druhej Adelaida, synovia za ním. Adelaida
      svojou krásou zatienila všetky prítomné panie a slečny. Ako slnko sa jagala v celej sieni. Jej
      vysoká, dokonalá postava, vážny rovný a lahodný krok, dvoje čiernych, havraních očí, dlhé
      vlasy, v prstencoch splývajúce s bielym alabastrovým hrdlom, vysoké čelo ako jasná obloha, na
      lícach kvitnúce ruže, to všetko tak splývalo do jedného celku, že Adelaida musela touto svojou
      krásou a pôvabným držaním očariť každého.
   </p>
   <p>
    Ale aj Svätopluk sa teraz ukázal v nečakanej podobe, na ktorú neboli nemeckí rytieri
      pripravení. V pamäti im zostal obraz Svätopluka z čias jeho tunajšieho väznenia. Zvyčajne ho
      volávali „slovenským rytierikom“ a ako takého chudobného rytierika si ho aj predstavovali.
   </p>
   <p>
    Tu sa však naraz Svätopluk zjavil v celej svojej dôstojnosti a kráse. Nevypínal sa síce
      podľa vzoru nemeckých grófikov a kniežatiek pyšne a naduto, lebo to ani nepatrilo k jeho
      vlastnostiam, nedovoľoval to ani jeho stav, ani stiesnená myseľ. Jednako celé jeho držanie
      bolo majestátne a naozaj kráľovské. Ľahký plášť, bohato naberaný, sa v záhyboch ako vo vlnách
      spúšťal až poniže kolien. Bohato pretkávaný pás mu sťahoval meč; na jeho rukoväti, tylci,
      vykladanom zlatom a perlami, mal zavesenú prilbicu. Gaštanové vlasy sa mu tak ako Adelaide
      vlnili po pleciach a modré jasné oči strieľali blesky po prítomných.
   </p>
   <p>
    Začalo sa plesať, tancovať a hrať, a všetko sa dovedna striedalo. Aj sám cisár mal dobrú
      vôľu, a keď vystúpil spomedzi svojich, zamiešal sa medzi kniežatá a iné tu prítomné panstvo.
      Tak sa potom stalo, že Svätopluk zostal s Adelaidou sám, prechádzal sa s ňou po komnate, to sa
      zhovárajúc s ňou, to obzerajúc starožitné obrazy rozvešané po stenách a stĺpoch.
   </p>
   <p>
    Adelaida ešte nikdy nepocítila takú slasť, akú našla v ľúbezných Svätoplukových slovách,
      ale čoskoro sa jej zmocnila úzkosť, lebo sa jej zazdalo, akoby vo vrave sem-tam sa
      prechádzajúcich mužov bola začula hlas dobre známeho grófa, o ktorom sme už prv čosi počuli.
      Ale ona videla všetku svoju rozkoš, útechu a blaženosť iba vo Svätoplukovi, a začala
      Svätopluka nabádať, aby odišli zo siene a vyhľadali cisára. Lenže medzitým, čo si Svätopluk
      chcel pozrieť obraz, visiaci oproti, zahvižďala mu okolo uší strela a treskla do stĺpa, pri
      ktorom stál s Adelaidou. Strela vyrazila zo stĺpa kus tvrdého muriva, a akoby sa bála dotknúť
      Svätopluka, iba padla k jeho nohám.
   </p>
   <p>
    Táto udalosť pobúrila celý ples. Tu išlo o život Svätopluka. Ale anjel života a národa
      držal nad ním stráž. Hoci ohromený, ale nie zdurený, odišiel Svätopluk aj s Adelaidou z plesu.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2506850" name="ftn.id2506850">
        18
       </a>
       ]
      </sup>
      <span class="emphasis">
       <em>
        nemeckí bardi
       </em>
      </span>
      — bard je pôvodné označenie básnikov a spevákov
          keltských národov (slovanskí igrici)
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2507093">
       </a>
       4
      </h2>
     </div>
    </div>
   </div>
   <p>
   </p>
   <p>
   </p>
   <p>
    Adelaida nespala celú noc. Včerajšia udalosť spretŕhala všetky jej sny. Myslela iba na
      Svätopluka a jeho vraha. Srdce mala nepokojné.
   </p>
   <p>
    Ráno vstala bledá. Pozrela do zrkadla a zľakla sa veľkej zmeny vo svojej tvári. Dnes mal s
      ňou Svätopluk rokovať o dôležitých svadobných veciach, lebo veľkí tohto sveta pri manželstvách
      kladú svoju lásku a náklonnosť na posledné miesto. Ani Svätopluk nepožiadal ešte sám Adelaidu
      o ruku.
   </p>
   <p>
    Adelaide začalo byť teraz tak úzko, že nevedela, kam by sa mala podieť. Pri pomyslení na
      toho svojho anjela, na Svätopluka, sa bála, lebo včerajšia udalosť sa jej zračila v hroznej
      podobe. Domnievala sa, že Svätopluk bude teraz podozrievať celý dvor. A čo si mala myslieť o
      sobáši? Sobáš jej otváral bránu do nekonečnej blaženosti, ale práve preto sa jej to zdalo
      nemožné. Ako purpurový, horiaci, ale už-už hasnúci lúč zapadajúceho slnka očarúva
      obrazotvornosť človeka, no valiaca sa chmára hrozí ho pripraviť o pokoj duše, tak i
      nastávajúci sobáš rozpaľuje Adelaidinu dušu horúcimi zábleskmi, lenže mrak neistoty zastiera
      tento obraz v jej myli.
   </p>
   <p>
    Dlho čakala Adelaida na Svätoplukovu návštevu. Nevedela si nájsť miesto — zo desať a desať
      ráz menila polohu, stále si ináč premýšľala, ako očakávať milenca. Napokon sa na chodbe ozval
      krok sprevádzaný štrnganím ostrôh. Strhla sa a všetka krv sa jej nahrnula do tváre. Nepokojne
      vstala a začala sa prechádzať po komnate, potom hodila na stolík hodvábnu šatôčku, no znovu si
      sadla a sklonila hlavu do rúk. Ostrohy sa blížili vždy bližšie a bližšie… tichý úsmev sa jej
      usadil na perách, vstala, podišla k obloku a uprela zrak na dunajskú vodu.
   </p>
   <p>
    S nezdvorilým hurtom sa roztvorili dvere a Adelaidinu myseľ zastrelo žalostné tušenie, že
      to neprichádza jej anjel. Obzrie sa a vidí divú tvár zúfalého grófa Rudolfa. Celá sa triasla
      od ľaku; žilami sa jej rozprúdil studený mráz a horúci oheň.
   </p>
   <p>
    — Ach, to ste vy, pán gróf? — na viac sa nezmohla. Tento rozorvaný zúfalec sa na to hneď
      zaškľabil.
   </p>
   <p>
    — Akože, akože, milostivá kňažná? Nazdali ste sa, že sa dočkáte kohosi iného? Ha, ha! Ako
      tá prekliata nádej klame! Hej, aj mňa chce oklamať. Preto prichádzam, aby som nadobudol
      istotu, či naozaj aj mňa zamýšľa oklamať. Kňažná nebeská! — zrazu sa vrhol k Adelaidiným
      nohám. — Vyslyšte moje srdce, pripusťte k sebe tieto moje horúce slzy, anjel môjho života,
      dôveruj mojej láske! Na týchto pleciach ťa prenesiem cez búrky a blesky! Korím sa tu pred
      tebou, kňažná, zostanem tu večne primrazený, ak ma z tejto studenej dlážky nezdvihne sľúbené
      slovo tvojej milosti! Miluj ma, božská Adelaida!
   </p>
   <p>
    Adelaida bola celá bez seba, toľko si však uvedomovala, že tento šialenec, akých bolo
      vtedy medzi nemeckými rytiermi veľa, je v nebezpečnom duševnom rozpoložení. Hlava mu horela,
      pobúrená krv kypela.
   </p>
   <p>
    — Vstaňte, milý gróf, — povedala mu po chvíli, — neponižujte sa pred slabou devou. — A
      skloniac sa k nemu, chcela ho dvihnúť zo zeme.
   </p>
   <p>
    Adelaidine slová razom skrotili jeho divosť, náhle sa cítil prenesený do ríše blaženosti.
      Gróf sa vztýčil, keď sa kňažná k nemu skláňala, a tak sa stalo, že sa jeho pery dotkli
      Adelaidinho čela a z úst mu ulietol plamenný bozk.
   </p>
   <p>
    To bolo Adelaidino nešťastie. Tento tichý baránok niesol vinu času a okolností. Práve keď
      sa to stalo, v dokorán otvorených dverách zastal Svätopluk.
   </p>
   <p>
    Rudolf ako šialenec, ktorý sa dotkol čaše blaženosti, znovu sa rozzúril a zvolal
      chrapľavým hlasom: — Ach, ty pes slovanský! — a vyrútil sa z komnaty. Adelaida bola teraz
      najnešťastnejším stvorením na svete. Sieň sa s ňou krútila, srdce jej neznesiteľne tĺklo, tvár
      jej horela hanbou a bázňou, všetko nešťastie sa na ňu vyrútilo, a nijaká útecha jej nesvitla
      na cestu života.
   </p>
   <p>
    Svätopluk nevedel, čo je láska. Jedinou hviezdou jeho života bola láska k národu, tá mu
      osvetľovala priepasti aj trhliny, nad ktorými sa vznášal, aj výsosť závratnej slávy, ku ktorej
      túžil povzniesť seba aj národ. Zdá sa, akoby nič nebol zbadal, alebo si to ako hrdina
      nevšimol, lebo so slovenskou úprimnosťou pristúpil k Adelaide a riekol jej tichými slovami:
   </p>
   <p>
    — Drahá kňažná, som prihotovený na cestu. Prichádzam, aby som sa dozvedel, či je vašou
      vôľou stať sa mojou manželkou.
   </p>
   <p>
    Tieto chladné slová uviedli Adelaidu ešte do väčšieho pomykova a pochybností. Chcela čosi
      povedať, ale slzy, čo jej tiekli po lícach, rozvlnené prsia a nekonečne stiesnené srdce jej v
      tom načisto zabránili. Potom, keď sa jej vnútro upokojilo, Adelaida prosila Svätopluka, aby
      včerajšie aj dnešné udalosti pripísal iba Rudolfovej šialenosti.
   </p>
   <p>
    — Poznám, drahá kňažná, dobre poznám povahu vašich rytierov. Neznepokojujte si pre túto
      vec svoju myseľ, — tak tíšil Svätopluk Adelaidu, keď videl, čo ju pripravuje o pokoj.
   </p>
   <p>
    Adelaida dlho váhala — ako všetky Nemky — vyjaviť Svätoplukovi svoje myšlienky, ale
      Svätopluk mal sa k nej medzitým vždy slovenskejšie. Napokon horúcimi slovami prejavila mu
      svoju lásku, ktorú Svätopluk nemohol opätovať.
   </p>
   <p>
    — Zbohom, kňažná, uvidíme sa, až urobím náležité prípravy na svadbu, — to boli posledné
      Svätoplukove slová. Potom odišiel.
   </p>
   <p>
    Pred zámkom stoja slovenskí odenci. Svätopluka vyprevádza sám cisár aj so svojimi synmi. A
      o chvíľu už iba veže Rezna pozdravujú cválajúcu nitriansku družinu.
   </p>
   <p>
    Ale kto tam stojí na zámockej veži? Trepoce sa biela šatôčka… to Adelaida hľadí za
      Svätoplukom. A keď na obzore zmizol posledný obláčik prachu, zmizla aj šatôčka aj Adelaida zo
      zámockej veže.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2507353">
       </a>
       5
      </h2>
     </div>
    </div>
   </div>
   <p>
   </p>
   <p>
   </p>
   <p>
    Roku 870 bola česká krajina v smutnom položení. Od západu na ňu číhal jej nepriateľ,
      bojovný nemecký národ, susednej Veľkomoravskej ríši nedôverovala, lebo tam sa rozšírilo
      kresťanstvo, kým Čechy boli zatiaľ v zajatí tuhého pohanstva. Neisté položenie českej krajiny
      nemohlo trvať dlho, lebo mraky od západu sa čoraz väčšmi kopili: a preto bolo načase rozmýšľať
      o tom, akoby aj ďalej mohol žiť český kmeň slobodne.
   </p>
   <p>
    Príčinou toho, že sa český národ tak dlho zdráhal prijať kresťanské náboženstvo, kým
      Slováci zbrataní s Moravanmi už medzitým tento nebeský dar prijali, bolo to, že český kmeň
      privádzali ku Kristovi nemeckí mnísi,
    <sup>
     [
     <a class="footnote" href="#ftn.id2507389" name="id2507389">
      19
     </a>
     ]
    </sup>
    nemeckí cisári, a títo nemeckí mnísi učili evanjelium v cudzích jazykoch, v
      nemčine a latinčine, čomu ľud nerozumel, preto ani pravdu tohto učenia nemohol poznať, ani sa
      k nemu hlásiť. A nemeckí cisári s týmto náboženstvom zavádzali hneď aj desiatky a dane, porobu
      a otroctvo. Tak si národ radšej volil pohanskú slobodu než kresťanské otroctvo, a preto Česi
      zostávali pri svojom slovanskom pohanstve.
   </p>
   <p>
    Inou cestou sa dostalo kresťanstvo do Veľkomoravskej ríše. Rastislav povolal do Nitry
      Cyrila a Metoda,
    <sup>
     [
     <a class="footnote" href="#ftn.id2504813" name="id2504813">
      20
     </a>
     ]
    </sup>
    slovanských apoštolov, ktorí ľud učili pravdu svätého evanjelia v slovenskom jazyku,
    <sup>
     [
     <a class="footnote" href="#ftn.id2504830" name="id2504830">
      21
     </a>
     ]
    </sup>
    keď preložili do tohto jazyka Písmo sväté. Až v Kristovom náboženstve cítili sa
      Slováci slobodnými, lebo ním sa oslobodili od jarma pohanského otroctva. Ľahko teda každý
      pochopí, prečo títo veľkomoravskí a českí Slovania sa nestali kresťanmi naraz; viedli ich k
      nemu rozličné cesty.
   </p>
   <p>
    Tento smutný stav českej krajiny skoro zbadal nemecký cisár Ľudovít, a tým väčšmi sa ho
      usiloval využiť vo svoj prospech, čím horúcejšie v ňom blčala túžba pomstiť sa Čechom. Jeho
      vojsko Česi už niekoľko ráz krvavo odrazili a mníchov, ktorých im vysielal, pohádzali do
      Vltavy.
   </p>
   <p>
    Tak sa teraz cisár chytil znamenitej príležitosti. Hneď po Svätoplukovom odchode vypravil
      k českému kniežaťu Bořivojovi
    <sup>
     [
     <a class="footnote" href="#ftn.id2504882" name="id2504882">
      22
     </a>
     ]
    </sup>
    dvanásť poslov, ktorí mali od neho vymôcť povoľnosť a platenie ročných daní aj
      bezodkladné prijatie kresťanského náboženstva.
   </p>
   <p>
    Ale ako rozmýšľal Ľudovít o záhube Čiech, tak rozmýšľal Bořivoj o zachovaní svojho národa.
      Bořivoj poznal silu svojho národa, lež videl aj narastajúcu moc nemeckého cisára, a preto
      povolal na Vyšehrad vladykov a vojvodcov svojej krajiny a múdro k nim prehovoril. Pokladal za
      dobré, aby sa český národ dal pod ochranu mocného Svätopluka, slovenského kráľa, lebo o jeho
      moc sa už roztrieštila nemecká sila. Knieža Bořivoj si získal lásku a dôveru svojho poddanstva
      a jeho slovo platilo v poli aj v rade. I zostavilo sa vyslanstvo, ktoré sa skladalo z českých
      vojvodcov a rytierov na čele s hrdinským Svatoslavom a Vítěslavom.
    <sup>
     [
     <a class="footnote" href="#ftn.id2504929" name="id2504929">
      23
     </a>
     ]
    </sup>
    Darmi, ktoré mali niesť Svätoplukovi, boli osedlané kone, štíty a rozličné zbrane.
      Ale práve čo sa mal skončiť snem, vyšehradský hradný strážca oznamoval príchod nemeckých
      poslov z Rezna.
   </p>
   <p>
    Dovolili im vojsť.
   </p>
   <p>
    Dvanásť nemeckých rytierov so spupným výzorom vstúpilo do snemovne a jeden z nich začal
      takto hovoriť:
   </p>
   <p>
    — Počúvaj, české knieža Bořivoj, aj všetci prítomní vojvodcovia a páni! Nemennou vôľou
      nášho cisára a pána je, aby česká krajina za krivdy spáchané na našich mníchoch, čo kázali
      kresťanské náboženstvo, povinne každý rok Jeho Jasnosti odvádzala daň päťsto koní a
      bezodkladne prijala Kristovo náboženstvo. Ak by ste sa tomu bránili a osmelili sa odoprieť
      poslušnosť, vedzte, že vás na to donúti nemecký meč! A potom bude s vami zle.
   </p>
   <p>
    Česká krv, tento horúci prúd víťaznej krvi, vzkypela v žilách českých vojvodcov. A už by
      bolo nasledovalo pokorenie tohto odvážlivca, keby knieža, dbajúc na práva a povinnosti
      pohostinstva, nebol sa sám ujal odpovede.
   </p>
   <p>
    — Utíšte sa, hrdinskí Česi! — povedal Bořivoj, — vo vašom mene odpoviem na túto
      nehanebnosť nemeckého cisára. Počujte, vy, nemeckí poslovia! Právo pohostinnosti je u Slovanov
      sväté: preto vám odpúšťame túto surovosť a drsnosť, ktorou ste sa proti našej národnej hrdosti
      prehrešili. Aj my sme národ. Ale povedzte vášmu cisárovi a pánovi, že český národ nevie
      skláňať svoju šiju do otrockého jarma. Vie sa topiť vo vlastnej krvi preliatej v mužnom boji.
      Však váš cisár a pán vie, aké tvrdé sú naše lebky, aké britké sú naše meče a neprebitné naše
      štíty! Aspoň sa môže rozpamätať na rok 846, keď jeho sila, čo tak ukrutne zničila Stojmírovu slávu,
    <sup>
     [
     <a class="footnote" href="#ftn.id2505014" name="id2505014">
      24
     </a>
     ]
    </sup>
    našla biednu smrť na tvrdých skalách našich Krkonôš. Nuž, Nemci, choďte k svojmu
      cisárovi a pánovi, oznámte mu náš odkaz, nech príde! Ale z ozbrojenej českej ruky našu vlasť
      nedostane!
   </p>
   <p>
    Výrazne predniesol Bořivoj tieto slová a celý snem zahrmel: — Sláva Bořivojovi, slávnemu
      kniežaťu!
   </p>
   <p>
    Na vyšehradskom priestranstve sa ozýva konský dupot a štrngot mečov. Zástupy rytierov
      odchádzajú bránami kniežacieho Vyšehradu. Nemci sa vracajú na západ k nemeckému cisárovi a
      Česi uháňajú na východ k slovenskému kráľovi.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2507389" name="ftn.id2507389">
        19
       </a>
       ]
      </sup>
      <span class="emphasis">
       <em>
        český kmeň privádzali ku Kristovi nemeckí mnísi…
       </em>
      </span>
      — Prvú vlnu
          christianizácie priniesli kňazi z Bavorska, východiskom ich misijnej činnosti sa stalo
          najmä arcibiskupstvo v Salzburgu a biskupstvo v Rezne. Roku 845 prišlo 14 českých
          hodnostárov — uvádzajú sa ako duces, kniežatá — so svojimi družinami do Rezna, podrobili
          sa ochrane východofranského cisára a dali sa pokrstiť. Možno sa domnievať, že medzi nimi
          neboli vedúce kniežatá. Bořivoj sa dal pokrstiť až o 30 rokov neskôr na dvore moravského
          kniežaťa Svätopluka.
     </p>
    </div>
    <div class="footnote">
     <p>
      <sup>
       [
       <a class="para" href="#id2504813" name="ftn.id2504813">
        20
       </a>
       ]
      </sup>
      <span class="emphasis">
       <em>
        Rastislav povolal do Nitry Cyrila a Metoda
       </em>
      </span>
      — roku 863 byzantský
          cisár Michal III. vyslal na Rastislavovu žiadosť na Veľkú Moravu solúnskych bratov
          Konštantína (Cyrila) zvaného Filozof a Metoda.
     </p>
    </div>
    <div class="footnote">
     <p>
      <sup>
       [
       <a class="para" href="#id2504830" name="ftn.id2504830">
        21
       </a>
       ]
      </sup>
      <span class="emphasis">
       <em>
        ľud učili pravde evanjelia v slovenskom jazyku
       </em>
      </span>
      — Konštantín a
          Metod ešte pred príchodom na Veľkú Moravu zostavili z malej gréckej abecedy slovanské
          písmo hlaholiku a vyhotovili preklad najdôležitejších bohoslužobných kníh a časť právnych
          ponaučení. Tieto texty boli písané staroslovienčinou.
     </p>
    </div>
    <div class="footnote">
     <p>
      <sup>
       [
       <a class="para" href="#id2504882" name="ftn.id2504882">
        22
       </a>
       ]
      </sup>
      <span class="emphasis">
       <em>
        českému kniežaťu Bořivojovi
       </em>
      </span>
      — Bořivoj I. z Přemyslovcov (umrel
          asi r. 894), prijal kresťanstvo na Morave r. 874 a podporoval byzantskú misiu. Za jeho
          vlády patrili Čechy dočasne k Veľkomoravskej ríši.
     </p>
    </div>
    <div class="footnote">
     <p>
      <sup>
       [
       <a class="para" href="#id2504929" name="ftn.id2504929">
        23
       </a>
       ]
      </sup>
      <span class="emphasis">
       <em>
        na čele s hrdinským Svatoslavom a Vítěslavom
       </em>
      </span>
      — historici uvádzajú
          z tohto obdobia päť známych českých kniežat: Svatislav, Vitislav, Heriman, Spytimír,
          Mojslav.
     </p>
    </div>
    <div class="footnote">
     <p>
      <sup>
       [
       <a class="para" href="#id2505014" name="ftn.id2505014">
        24
       </a>
       ]
      </sup>
      <span class="emphasis">
       <em>
        rok 846, keď jeho sila… zničila Stojmírovu slávu
       </em>
      </span>
      — asi ide o
          Mojmíra
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505058">
       </a>
       6
      </h2>
     </div>
    </div>
   </div>
   <p>
   </p>
   <p>
   </p>
   <p>
    Roku 871 sa v Rezne s novou jarou začal budiť aj nový život. Nové nádeje a nové
      predsavzatia napĺňali nemecké duše. V Rezne sa pripravuje svadba aj vojna: aké to rozdielne
      ľudské zamestnanie!
   </p>
   <p>
    Cisára veľmi popudila smelá Bořivojova odpoveď, a nemohol tieto svoje sklamané nádeje
      znášať ľahostajne. Hotovil sa na výpravu proti Čechom. Už by sa bol aj prv dal na výboj, keby
      mu v tom nebol zabránil príchod zimy.
   </p>
   <p>
    Teraz mu zas prípravy na svadbu kládli do cesty nemalé prekážky. Nemeckí rytieri sa tešili
      na Svätoplukovu svadbu, lebo určite vedeli, že Svätopluk je bohatý kráľ. A preto sa nádejali,
      že si zas dobre zahýria, keď sa budú môcť svadbiť na staronemecký spôsob, ako sa vraví „mit
      Saus und Braus“.
    <sup>
     [
     <a class="footnote" href="#ftn.id2505105" name="id2505105">
      25
     </a>
     ]
    </sup>
    Bezpochyby toto bola ich jediná rozkoš, lebo v bitkách v poli, po horách a strmých
      skalách zažili iste málo dobrých dní. Preto ani teraz nemali veľkú chuť do vojny, a dozvedel
      sa o tom aj sám cisár.
   </p>
   <p>
    Nečudo, že aj sám cisár bol ochotný odložiť svoje predsavzatie. Tým väčšmi sa staral o
      svadobné prípravy. Rozhodol sa, že proti Bořivojovi vyjde a pokorí ho až po svadbe.
   </p>
   <p>
    Starý cisársky hrad opravovali. Staré komnaty, pochmúrne chodby a siene, v ktorých mal
      záľubu Karol Veľký,
    <sup>
     [
     <a class="footnote" href="#ftn.id2505140" name="id2505140">
      26
     </a>
     ]
    </sup>
    opravovali, malé obloky v nich prerubávali na väčšie, brány krášlili novými
      výrezmi predstavujúcimi nemecké rytierstvo, po chodbách a ambitoch rozvešiavali starožitné
      obrazy, utierali z nich prach, vystavovali prilbice, meče a štíty slávnych cisárskych predkov.
      Slovom, všetka nemecká sláva stavala sa do šíku, aby náležite oslávila Svätoplukovu svadbu s
      Adelaidou.
   </p>
   <p>
    Cisár Ľudovít so svojím synom Karolmanom sa v duchu veľmi radovali, lebo si uvedomovali,
      aký je tento skutok pre nich veľmi výhodný. Pre nich spojenie so Svätoplukom nebolo ničím iným
      ako sieť, do ktorej nevedomky vošiel silný lev, pokorený takto bez veľkej námahy. Báli sa
      rastúcej sily a vlády Svätoplukovej, ba predvídali, že by sa ľahko mohol spojiť s Bořivojom, a
      tak naveky zmariť nemeckú nádej. Preto sa mohli iba radovať z tých podmienok, ktoré kládli
      Svätoplukovi.
   </p>
   <p>
    Jeden deň určili na cisársku poľovačku na počesť Adelaidy, ktorá sa jej sama zúčastnila
      ako odvážna lovkyňa. Už pred východom slnka bola poľovnícka výprava v pustých horách. Adelaida
      na vranom koníku, v utešenom poľovníckom odeve, bola hviezdou spoločnosti.
   </p>
   <p>
    Cisársky prvý poľovník rozostavil lovcov po skalách, dolinách a vŕškoch. Chvíľu sa ešte
      ozývali poľovnícke trúbky, potom stíchli a ohlášal sa iba štekot psov.
   </p>
   <p>
    Adelaida, pyšná lovkyňa, túžila po poľovníckej sláve, a preto si vybrala miesto na
      osamotenej príkrej skale, odkiaľ sa jej otváral výhľad na roztrúsené čistinky. Niekoľko ráz sa
      poobzerala dookola, potom si sadla na skalu a zahĺbila sa do myšlienok. Pomyslenie na to, čo
      asi povie hrdinský Svätopluk, keď zbadá nejakú zver prebodnutú jej šípom, vyviedlo ju rýchlo
      na ušľachtilé výslnie Svätoplukovej slávy. Jej duša sa vzniesla z lona týchto starých
      germánskych hôr na zlatoklasé polia a vínonosné nitrianske kopce, do tône veľkomoravských líp.
      Tam sa videla po boku slávneho Svätopluka ovenčená kráľovskou velebnosťou.
   </p>
   <p>
    Jej srdce bolo vzrušené tou najčistejšou láskou k Svätoplukovi. Jej duša nepoznala iný
      život, iba život s ním. On bol pre ňu jediným blahom a jediným prameňom života. Keď si naňho
      pomyslela, celá horela, prisnil sa jej v snách, myslela naňho v bdení. Myšlienka na Svätopluka
      ju vyvábila aj na túto poľovačku.
   </p>
   <p>
    Z myšlienok ju vyrušil šuchot v kroví pod skalou. Zrazu sa obzrela, no zabudla, že sa
      opiera o natiahnutú kušu, sotila ju dolu skalou, a šíp fikla do neďalekej jedle. Kým Adelaida
      preľaknutá nečakanou náhodou stŕpnuto hľadela do doliny, z hustých krovín vystúpil zúfalý gróf
      Rudolf a divo sa zahľadel na bralo.
   </p>
   <p>
    — Aha, zradná stvora, poľujete po skalách na sny o svojom Svätoplukovi? Ja vás naučím
      opovrhovať mojou láskou! — Strhol z pleca natiahnutú kušu a bez dlhého cielenia vypustil
      jedovatý šíp na Adelaidu. Šíp pozrážal niekoľko jedľových halúzok, zachytil perami skrášlený
      Adelaidin klobúk a vzniesol sa vysoko do oblakov, aby po chvíli zapadol v lesnej pustatine.
   </p>
   <p>
    Adelaida nevidela viac grófa, uvedomila si iba, že beží lesnou húštinou. Schytila
      poľovnícku trúbku a dala znamenie na rýchle stretnutie sa poľovníkov.
   </p>
   <p>
    Cisársky poľovník bol prvý, čo sa kňažnej pýtal na príčinu jej preľaknutia a na
      prestrelený klobúk. Adelaida však s voľne povievajúcimi zvlnenými vlasmi vysadla na vraníka a
      s celou družinou odcválala do Rezna.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2505105" name="ftn.id2505105">
        25
       </a>
       ]
      </sup>
      <span class="emphasis">
       <em>
        mit Saus und Braus
       </em>
      </span>
      — (nem.) hlučne a hýrivo
     </p>
    </div>
    <div class="footnote">
     <p>
      <sup>
       [
       <a class="para" href="#id2505140" name="ftn.id2505140">
        26
       </a>
       ]
      </sup>
      <span class="emphasis">
       <em>
        Karol Veľký
       </em>
      </span>
      — Karol I. Veľký (742 — 814), syn Pipina Krátkeho,
          kráľ Franskej ríše od r. 768. Viedol veľa vojen aj proti Slovanom. Roku 788 ustanovil na
          hraniciach Bavorska Českú marku. Z jeho mena vznikol názov pre panovníka v slovanských
          jazykoch — kráľ.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505303">
       </a>
       7
      </h2>
     </div>
    </div>
   </div>
   <p>
   </p>
   <p>
   </p>
   <p>
    Poďme však už k Svätoplukovi, nazrime do Nitry, kde ho uvidíme aj s jeho národom.
   </p>
   <p>
    Tá zvesť, že Svätopluk sa zamýšľa zosobášiť s nemeckou kňažnou,
    <sup>
     [
     <a class="footnote" href="#ftn.id2505326" name="id2505326">
      27
     </a>
     ]
    </sup>
    nemilo sa dotkla väčšej a poprednejšej časti slovenského národa. Istotne všetci
      tí, čo vedeli predvídať následky tohto kroku, báli sa budúcnosti, lebo už dobre poznali spolky
      s Nemcami. Svätopluk rátal medzi svojich radcov, rytierov a občanov hlavy zošedivené v bojoch
      a zostarnuté v radách. Boli to živí svedkovia histórie Veľkomoravskej ríše, ktorá sa v takom
      krátkom čase povzniesla na taký stupeň slávy a vážnosti. I ich pomocou sa preslávili
      Svätoplukovi predchodcovia, s ich pomocou sa aj Svätopluk povzniesol tak vysoko. A muselo sa
      to dotknúť ich srdca, keď videli, že ich kráľ, len čo sa oslobodil z nemeckých krážov, už
      upadá do nových a strháva za sebou celú ríšu.
   </p>
   <p>
    V Nitre sa medzitým šírili o kráľovej svadbe rozličné a odporujúce si správy. Hoci sa
      spočiatku napospol hovorilo, že kňažná z Ľudovítovho dvora je budúcou veľkomoravskou
      kráľovnou, od tých čias, čo boli u Svätopluka Bořivojovi vyslanci, rozprávali podaktorí s
      istotou, že manželkou veľkomoravského kráľa má byť česká kňažná, pretože ešte nijakých
      vyslancov nezdržali v Nitre tak dlho a v toľkej nádhere ako týchto.
   </p>
   <p>
    Sám Svätopluk od tých čias, čo prišiel z Rezna, správal sa celkom zvláštne. Nepochybovalo
      sa o tom, že robí prípravy na slávnosti, hoci sa nikomu okrem Metoda nezdôveril, že sú to
      svadobné prípravy.
   </p>
   <p>
    Takéto tajomné a nedôverčivé správanie sa Svätopluka nemohli ľahostajne znášať práve v
      týchto časoch jeho prední a hlavní radcovia. I začali sa spoločne radiť, ako by mohli
      predniesť svoje úmysly kráľovi a ako by ho mali, ak sa zamýšľa zasnúbiť s nemeckou kňažnou,
      upozorniť na tento nebezpečný krok. Zavolali si preto medzi seba kráľovského dôverníka,
      slovanského biskupa a apoštola Metoda,
    <sup>
     [
     <a class="footnote" href="#ftn.id2505405" name="id2505405">
      28
     </a>
     ]
    </sup>
    ktorému kládli na srdce, aby Svätopluka presvedčil o ich úmysloch a ak bude môcť,
      aby ho odviedol od tohto nebezpečného predsavzatia. Metod, ktorý zahorel láskou k slovenskému
      národu, prisľúbil, že sa všemožne pousiluje, aby sa Svätopluk nezaplietol do týchto osídiel.
   </p>
   <p>
    — Dlho na teba čakám, otče, — hovoril Svätopluk Metodovi, keď vstúpil do jeho siene, lebo
      sa zdržal v rade Svätoplukových vladykov a radcov a premeškal zvyčajnú hodinu.
   </p>
   <p>
    — Milostivý kráľ môj, dôležité veci ma zdržali, — ospravedlňoval sa vážny, šedinami
      pokrytý Metod.
   </p>
   <p>
    — Ale, ale, dôležité veci! Azda nie sú tie veci, o ktorých sa s tebou ja zhováram dosť
      dôležité? — hovoril kráľ, dávajúc dosť zreteľne najavo, že zádumčivosť a namrzenosť, ktorá sa
      čoraz väčšmi zmocňovala jeho ducha odvtedy, čo sa vrátil z Rezna, dosiahla už vysoký stupeň.
      Lebo určite nemal vo zvyku tak nešetrne sa zhovárať s Metodom, ktorého nazýval otcom. Metod
      však bol vždy duchaprítomný človek, a hoci miernej mysle, nepoznal strach. Prešiel nejednou
      školou trpkých osudov, a preto aj v túto chvíľu zostal sám sebou, a keď prevzal reč, takto
      začal dôrazne hovoriť:
   </p>
   <p>
    — Škoda, škoda, veľký kráľ môj, pre teba a pre tvoju ríšu, že nepripúšťaš k sebe
      pozhovárať sa tých, ktorí majú s tebou rokovať o veciach, čo sú po tých, o ktorých ja
      hovorievam, istotne najdôležitejšie. Pre toto tvoje chladné správanie sa k podporám tvojho
      trónu obrátili sa na mňa, a ja idem práve teraz z ich porady, kde sme premýšľali o tvojom
      blahu aj o blahu Veľkomoravskej ríše, teda o veľmi vážnych veciach.
   </p>
   <p>
    — Viem, viem, že Slováci a Moravania nie sú so mnou spokojní odvtedy, čo som sa vrátil z
      Rezna a dostali sa im do uší chýry o mojej svadbe. Ale viem, oj, dobre viem, kde je prameň tej
      podozrievavosti, dobre viem, a dennodenne preklínam svoj hriešny skutok, ktorým som sprznil
      svoju slávu naveky — to, že som zahubil veľkého Rastislava…
   </p>
   <p>
    — Ale, otče, — pokračoval rozohnený Svätopluk, — tu pred tvárou živého boha ti prisahám,
      že jediným cieľom môjho života je dobro Veľkej Moravy. Všetko moje úsilie sa obracia k tomuto
      slovenskému plemenu. A že som sa rozhodol zasnúbiť s nemeckou kňažnou, a tak vykonať násilie
      proti samému sebe, aj to vychádza z tohto svätého predsavzatia, a práve zato ma podozrievajú
      Slováci! Otec Metod, ja viem, čo som dlžen svojmu ľudu. Sám som pripravil tento ľud o veľkého,
      múdreho, mocného a slávneho kráľa. Ja sám, sám, samojediný chcem tomuto svojmu ľudu nahradiť
      stratu. Prudkou vášňou a ctižiadosťou som poškvrnil svoju slávu, sám ju chcem znovu obmyť
      svojou silou a vlastným pričinením. Ale pravda, pravda, moje srdce nevidí nikto z ľudí! Ach…
   </p>
   <p>
    Bolesť srdca mu pretrhla reč, na čelo mu vysadli kropaje studeného potu. Nastala hrobová
      tichosť. Metod vedel oceniť dôležitosť tejto tichosti — mlčal aj on.
   </p>
   <p>
    — No uznaj, otče, či môžem konať ináč, ak chcem pre uspokojenie svojej duše dosiahnuť
      ciele? Kto nepozná veľkú silu nášho nepriateľa? A akože ho pokorím svojím rozjatreným a hlboko
      pokoreným národom? Či nie je dobrý môj úmysel ukolísať tohto rozzúreného leva, medzitým
      posilniť svoj ľud, a potom ho zahnať a naveky pokoriť? A napokon sa ti priznám, jesto
      slovanská kňažná, ktorá by mohla krášliť kresťanský trón Veľkej Moravy?
   </p>
   <p>
    Svätopluk hovoril s pohnutou mysľou. Potom sa chytil slova Metod.
   </p>
   <p>
    — Mýliš sa, kráľ môj, ak sa nazdáš, že ti národ pre tvoj čin, hoci hriešny, nedôveruje.
      Sila tvojho ducha a skutky, ktorými si sa vyznačil, už zotreli túto škvrnu. Ale vedz, kráľ
      môj, národ neschvaľuje jediný tvoj úmysel a bojí sa, že chceš pojať za kráľovskú manželku
      nemeckú kňažnú. Ja schvaľujem tvoj svätý úmysel robiť to všetko pre blaho svojho ľudu; no
      čudujem sa tvojej malomyseľnosti a pochybovačnosti o takom hrdinskom národe, akým sú právom
      Slovania. Poznám veľkú moc nemeckého cisára, ale poznám aj, pri tvojej odhodlanosti,
      neoblomného ducha Slovákov. S akými hŕstkami premáhal Mojmír a vyhnal Rastislav z krajiny
      nemecké vojská! A ty, jediná bujará ratolesť Rastislavovcov, by si sa zľakol, keď máš víťaziť?
      Svätopluk, ty sa obzeráš iba na nepriateľskú moc a zabúdaš na skúsenosť a na poznanú
      hrdinskosť vlastného národa?
   </p>
   <p>
    Svätopluk stál zarazený. Myseľ mu horela, ale tvár sa leskla a červenala od hanby. A Metod
      pokračoval:
   </p>
   <p>
    — A nazdávaš sa, veľký synovec veľkého Rastislava, že tvoj trón, utvrdený slovanskou
      krvou, by Nemka, hoci ešte zo slávnejšieho rodu, skrášlila väčším leskom než kňažná
      slovanského rodu, aj keď slabšieho? Viem to, a chválim tvoju kresťanskú horlivosť, že nechceš
      myslieť na slávny kniežací rod českých panovníkov, lebo väzí v pohanstve. Ale či azda nemám u
      teba toľko dôvery, keď som obrátil ku Kristovi Veľkú Moravu, že by som mohol získať aj
      susedných Čechov?
   </p>
   <p>
    Metodova výrečnosť prekonala všetky kráľove námietky. Pohrúžený do myšlienok, iba mrzuto
      prehovoril:
   </p>
   <p>
    — Veru dosť zle, že vy, duchovní otcovia, tak neskoro prichádzate na túto myšlienku, a z
      inej strany ešte horšie, že Bořivoj tak dlho váha prijať svetlo Kristovho evanjelia!
   </p>
   <p>
    — Nieže tak, kráľ môj, — odpovedal Metod, — či sme sa my, povolaní do tvojej ríše, mali
      vari starať o cudzích? A potom, ako mohol Bořivoj a jeho národ poznať Krista, keď mu ho
      ukazovali spolu s otroctvom a okovami? Skôr na tebe bolo a aj je, veľký kráľ, aby si sa o to
      postaral a nehľadal si ženu v nemeckých krajoch.
   </p>
   <p>
    — Prestaň, prestaň, otče, pre sedem rán Kristových… a odpusť mi moju unáhlenosť. Som iba
      človek, a ťažká je starosť o takú veľkú ríšu. Čo som zabudol rozkázať, ukladám teraz tebe.
      Nech sa s tebou vypraví vyslanectvo na Vyšehrad. Ty sa, otče, postaraj o nebeské veci mojej
      ríše a spriazneného národa, ja porozmýšľam o časných cestách mňa a môjho národa.
   </p>
   <p>
    Metod opustil kráľovskú sieň. Svätopluk sa spustil na stolec a zabral sa do hlbokého,
      pamätného a vlasteneckého rozmýšľania.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2505326" name="ftn.id2505326">
        27
       </a>
       ]
      </sup>
      <span class="emphasis">
       <em>
        Svätopluk sa zamýšľa zosobášiť s nemeckou kňažkou
       </em>
      </span>
      — Svätoplukova
          žena bola pravdepodobne sestra českého kniežaťa Bořivoja a volala sa Svätižízna.
     </p>
    </div>
    <div class="footnote">
     <p>
      <sup>
       [
       <a class="para" href="#id2505405" name="ftn.id2505405">
        28
       </a>
       ]
      </sup>
      <span class="emphasis">
       <em>
        kráľovského dôverníka, slovanského biskupa a apoštola Metoda
       </em>
      </span>
      —
          Arcibiskup Metod (umrel r. 885) mal časté spory so Svätoplukom, ktorý ho nechal aj zajať
          bavorským mníchom a vláčiť po väzeniach.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505673">
       </a>
       8
      </h2>
     </div>
    </div>
   </div>
   <p>
   </p>
   <p>
   </p>
   <p>
    Keď sa Bořivojovi vyslanci vrátili z Nitry na Vyšehrad, doniesli radostné správy a noviny.
      Rozprávali o veľkej náklonnosti nielen kráľa, ale aj celého národa k Čechom, čím nové nádeje a
      radostné výhľady do budúcnosti oživili srdce českého národa, ktorému sa znovu vyhrážali Nemci.
      Medzi ľudom sa rozprávalo, že vyslancov už v Nitre aj pokrstili, čo však bol dôsledok iba
      toho, že vyslanci sa veľmi pochvalne a priaznivo vyjadrovali o nitrianskom kresťanstve,
      porovnávajúc ho s nemeckým kresťanstvom.
   </p>
   <p>
    Medzi Vyšehradom a Prahou stál vtedy na pobreží mohutnej Vltavy neveľký hostinec, čiže
      krčma. Schádzavali sa v ňom kniežací a rytierski zbrojnoši. Bývalo tu veľa ráz hlučno. Kto sa
      chcel dozvedieť niečo nové, poberal sa sem.
   </p>
   <p>
    Jedného dňa po príchode vyslancov z Nitry zhromaždilo sa tu väčšie množstvo zbrojnošov a
      pospolitého ľudu, lebo sa túžili dozvedieť od tých, čo boli so svojimi pánmi v Nitre, niečo o
      cudzích krajoch.
   </p>
   <p>
    — To je tam celkom inakší svet, ľudia moji, — rozprával jeden výrečný český junák,
      štrngajúci svojím širokým mečom, — tam je všetko inakšie. Ale to som sa najväčšmi čudoval, že
      som v ďalekej cudzine samých Čechov ponachodil! Vravím vám, samí Česi, akoby sa vo Vltave
      kúpali a po Krkonošiach na divých kancov poľovali. A prisahám na Perúna,
    <sup>
     [
     <a class="footnote" href="#ftn.id2505737" name="id2505737">
      29
     </a>
     ]
    </sup>
    ani tie ich meče nie sú menšie, a počujte, ľudia drahí, to sú vám hrdinovia. Mali
      by sme veru čo robiť, keby sa tak pánu Svätoplukovi zachcelo po nemecky k nám vtrhnúť! No, ale
      neľakajte sa! Ha, ha, ha! Ba mne sa zdá, lenže nie sme tu sami… To by bolo! Ale čo! Poviem vám
      to! Mne sa vidí, že pôjdeme spolu na Nemcov…! Ha, ha, ha!
   </p>
   <p>
    Jeho srdečný smiech sprevádzal štrngot meča. Potom schytil svoj plecháč a vlial do seba,
      čo v ňom ešte bolo: — No, hoci to nie je nitrianske víno, nalej ešte! — kričal na krčmára.
   </p>
   <p>
    — A čo potom, Strojsa, — pýtal sa ho iný zbrojnoš, — tí nemeckí mnísi ti tiež nadbiehali s
      tou ich bláznivou nemčinou a s dreveným krížom?
   </p>
   <p>
    — No, — odpovedal prvý, — to by som im neradil, ale tých tam ani nepotrebujú. Pravda,
      nemajú tam Svantovíta
    <sup>
     [
     <a class="footnote" href="#ftn.id2505783" name="id2505783">
      30
     </a>
     ]
    </sup>
    ani Perúna, ale, ľudia moji, ten ich boh je tiež dobrý! Majú obetnicu, ale akú
      obetnicu! Ako naša vyšehradská Svantovítova! A tak vám spievajú, až sa Nitra ozýva. To by ste
      mali počuť, samé české piesne, a prisahám na Moranu,
    <sup>
     [
     <a class="footnote" href="#ftn.id2505808" name="id2505808">
      31
     </a>
     ]
    </sup>
    ide im to lepšie ako nám, keď sa vraciame z poľovačky.
   </p>
   <p>
    Tu sa však pred krčmou začali zbiehať deti a dospelí, robili krik a lomoz okolo šiatra,
      ktorý tu vyrástol za malú chvíľu. Pred šiatrom bolo neveľa vyvýšené miesto na spôsob rečniska,
      čiže kazateľnice, okrášlené veľkým krížom, na ktorom visel obraz Krista.
   </p>
   <p>
    — Aha ho, zasa mních, no ten to zas dostane! Von sa, von!
   </p>
   <p>
    Také hlasy sa ozývali v krčme a o chvíľu boli dubové stolce prázdne a plecháče
      poprevracané. Všetko sa hrnulo von k šiatru.
   </p>
   <p>
    Nemecký mních v jednej ruke s krížom vystúpil na rečnisko a kázal zhromaždenému zástupu.
   </p>
   <p>
    — Čo to vraví, čo to tára? — Začali sa ozývať hlasy, lebo nerozumeli mníchovej nemčine. —
      Haní bohov, nadáva na Svantovíta, rúha sa Perúnovi! Dolu s ním! — ozvalo sa inde.
   </p>
   <p>
    Za okamih bol šiator roztrhaný, kazateľnica prevrátená: mnícha stŕčali a zauškovali, ba
      niekoľko pohanov ho malo medzi sebou a viedli ho k Vltave. A nebol by úbohý mních ušiel
      zvyčajnému osudu, utopeniu, keby sa nečakane pozornosť všetkých nebola obrátila na iné
      divadlo.
   </p>
   <p>
    Skupina nitrianskych rytierov a odencov na čele s dôstojným Metodom cválala cestou na
      Vyšehrad. Zbrojnoši, najmä ten rozprávač z krčmy, dali sa z plného hrdla kričať: — Sláva
      Nitranom! Sláva Slovákom! Huráá! Huráá!
   </p>
   <p>
    Celý zástup ich sprevádzal zvedavými očami, až kým neprišli na podzámok a nezmizli vo
      vyšehradských ohradách.
   </p>
   <p>
    *
   </p>
   <p>
    Hoci sa to rozumie samo sebou, predsa však musím pripomenúť, že po Metodovom príchode na
      Vyšehrad celá Praha nehovorila o ničom inom ako o ňom a o Svätoplukovi. V takýchto časoch,
      pravdaže, ľud sa zmieta vo večných pochybnostiach, kolíšuc medzi bázňou a nádejou. Každá
      nezvyčajná udalosť vzbudzuje pozornosť a aj rozličné povesti poletujú z úst do úst. A najmä
      český národ bol teraz taký zastrašený a jeho myseľ zmietali sem a ta všelijaké povesti, že
      nevedel, čoho sa držať. Hrozilo mu nemectvo aj kresťanstvo, a hoci cítil v sebe silu, nevedel,
      odkiaľ sa brániť. Z inej strany roznecovali jeho srdce všelijaké nádeje, lebo o Nemcobijcovi —
      tak volali Svätopluka — sa šírili ustavične priaznivé správy. Myseľ národa bola navnadená,
      pohnutá, rozjarená, ale neuspokojená. A jeho zvedavosť deň čo deň rástla a rozmáhala sa.
   </p>
   <p>
    Metod medzitým blahodarne pôsobil na srdcia celého kniežacieho dvora. Ale tento slovanský
      apoštol sa neuspokojil s tým, že získal pre Krista Bořivoja a jeho dvor, zaumienil si, že sa
      pokúsi obmäkčiť aj srdce národa a osvietiť jeho myseľ.
   </p>
   <p>
    Istého dňa na kniežací príkaz rozhlásili, že zajtra sa majú konať služby neznámemu bohu vo
      Svantovítovom chráme na Vyšehrade. Sotva sa začalo v ten ustanovený deň brieždiť, zástupy ľudí
      sa hrnuli k Vyšehradu. Celého zástupu sa zmocnila neskrotná zvedavosť a túžba po novostiach,
      takže čoskoro v chráme, čiže v chrámových predsieňach, nebolo miesta, lebo do vlastnej
      svätyne, v ktorej stála štvorhlavá Svantovítova socha zastrená v popredí osobitnou oponou,
      nemal okrem kňaza vykonávajúceho obrad nikto prístup. Pred oponou Svantovítovej svätyne stála
      murovaná, kameňom vykladaná a voľačo zvýšená obetnica na spôsob kresťanských oltárov.
   </p>
   <p>
    Keď už boli všetky predsiene zaplnené, vošla dovnútra celá Bořivojova rodina aj s
      vojvodcami a českými rytiermi. Tisíce ľudí tu bolo prítomných, a predsa akoby tu nebol nikto,
      ticho a pokoj zostávali nenarušené. Iba čo napínanie hláv spôsobovalo slabý šuchot.
   </p>
   <p>
    V takomto očakávaní, čo sa má diať, napätá zvedavosť sa rýchlo premenila na úžas a
      zmeravenie, keď sa zjavil nábožný Metod. Predstúpil pred obetnicu, a celý zástup sa zahľadel
      na jeho dôstojnú postavu. Vysoký vzrast, strieborné, zošedivené vlasy splývajúce na plecia,
      tvár aj vo svojej starobe krásna, vyjadrujúca mier a večný pokoj… tieto vnútorné vlastnosti
      dojali všetok ľud. Dojem zvyšovalo ešte dlhé rúcho.
   </p>
   <p>
    — Kvôli neznámemu bohu, — začal Metod plný svätého nadšenia, — zišli ste sa tu, udatní
      Česi, šľachetné ratolesti, znamenití potomci Čecha a Sama!
    <sup>
     [
     <a class="footnote" href="#ftn.id2506006" name="id2506006">
      32
     </a>
     ]
    </sup>
    A ten vám neznámy boh posiela ma k vám, aby som vám zvestoval jeho vďačnú pravdu!
   </p>
   <p>
    Ten boh stvoril nebo a zem a všetko živé pod slnkom: on nám daroval dušu aj telo. A tak k
      vám prichádzam na rozkaz tohto všemohúceho boha.
   </p>
   <p>
    Neprichádzam preto, aby som rúcal a lámal vašich strieborných a zlatých, drevených a
      medených bohov, ktorých chránite slovom a mečom. Ale akože to, vy sami si musíte brániť vašich
      bohov? Aké veľké šťastie pre vás, že ste takí mocní, keď vás ten neznámy boh obdaril takou
      veľkou silou, že môžete brániť svojich bohov. Ale čo bude potom, ak padnete? Kto vás potom
      bude chrániť, keď vaši bohovia sú takí slabí, že vás potrebujú na svoju obranu?
   </p>
   <p>
    Poznám boha, ktorého vy nepoznáte, a ten boh nepotrebuje obranu, ale chráni tých, čo v
      neho uverili. Ten boh má v moci tento svet, ktorý sám stvoril, on ho môže zatratiť, ale je
      taký dokonalý vo svojej dobrote a milosrdnosti, že ho len chce časne a večne spasiť. Tento
      boh, ktorého vy nepoznáte, pozná vás a hľadí na vás z jasných a hrmiacich nebies, vidí vás v
      búrke aj v pokoji.
   </p>
   <p>
    Od neho máte to zlato, striebro, tú meď a to drevo, z ktorých staviate a lejete svojich
      bohov. Váš boh je pominuteľný, lebo hnije a hrdzavie, ale ten boh, skrze ktorého je všetko, je
      večný, večne mocný, večne slávny, večne blahoslavený!
   </p>
   <p>
    Ľudia, on chce mať aj večne, večne blahoslavených; preto poslal na tento svet syna svojho,
      aby každý, kto verí v neho, nezahynul, ale mal život večný.
   </p>
   <p>
    Ach, život večný! Táto nekonečnosť života, toto nekonečné a nezmerateľné more večného
      života, toto slnce nikdy nezapadajúcej slávy zablysne sa a otvorí človeku, keď vyputuje z
      tohto tmavého údolia, kde nie je nič slávne, nič trvanlivé, nič večné, všetko hynie a stráca
      sa.
   </p>
   <p>
    Táto večnosť života a slávy je pripravená aj pre vás, ak uveríte v tohto jediného boha,
      syna jeho Ježiša Krista a Ducha svätého, večného utešiteľa.
   </p>
   <p>
    Nuž, pripravujte svoje srdcia, otvorte svoju myseľ pravde, odovzdajte sa do moci a
      riadenia toho všemohúceho boha!
   </p>
   <p>
    Všetko je slabé, mocný je iba on, všetko hynie, len on trvá večne, on môže všetko
      podvrátiť, iba jeho nemôže nikto skaziť, všetko je temné, iba on je slávny, nič nie je
      dokonalé, iba on jediný, ten otec nás všetkých je dokonalý.
   </p>
   <p>
    Ľudia, veľa je blahoslavenstva, z ktorého dostávajú veriaci v Krista. No bieda nad všetky
      biedy, hrôzy a večné biedy čakajú na neveriacich a dobrovoľne blúdiacich. Och, ľudia, poznajte
      pravého boha — vráťte sa k nemu, ako, hľa, tu pred tvárou celého ľudu a v lesku božieho svetla
      robí váš slávny knieža!
   </p>
   <p>
    Táto kázeň, ktorú mal Metod k českému národu, nebola vypracovaná podľa kazateľských
      pravidiel, ale predniesol ju nábožne horlivým duchom, a preto mala veľký účinok. Lebo nikdy
      nepočuli títo českí pohania tak zreteľne hovoriť o bohu, a hoci im mnohé zostalo záhadou,
      predsa ich celá táto reč prenikla. Hneď, ako Metod skončil reč, predstúpil pred neho s celým
      svojím dvorom Bořivoj, a Metod najprv pokrstil jeho, potom ostatných domácich, vojvodcov a
      popredných radcov a rytierov. Každý bez výnimky, prv než vylial na nich prameň svätého krstu,
      riekol asi v tomto zmysle:
   </p>
   <p>
    — Priznávam sa k jedinému bohu, ktorý stvoril moje telo a dušu a môže ju večne spasiť!
      Zriekam sa modly štvorhlavého Svantovíta a všetkých bohov vytvorených ľudskou rukou. Verím v
      jediného boha Stvoriteľa, v jeho syna Vykupiteľa a v Ducha svätého posvätiteľa!
   </p>
   <p>
    Metod, vylievajúc na nich krst svätý, hovoril asi v tomto zmysle:
   </p>
   <p>
    — Krstím ťa, syn boží, v mene boha Otca, Syna i Ducha svätého, v ktorého si uveril! Sláva
      buď bohu na výsostiach! Hospodine, pomiluj ny!
    <sup>
     [
     <a class="footnote" href="#ftn.id2578185" name="id2578185">
      33
     </a>
     ]
    </sup>
   </p>
   <p>
    Zástupy sa dívali s úžasom na toto slávne Metodovo krstenie. Mnohí potom našli zaľúbenie v
      Kristovi, takže sa ich v ten deň veľmi veľa pokrstilo.
   </p>
   <p>
    Požehnaný bol príchod tohto slovanského apoštola k Čechom. Neskôr vysvätil mnoho kňazov,
      vystaval niekoľko chrámov, ako na Vyšehrade, v Litomyšli, na ľavej strane Hradca atď.
    <sup>
     [
     <a class="footnote" href="#ftn.id2578221" name="id2578221">
      34
     </a>
     ]
    </sup>
    a posvätil ich sv. Klimentovi.
   </p>
   <p>
    Od tých čias sa v Čechách rozmáhalo kresťanstvo, ktoré stovky a tisíce nemeckých mníchov s
      Karolom a Ľudovítom, mocnými cisármi, nemohli ani v najmenšom kútiku tejto krajiny rozšíriť.
   </p>
   <p>
    Hoci sa Metod skoro po Bořivojom krste odobral z Čiech, neprestal potom až do svojej smrti
      aj s bratom Cyrilom pôsobiť na tento národ. A až teraz sa dozvedáme, ba s istotou
      presviedčame, že chrám sv. Klimenta v Litomyšli vysvätili títo dvaja bratia.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2505737" name="ftn.id2505737">
        29
       </a>
       ]
      </sup>
      <span class="emphasis">
       <em>
        prisahám na Perúna
       </em>
      </span>
      — Perún, boh hromu a blesku, uctievaný ako
          najvyšší boh Slovanov, Lotyšov, Litovcov a starých Prusov.
     </p>
    </div>
    <div class="footnote">
     <p>
      <sup>
       [
       <a class="para" href="#id2505783" name="ftn.id2505783">
        30
       </a>
       ]
      </sup>
      <span class="emphasis">
       <em>
        nemajú tam Svantovíta
       </em>
      </span>
      — podľa stredovekých nemeckých kronikárov
          štvorhlavý slovanský boh prírodnej plodivej sily, darca úrody, bojovný a mocný víťaz, boh
          bohov. Mal chrám v Arkone na Rujane.
     </p>
    </div>
    <div class="footnote">
     <p>
      <sup>
       [
       <a class="para" href="#id2505808" name="ftn.id2505808">
        31
       </a>
       ]
      </sup>
      <span class="emphasis">
       <em>
        prisahám na Moranu
       </em>
      </span>
      — personifikácia smrti v Rukopise
          královédvorskom; Morena
     </p>
    </div>
    <div class="footnote">
     <p>
      <sup>
       [
       <a class="para" href="#id2506006" name="ftn.id2506006">
        32
       </a>
       ]
      </sup>
      <span class="emphasis">
       <em>
        znamenití potomci Čecha a Sama…
       </em>
      </span>
      — Podľa Kosmovej kroniky je Čech
          praotec českého národa (české kmene sídlili v strednom Polabí okolo hory Říp najneskôr v
          5. — 6. stor.). Samo zjednotil slovanské kmene proti Avarom a vytvoril kmeňový zväz (r.
          623), prvú triednu spoločnosť na našom území.
     </p>
    </div>
    <div class="footnote">
     <p>
      <sup>
       [
       <a class="para" href="#id2578185" name="ftn.id2578185">
        33
       </a>
       ]
      </sup>
      <span class="emphasis">
       <em>
        Hospodine, pomiluj ny!
       </em>
      </span>
      — Pieseň veľkomoravského pôvodu z prelomu
          10. a 11. stor. Prvý verš zaznačil Kosmov pokračovateľ r. 1249. Obsahuje prosby za mier a
          blahobyt. Spievala sa v kostoloch ako vojnová, ďakovná i oslavná pieseň.
     </p>
    </div>
    <div class="footnote">
     <p>
      <sup>
       [
       <a class="para" href="#id2578221" name="ftn.id2578221">
        34
       </a>
       ]
      </sup>
      <span class="emphasis">
       <em>
        vystaval niekoľko chrámov, ako na Vyšehrade, Litomyšli, na ľavej strane
            Hradca…
       </em>
      </span>
      — Podľa Kristiánovej legendy z 10. stor., keď Metod pokrstil
          Bořivoja, dal mu kňaza Kaicha. Toho Bořivoj usadil na hrade, ktorý sa volá Hradec; myslí
          sa přemyslovský Levý Hradec pri Prahe. O Vyšehrade a Litomyšli niet doteraz presnejších
          správ.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578272">
       </a>
       9
      </h2>
     </div>
    </div>
   </div>
   <p>
   </p>
   <p>
   </p>
   <p>
    Dobrý čitateľ a láskavá čitateľka, nezabudli ste medzi týmito rozprávkami na toho zúfalého
      nešťastníka, čo ušiel do hôr, na grófa Rudolfa? Ach, na toho som takmer aj sám zabudol.
      Pozrime teda, čo robí.
   </p>
   <p>
    Na reznianskom hrade, v tesnej komôrke, sedí muž stredného veku. Rozpustené, strapaté
      vlasy mu padajú do očí, šaty má síce čisté a skvostné, ale ledabolo na sebe nahádzané.
      Zapálené oči, zamračené čelo a akási spurnosť z celej jeho tváre naznačujú, aký je to asi
      človek.
   </p>
   <p>
    Klobúk leží pod dubovým stolom, na posteli je namiesto mäkkých perín mach, plechová
      kanvica, čo stojí na stole, je naplnená vodou; muž sedí na brezovom klátiku. Keď bol o voľačom
      dôležitom porozmýšľal, vstal, podišiel k železným dverám a začal nimi z celej sily triasť a
      lomcovať. Ale dvere sa ani nehli. Hrozne zaškrípal zubmi, vpadnuté oči mu vyskočili navrch,
      akoby sa naraz chceli vyslobodiť zo svojich jamôk. Niekoľko ráz sa prešiel po svojej komore.
      Nič iné mu neprišlo na um. Chytil kanvicu, vylial z nej vodu po komore a začal ňou tĺcť do
      steny tak silno, že za chvíľu v nej vybil hlbokú dieru. A začal sa v duchu tešiť. Vtom však
      zaštrkotal vo dverách kľúč a on videl, že k nemu prichádza strážca. Zmraštil obočie, položil
      kanvicu na stôl a zvalil sa na svoje machové lôžko.
   </p>
   <p>
    Vošiel žalárnik a po jeho boku si zastal cisársky pisár, ktorý väzňovi zvýšeným hlasom
      prečítal takýto rozsudok:
   </p>
   <p>
    — Vášmu väzeniu je koniec, avšak prísne sa vám ukladá, aby ste ihneď opustili Rezno a
      nikdy sa doň nevracali, ak nechcete znovu padnúť do rúk súdu. Dáva sa vám na vedomie, že túto
      milosť vám vymohla milostivá kňažná Adelaida.
   </p>
   <p>
    Vyziabnutého a preblednutého väzňa tieto slová rozohnili. Zrazu v jeho prevrátenej hlave
      ožili všetky nádeje. Spod dubového stola schytil klobúk, čo sa tam váľal, a utekajúc na koniec
      chodby, chrčal: — Dve strely netrafili cieľ, ale prisahám, tretia trafí. — S tým aj zmizol. Či
      viete, kto to bol?
   </p>
   <p>
    Cisárski poľovníci chytili v horách grófa Rudolfa a priviedli ho pred cisára. Mali ho
      prísne súdiť za jeho skutky, lebo sa mu dokázalo, že on strieľal na Svätopluka. Ale dnes bol
      šťastný deň, všetko na hrade sa muselo radovať. Adelaida ešte nikdy nebola taká veselá, ani
      jej otec, ba ani sám cisár — ako práve dnes. Iba uväznený gróf smútil. Preto prosila zaňho
      Adelaida — a tak teraz tohto zúfalca prepustili.
   </p>
   <p>
    Bol to deň, keď očakávali Svätopluka. Pozajtra mal byť sobáš. Už boli v Rezne aj biskupi,
      ktorí mali odbavovať sobášnu slávnosť. Každý zbrojnoš bol oblečený v čistom striebre a zlate a
      rytieri sa tešili na svadobný „Saus und Braus“.
   </p>
   <p>
    Pri obloku stála Adelaida. Srdce jej horelo, myseľ svietila a toto jej nádejné položenie
      vynášalo jej vnútro na najvyšší stupeň blaha. Pohľad jej zalietal v tú stranu, kde vyhasol
      posledný lúč, čo sa odrazil od prilbíc Svätoplukovej družiny. A o malú chvíľu zbadala na konci
      cesty, strácajúcej sa v diaľke, dvíhať sa obláčik, v ktorom sa znovu ligotala prilbica.
      Potešila sa a odišla od obloka. Vzrušená nebeskou radosťou prechádzala sa po komnate.
   </p>
   <p>
    Ale ako opísať, čo cíti milenka, keď sa blíži jej vrúcne očakávaný milenec? Povedzte nám
      to vy, milostivé panie, aké sú, aké to boli city, čo prúdili vo vašej hrudi, keď ste vo
      svadobný deň čakali na svojho milého, na ženícha? Vaša hruď sa vlnila, nepokojne burácajúce
      srdce horelo, clivou blaženosťou tiesnená myseľ sa upokojovala najsladšími nádejami, slovom,
      pretekala čaša nekonečného blaha.
   </p>
   <p>
    Ale čo vtedy cítila Adelaida, horiaca láskou, živým a vznešeným citom k Svätoplukovi?
      Povedzte si to samy, vy, panie, a vy, páni, ja zostanem pri tom, čo som povedal.
   </p>
   <p>
    Po zámockej dlažbe štrngali ostrohy a rinčal hrmotný meč. Pre Adelaidu to bola nebeská
      hudba. Ale o chvíľu zas stíchla v náprotivnom hradnom krídle, kde mal svoje sídlo cisár.
      Nebeská hudba stíchla, aby sa začala iná, pre Adelaidu najstrašnejšia.
   </p>
   <p>
    Na tamtej strane sa totiž razom strhol hrozný krik, zdesaťnásobený hrmotom a šramotom
      ostrôh, mečov a rytierskych krokov. A z tohto hrmotu sa ozývalo Ľudovítovo strašné kliatie a
      nadávanie. Zrazu sa dvere rozleteli dokorán a strapatý cisár so synmi aj s niektorými radcami
      zastal v nich a kričal z plného hrdla:
   </p>
   <p>
    — Tu to povedz, tu, pes slovenský, tu povedz tie zradné slová toho môjho satrapu,
    <sup>
     [
     <a class="footnote" href="#ftn.id2578465" name="id2578465">
      35
     </a>
     ]
    </sup>
    tu, do tváre tohto tichého baránka!
   </p>
   <p>
    Pravou rukou držal za plece pevného, urasteného, asi tridsaťročného slovenského rytiera,
      ktorý, urazený týmto nečakaným pohanením, vytrhol sa mu z ruky a krátko, ale dôrazne
      odpovedal:
   </p>
   <p>
    — Som vyslancom môjho kráľa, prečo nakladáš so mnou zle, nemecký cisár? Na našom dvore je
      právo vyslancov sväté a nedotknuteľné. A ja musím na tvojom dvore znášať pohanu?
   </p>
   <p>
    Potom sa Svätoplukov vyslanec obrátil k vystrašenej a prekvapenej Adelaide a takto
      pokračoval:
   </p>
   <p>
    — Milostivá kňažná! Prinášam vám od Svätopluka, môjho kráľa a pána, posledné požehnanie.
      Hoci si to so sobášom inak rozmyslel, aj tak vám posiela svoje blahoželanie, svoje blažené a
      vrúcne požehnanie v presvedčení, že vy mu tento krok, o ktorom rozhodli vyššie osudy,
      odpustíte! A tebe slávny cisár, oznamujem, že som a vo mne aj môj kráľ pohanený. Ak z toho
      vzíde vojna, Nemci, aj môj meč zakúsite v poli!
   </p>
   <p>
    Potom ľavou rukou udrel o tylec
    <sup>
     [
     <a class="footnote" href="#ftn.id2578525" name="id2578525">
      36
     </a>
     ]
    </sup>
    svojho meča, ktorý hrmotne zaštrkotal, pravicou si založil na hlavu prilbicu. Po
      dlhých zámockých ambitoch a chodbách hrmeli ťažké rytierske kroky a ohlášal sa štrngot meča a
      ostrôh. O malú chvíľu konské podkovy sa iskrili na zámockých dlažbách a na reznianskych
      uliciach.
   </p>
   <p>
    Ťažko by bol tento rázny slovenský vyslanec unikol nemeckej pomste, keby celú pozornosť a
      celú horlivosť nebola na seba obrátila Adelaida.
   </p>
   <p>
    Táto správa otriasla Adelaidinu dušu od základov, takže nikdy viac neprišla k sebe. Ako
      keď divá víchrica vyvalí aj storočný dub aj jemné fialky, a môže sa potom premeniť hoci na
      zafír, nikdy viac neoživí skleslú silu života. Tak ani Adelaide nemohla nijaká radosť a rozkoš
      sveta vrátiť to, čo jediné jej táto hrozná chvíľa vyrvala.
   </p>
   <p>
    Jej mdloba nebola obyčajnou mdlobou. Jej duša akoby rozorvaná napoly cítila sa rozdielne.
      A medzi touto trhlinou života videla jej myseľ Svätopluka. Zdalo sa jej, že ju kladú do hrobu
      a Svätopluk nad ňou kvíli. Iba blažený sen nastúpil cestu v jej mysli, lebo skutočný život v
      jej žilách omráčila prudká sila. No lekárska pomoc ju vytrhla z tejto blaženosti a ona si
      uvedomila svoje nešťastie, prebrala sa do skutočného života. Lenže ďalej sa nedalo. Všetka
      pomoc bola takpovediac iba pomoc. Nebolo mesta ani miesta, kde by neboli vyhľadávali lekárov,
      ale nič nepomáhalo.
   </p>
   <p>
    Adelaida žila v sebe. Niekedy sa usmievala, niekedy aj dačo hovorila, ale všetko sa to iba
      ponášalo na blažené sny. Ako keď odkvitajúca ruža smutno pozerá na svoje pŕchnúce lupene, tak
      aj Adelaida pokojne hľadela — niekedy aj so smiechom — na svoju vädnúcu krásu, na hasnúci lesk
      svojho života. Bočila od spoločnosti, a keď ju na to nútili, neprotivila sa, lež celý jej
      život podobal sa hrobu, čo akokoľvek ovenčený, predsa si zachováva svoju smutnú podobu.
   </p>
   <p>
    Ustanovili skvostný ples, na ktorom sa mala zísť celá nemecká sláva. Sama Adelaida ho
      ustanovila do tej siene, v ktorej sa s ňou naposledy prechádzal Svätopluk. Keď však nadišla
      hodina, nechcela ísť. Keď ju prehovorili, predsa vstúpila do bohatej a nádhernej siene, a
      bubny a trúbky ozvali sa na jej počesť. Vítali ju hlasné výkriky, lenže táto sláva a vrava
      neprenikli cez jej zádumčivosť. Keď sa priblížila k stĺpu, do ktorého vrazila strela namierená
      na Svätopluka, zastala pri ňom a zaliali ju horúce slzy. To bol posledný prameň v jej očiach,
      lebo nikto ju viac nevidel žialiť.
   </p>
   <p>
    — Tu je skrytý hrob Svätoplukovej lásky k Adelaide! — vyriekla napokon. Potom nedbajúc na
      nič, vyšla zo siene, nechajúc tam celú plesajúcu spoločnosť.
   </p>
   <p>
    Ale nechajme na chvíľu smutnú, nešťastnú Adelaidu, obeť okolností a osudov národov, a
      pozrime na nemeckú ríšu.
   </p>
   <p>
    *
   </p>
   <p>
    Po celom Ľudovítovom kráľovstve sa s hrmotom a hlukom zbieralo vojsko. Šíky a pluky sa
      stavali zo severu a z juhu, z východu a západu. Konečne mala byť Veľká Morava vyvrátená. Ešte
      nikdy sa Ľudovít nechystal do boja s takou mocou a silou. Mnísi a vojnoví nahuckávači sa
      usilovali vzbudiť v celom nemeckom národe také nepriateľstvo a hnev, aké sa roznietilo pre
      Svätopluka hrozným blkotom v celej cisárskej rodine. A preto sa zmocnila národná hrdosť
      všetkých nemeckých sŕdc, takže aj ten najbezvýznamnejší človiečik zahorel túžbou pomstiť sa
      Slovákom…
   </p>
   <p>
    Ba aj lúpežní rytieri a lotri, čo bujdošili v horách, šli pod cisárske zástavy. Hlavnú
      správu nad celým vojskom si ponechal sám cisár: a každý vojak plesal od radosti, lebo bola
      známa sláva Ľudovítovej hrdinskosti. O niekoľko mesiacov už boli nemecké vojská pod vejúcimi
      koruhvami v Devíne, Magdeburgu i v Rezne.
    <sup>
     [
     <a class="footnote" href="#ftn.id2578687" name="id2578687">
      37
     </a>
     ]
    </sup>
   </p>
   <p>
    Dlhou, veľkou a strašnou Hercynskou horou
    <sup>
     [
     <a class="footnote" href="#ftn.id2578710" name="id2578710">
      38
     </a>
     ]
    </sup>
    uberala sa posledná zberba, čo vyzerala tak, akoby sa vytiahla z horských dúpät a
      jaskýň. Slnce sa už schyľovalo na západ, no mesto bolo ešte dosť ďaleko. Bez dákeho poriadku
      tu šlo asi osemdesiat strašne vyzerajúcich rytierov, všelijak poobliekaných, no výborne, ba
      priam skvelo ozbrojených. Ich vodca sa im vyrovnal vo všetkom.
   </p>
   <p>
    Zrazu sa z doliny ozvali lahodné a príjemné hlasy. Vodca rozkázal rozložiť stany a sám
      vyšiel, aby sa presvedčil, či tu niekde nebude ľudská skrýša, v ktorej by aspoň pre seba
      našiel pohodlný nocľah. Našiel kláštor, osamotené sídlo duší, čo ušli zo života.
   </p>
   <p>
    K jeho sluchu donášalo príjemný hlas nábožných piesní, a zdalo sa mu, že anjelský hlas,
      ktorý vynikal nad všetky ostatné, je mu povedomý a známy, že ho už dakde musel počuť. Obzeral
      sa, rád by sa bol na niečo opýtal, ale okolo chmúrnych kláštorných múrov boli iba kriaky a
      stromy. Po chvíli spev ustal, predstavená rozpustila mníšky, každú do svojej cely.
   </p>
   <p>
    Už aj slnko zapadlo, iba jeho posledný dohorievajúci lúč sa naostatok oprel do obloka
      jednej cely, v ktorom sa zjavila preblednutá, smutná mníška. Umierajúci slnečný záblesk
      bledožltým bozkom zafarbil jej tvár. Rytier ju mohol dobre vidieť. Keď však ona zbadala
      rytiera, odstúpila od obloka. A rytier ako omráčený hromom len-len že neklesol. Kolená sa pod
      ním triasli, no pozbieral poslednú silu, a keď sa už zvečerilo, pobral sa do táboriska.
   </p>
   <p>
    Noc sa prestrela po pustej, rozľahlej Hercynskej hore. Celý kláštor sa už ponoril do
      sladkého spánku, iba ten jeden oblôčik zjasňuje slabá lampa. Pred krížom Spasiteľa, na mäkkom
      čiernom podstavci, kľačí so zbožnou mysľou tá mladá mníška a modlí sa. Vo vrúcnej modlitbe
      zotrváva do polnoci.
   </p>
   <p>
    A za koho sa modlí? Či vari za cisára, čo ide proti Slovanom? Alebo za rytierske Nemecko,
      ktoré si brúsi oceľ na Svätopluka?
   </p>
   <p>
    Oj, nie! Ten nábožno-anjelský spev, čo očaril neznámeho rytiera, i táto vrúcna modlitba,
      aj tieto usedavé vzdychy sú obeťou nábožného srdca nešťastnej Adelaidy, ktorá sa modlí k bohu
      za Svätopluka. Vyvolila si tichý kláštor, v ktorom by dožila ostávajúce hodiny svojho
      hasnúceho života v myšlienkach na boha a snívaní o Svätoplukovi.
   </p>
   <p>
    Tým neznámym rytierom bol gróf Rudolf, ktorý, túlajúc sa horami, pozbieral všelijakú
      zberbu povaľačov a lúpežníkov, a teraz sa poberá pod cisárske zástavy proti Svätoplukovi.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2578465" name="ftn.id2578465">
        35
       </a>
       ]
      </sup>
      <span class="emphasis">
       <em>
        satrapa
       </em>
      </span>
      — správca provincie, miestodržiteľ v starovekej Perzskej
          ríši
     </p>
    </div>
    <div class="footnote">
     <p>
      <sup>
       [
       <a class="para" href="#id2578525" name="ftn.id2578525">
        36
       </a>
       ]
      </sup>
      <span class="emphasis">
       <em>
        tylec
       </em>
      </span>
      — (hist.) zadná strana, chrbát meča, noža, ostrého
          predmetu
     </p>
    </div>
    <div class="footnote">
     <p>
      <sup>
       [
       <a class="para" href="#id2578687" name="ftn.id2578687">
        37
       </a>
       ]
      </sup>
      <span class="emphasis">
       <em>
        v Devíne, Magdeburgu i v Rezne
       </em>
      </span>
      — Devín, hradisko Dowina, sa po
          prvý raz spomína vo Fuldských análoch r. 864; dôležitý strategický bod na sútoku Dunaja a
          Moravy. Pod jeho skalami Svätoplukovo vojsko potopilo franskú flotilu. Magdeburg — mesto v
          Sasku.
     </p>
    </div>
    <div class="footnote">
     <p>
      <sup>
       [
       <a class="para" href="#id2578710" name="ftn.id2578710">
        38
       </a>
       ]
      </sup>
      <span class="emphasis">
       <em>
        strašnou Hercýnskou horou…
       </em>
      </span>
      — U antických spisovateľov súborný
          názov pre zalesnené a málo prístupné hory v strednej Európe, lesnaté pohorie bez bližšieho
          označenia na východ od Rýna (Hercynia silva).
     </p>
    </div>
   </div>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2578830">
       </a>
       10
      </h2>
     </div>
    </div>
   </div>
   <p>
   </p>
   <p>
   </p>
   <p>
    Metod sa vrátil z Vyšehradu do Nitry so šedinami ovenčenými slávou šťastného a vytúženého
      úspechu. Potom, keď s ním Svätopluk zostal dlho na reči a povypytoval sa ho na všetky noviny
      pri Bořivojovom dvore, povolal do rady aj všetkých svojich hlavných radcov a odhodlal sa na
      ten krok, aký urobil vtedy, keď v Rezne jeho vyslanec dokazoval svoju statnosť. A sotva jeho
      vyslanec opustil Nitru, sám sa hneď vydal na cestu do Prahy, aby osobne videl a spoznal tento
      národ a jeho knieža, o ktorom mu pravdumilovný Metod povedal: — Nepoznám ľud, nepoznám knieža,
      ktorý by ti mohol byť takým priateľom ako český ľud a jeho knieža Bořivoj.
   </p>
   <p>
    Tento výrok bol taký pravdivý, že ani jedno proroctvo sa nemohlo lepšie splniť než toto.
      Presvedčíme sa, keď sa dostaneme na koniec, že medzi kniežatmi nebolo väčších a úprimnejších
      priateľov na tomto svete, ako bol Slovák Svätopluk Veľký s Čechom Bořivojom Veľkým.
   </p>
   <p>
    Zatiaľ čo sa Nemci tak veľmi proti Svätoplukovi rojili a zbierali, on na vojnu ani
      nepomyslel, prežíval najkrajšie hodiny vo svojom živote na Vyšehrade. Svätopluk sa oslobodil
      od ťažkého bremena v tú chvíľu, keď sa odhodlal opustiť všetky nemecké spolky a podmienky,
      zväzky a sobáše. Až teraz videl, čo predtým dobrovoľne nechcel vidieť, a bol len akousi
      malichernou bázňou donútený na tieto predsavzatia a omámený istou domnelou žiadosťou po
      zvláštnom víťazstve nad svojimi nepriateľmi: žiadosť tá spočívala v zahanbení domácich, keby
      sa mu podarilo pokoriť cudzích. Boli to iba sny. Teraz bol však Svätopluk veselý. Vedel síce,
      že z toho musí vzísť vojna, no v tom domnení, že nemecký cisár nemôže tak rýchlo pozbierať
      také pluky, aké má on v pohotovosti, no a láska, ktorá sa ho prvý raz zmocnila, keď sa
      zoznámil s vyšehradskou kňažnou — zastreli pred ním všetky starosti.
   </p>
   <p>
    Sestra panujúceho českého kniežaťa Bořivoja, ktorá oslňovala celé Čechy, uchvátila jeho
      myseľ krásou. Vyšehradská kňažná bola najmilšou Svätoplukovou zábavou. Nikdy nepocítil horúci
      plameň lásky, preto sa ho teraz zmocnil celou svojou prudkosťou. Na Rastislavovom dvore ho
      vychovali v hrdinskej sláve, svoje ostatné roky prežil s večne planúcou túžbou v srdci po
      dôstojnosti a kráľovskej sláve. Roznecovali ho iba rytierske cnosti, takže sa nemal čas
      zmocniť jeho srdca tento všetko podmaňujúci oheň. Keď porovnával držanie sa, krásu a reč tejto
      vyšehradskej kňažnej s inými, najmä zahraničnými devami, všetko sa mu na nej pozdávalo lepšie
      než na iných.
   </p>
   <p>
    V mysli mu začala blednúť všetka hrdinská a kráľovská sláva, lebo najblaženejšími chvíľami
      sa mu zdali tie, keď sa so svojou kňažnou prechádzal osamote po brehoch Vltavy, alebo sa
      plavil iba s ňou a s jedným lodníkom na vlnách tejto veľkej českej rieky, strácajúc sa v jej
      ľúbostnom pohľade. V prsiach mu prúdila nikdy necítená blaženosť, niet sa teda čo čudovať, že
      Svätopluk, nechápuc sám seba, celkom sa odovzdal blaženým chvíľam a zabudol pritom, že veci s
      Nemcami neustali. Ani vyšehradská kňažná neušla pred Milkovým šípom,
    <sup>
     [
     <a class="footnote" href="#ftn.id2578958" name="id2578958">
      39
     </a>
     ]
    </sup>
    lebo obraz Svätopluka sa jej hlboko vryl do srdca.
   </p>
   <p>
    A tak pre obidve tieto duše míňali sa týždne šťastia a blaha a prinášali im vždy krajšie
      hodiny.
   </p>
   <p>
    No čoskoro ich vystrašilo čierne mračno, blížiace sa od západu, čo prechovávalo vo svojom
      lone smrteľné hromy na celú Sláviu.
    <sup>
     [
     <a class="footnote" href="#ftn.id2578986" name="id2578986">
      40
     </a>
     ]
    </sup>
    Na českom pomedzí zazneli nemecké trúby, a hneď potom doleteli chýry, že Ľudovít
      postupuje s celou svojou silou a ešte nikdy nevídanou mocou, aby zrúcal a rozvláčil celý
      slovanský východ.
   </p>
   <p>
    Hoci sa zdalo, že Svätopluk zabúda na svoju slávu, nemohol mu ani prudký oheň lásky
      zacloniť slávu jeho národa. Zrazu sa v ňom vzbúrili všetky jeho predstavy, želania a ciele,
      ktoré si bol uložil, chcejúc dokázať, že je hodným nástupcom veľkého Rastislava. Teraz mu,
      pravda, pribudla ešte jedna myšlienka: k túžbe po oslávení svojho národa sa pripojila túžba po
      vyšehradskej kňažnej. A o tomto sa ešte nezhováral s nikým.
   </p>
   <p>
    Jeho odenci čakali na vyšehradskom predhradí, jeho sivko už hrabal kopytami, potriasal
      hrivou, fŕkal nedočkavo. Ale on bol v Bořivojovej sieni s vyšehradskou kňažnou. Boli to
      pytačky, pravda, krátke pytačky, nie také riadne, aké mávate vy, Slováci. Svätopluk sa akosi
      nevedel pribrať do pýtania, iba stískal Bořivojovi ruku, hlas sa mu triasol a neisto hovoril:
   </p>
   <p>
    — Bořivoj, jeden nepriateľ nám hrozí obidvom! Naše priateľstvo, posvätené nebeským cieľom
      urobiť nám zverené národy šťastnými… nech nás spojí naveky…! Ale povedz, Bořivoj, povedzte aj
      vy, milostivá kňažná, či môžem odísť s tou nádejou, že ak zvíťazím, odmení ma vaša ruka?
   </p>
   <p>
    Konečné rozlúčenie bolo „áno“.
   </p>
   <p>
    Svätopluk sa náhlil do Nitry a Bořivoj zoraďoval šíky a pluky, lebo Nemci prekročili
      hranice, hnali sa vždy bližšie k Vltave a ničili a pálili zámky aj mestá.
   </p>
   <p>
    Jeden oddiel vojska, ktorý viedol moháčsky arcibiskup Lintbrecht,
    <sup>
     [
     <a class="footnote" href="#ftn.id2579066" name="id2579066">
      41
     </a>
     ]
    </sup>
    išiel na Čechov, kým celá sila nemeckého vojska pod vedením princov a samého
      cisára mala udrieť na Svätoplukovu ríšu.
   </p>
   <p>
    Hoci Bořivoj rozostavil svoje pluky, ktoré mohol napochytro zhromaždiť, za vodcovstva
      Svatoslava, Spytimíra, Vitěslava a iných, neďaleko Vltavy, pokiaľ sa až Nemci vodrali, musel
      však ustúpiť pred ich veľkou silou, utrpiac pritom veľkú porážku. Potom sa stiahol do
      opevnených miest a hradov. Stalo sa to roku 872.
   </p>
   <p>
    Ale oveľa horšie sa vodilo Ľudovítovi a jeho synom na Veľkej Morave. Keď Svätopluk dorazil
      do Nitry, našiel už všetko pripravené na vojnu. Prípravy urobil Slavomír, ktorý bol za čias
      jeho nemeckého väzenia vodcom Slovákov, a Metod. Vyslanec zaiste podľa známych príznakov
      predpovedal skoré vzbúrenie sa Nemcov proti veľkomoravskému kráľovi. A Metod vedel obnoviť v
      srdci národa dôveru k Svätoplukovi, ktorá začala upadať.
   </p>
   <p>
    Celý výkvet hrdinskej Nitry čakal už na Svätopluka, lebo on býval známym vodcom Nitranov.
      Všetky vojská pookriali novým duchom, keď videli blýskať sa Svätoplukov meč a vlniť sa jeho
      perá na prilbici.
   </p>
   <p>
    Slováci a Moravania dychtili po víťazstve a nevedeli sa dočkať útoku na nepriateľa.
      Čoskoro sa divadlo vojny rozšírilo od Velehradu až po Nitru,
    <sup>
     [
     <a class="footnote" href="#ftn.id2579130" name="id2579130">
      42
     </a>
     ]
    </sup>
    takže Morava, Nitra a Váh sa rozvodnili od ľudskej krvi. Hoci mestá a dediny ľahli
      popolom, lebo ich aj sami Slováci zámerne pálili pred nepriateľom, aby mu nepomohli, jednako
      škodu, ktorú utrpeli Nemci po trojdennom neprestajnom boji, si nemecký cisár Ľudovít už nikdy
      nenahradil. Lebo Svätopluk nielenže jeho a synov porazil na hlavu a zahnal až za Dunaj,
    <sup>
     [
     <a class="footnote" href="#ftn.id2579153" name="id2579153">
      43
     </a>
     ]
    </sup>
    ale mu ešte v jeho vlastnej ríši podmienky diktoval, na ktoré musel pristať, keďže
      sa viac nemohol vzpierať a protiviť nepremoženému veľkomoravskému kráľovi.
   </p>
   <p>
    Takto Svätopluk zahnal tie hromové mraky, ktoré sa už dávno kopili nad jeho ríšou. Pokoril
      nepriateľov, upevnil mocné zväzky s priateľmi, zažal v národe svetlo pravdy a osvety, a tak
      stvrdil slávu svojho mena na večné časy.
   </p>
   <p>
    *
   </p>
   <p>
    No a teraz by mi už neprichodilo nič iné, iba povedať, že Svätopluk sa oženil a žil
      šťastne, a tak by som vzácneho čitateľa a milú čitateľku oslobodil od ťažkého čítania. Ale nie
      tak. Ja som si vlastne zaumienil písať o svadbe veľkomoravského kráľa, no a o tej nebolo ešte
      ani slychu, lebo náš hrdina neprestajky bojoval, nebolo na to času. Že som sa tak dlho pri tom
      zdržal a ako sa zdalo, na svadbu zabúdal, nech mi to ráči odpustiť láskavý čitateľ; a milé
      čitateľky, naše milé Slovenky, mi to už odpustili. A ja som tiež hneď pripojil, že svadba
      veľkomoravského kráľa sú obrazy z deviateho storočia. Nuž, bože, či je to div, že sa človek
      zdrží pri tých obrazoch, pre nás takých pamätných?
   </p>
   <p>
    Tak poďme teda až na koniec.
   </p>
   <p>
    Keď sa Svätopluk vracal cez Prahu z Nemecka, kde sa pokonával s nemeckým cisárom
      Ľudovítom, obnovil pytačky, a keď porobil všetky poriadky na nastávajúcu svadbu, vrátil sa do
      Nitry. Celá Nitra vyšla svojmu kráľovi v ústrety a ohromne plesala nad jeho víťazstvom a nad
      slávnym Svätoplukovým návratom.
   </p>
   <p>
    Zaraz sa aj v Nitre pripravovali hody pre rytierov a hrdinov. A medzitým sa schádzali
      okolité slovenské kniežatá, aby vzdali hold veľkomoravskému kráľovi. Zo všetkých strán
      dovážali Svätoplukovi všelijaké drahé dary na dôkaz úcty, ktorú prechovávajú k tomuto
      slovenskému hrdinovi. Očakávala sa aj svadobná výprava z Prahy. Ale tá dorazila až neskôr,
      ozbíjaná zbojníkmi, čo zostali z nemeckých vojsk v českých horách. Šesťsto bujných, osedlaných
      koní zostalo zbojníkom,
    <sup>
     [
     <a class="footnote" href="#ftn.id2579259" name="id2579259">
      44
     </a>
     ]
    </sup>
    iné ochránili hrdinskí zbrojnoši, ktorí okrem toho zajali ich náčelníka a
      zviazaného ho doviedli do Nitry.
   </p>
   <p>
    Svätopluk si ho dal predviesť a spoznal v ňom zúfalého rozorvanca grófa Rudolfa. Potom ho
      kázal naskutku prepustiť. Bohvie, kam zašiel tento sám sebe odcudzený farizej; ak povesti
      neklamú, tak si v považskej zátočine vzal svoj hriešny život.
   </p>
   <p>
    Napokon prišiel do Nitry Bořivoj aj s celým svojím dvorom, a tu bol vlastne začiatok tej
      slávnej, pamätnej svadby veľkomoravského kráľa. Hneď druhého dňa ráno začalo sa vyzváňať — a
      zástupy sa hrnuli do chrámu na Nitrianskom hrade. Metod už stál pred oltárom.
   </p>
   <p>
    Slovanský apoštol spojil manželským zväzkom vyšehradskú kňažnú so Svätoplukom,
      veľkomoravským kráľom.
   </p>
   <p>
    Trúby a bubny zhrmeli a celá Nitra sa chystala na plesy a radovánky. Na kráľovskom hrade
      bolo živo. Celý jeden rad siení bol preplnený najprednejšími hosťami, Svätopluk s manželkou
      sedel za vrchom skvostného a krásneho stola, po obidvoch stranách sedeli kniežatá, vojvodcovia
      a grófi z okolitých krajín. Bolo tu vládnuce panstvo z Chorvátska a Poľska, potom aj domáci.
      Všetko sa topilo v lesku zlata a striebra, a srdce v radostiach. V čašiach sa perlili
      najlepšie vína, na misách a tanieroch kolovala divina naznášaná zo všetkých slovenských hôr.
   </p>
   <p>
    Zahrmeli bubny a trúby, keď sa v rukách zablýskali čaše na Svätoplukovu slávu. Neskôr sa
      rozzvučali aj harfy. Všetko stíchlo, keď bard z balkóna začal spievať:
   </p>
   <p>
   </p>
   <p>
   </p>
   <div class="literallayout">
    <p>
     Slnce zapadlo nad Velehradom,
     <br/>
     stleli lúče plamenné,
     <br/>
     ach, kedy sa vrátiš nad naše tváre
     <br/>
     národa slnce zapadlé?
     <br/>
     Slnce zapadlo v mraku hustom,
     <br/>
     dennica nevychodí,
     <br/>
     ach, beda, večná nás tma uchváti,
     <br/>
     divá búrka neuchráni!
     <br/>
     <br/>
     Takto si kvílil, synu Nitry,
     <br/>
     znášajúc jarmo nemecké,
     <br/>
     tak nariekal si, keď mraky čierne
     <br/>
     zastreli Tatry slovenské.
     <br/>
     Útecha vädla v mysli žalostnej,
     <br/>
     srdce opúšťala nádej…
     <br/>
     lež tu sa zaskvel v zlej dobe anjel,
     <br/>
     ktorého z neba Nitre zoslal boh.
     <br/>
     <br/>
     Už luhy slávske pod kopytami,
     <br/>
     už osenie pošliapané…
     <br/>
     Pálili zámky vojská nemecké,
     <br/>
     mestami zúrili chlípne!
     <br/>
     Lež tu Svätopluk meč berie ostrý,
     <br/>
     meč slobody blahonosnej…
     <br/>
     Pot z neho prúdom už tečie veľkým,
     <br/>
     pot jeho slávu dobýja.
     <br/>
     <br/>
     Nemci sa roja, striel mraky hustnú,
     <br/>
     rek neľaká sa slovenský!
     <br/>
     Už sa nemecké prápory blížia
     <br/>
     k Nitre, ach, beda, neresti!
     <br/>
     Ale tu Nitra bojom uvyklá
     <br/>
     statne sa drží v šíku hustom
     <br/>
     „Bi, sekaj, žeň ich,“ káže Svätopluk,
     <br/>
     a vpredu sám perie Nemca!
     <br/>
     <br/>
     Už sa zablysli slnca lúče
     <br/>
     na oslavu víťaza Nitry,
     <br/>
     prázdne je od Nemcov mesto i miesto,
     <br/>
     zahnali Nemcov Slováci!
     <br/>
     A vďaka i sláva ti zaznieva
     <br/>
     kráľ, Svätopluk Veľký!
     <br/>
     Slávou ti večnou zaznie harfa
     <br/>
     i ďalekému potomstvu!
     <br/>
    </p>
   </div>
   <p>
   </p>
   <p>
   </p>
   <p>
    Bard dospieval. Hlučné oslavovanie Svätoplukových hrdinov, najmä nitrianskych, ale aj
      všetkých ostatných, čo sa zaslúžili o víťazstvo nad nepriateľom, nie a nie skončiť.
   </p>
   <p>
    Svätoplukovi zostal tento deň ako slnce medzi všetkými dňami života. Takisto Bořivojovi.
      Od tohto dňa až do posledných chvíľ života týchto dvoch panovníkov bolo nebo veľkomoravskej a
      českej ríše nezamračené. Pod Svätoplukovou ochranou boli kniežatá chorvátske, panónske, poľské
      a český knieža Bořivoj. Najmä Bořivoj bol jeho najdôvernejším spojencom. Do smrti obidvoch
      týchto panovníkov, a prišla na nich takmer odrazu,
    <sup>
     [
     <a class="footnote" href="#ftn.id2579418" name="id2579418">
      45
     </a>
     ]
    </sup>
    bola Veľká Morava nepodmaniteľná, všetky nepriateľské šípy a strely sa od nej
      odrážali.
   </p>
   <p>
    Ako som povedal, Bořivoj, požívajúc ochranu všemocného Svätopluka, rozširoval vo svojom
      národe kresťanské náboženstvo, Svätopluk staval školy a chrámy a viedol svoj ľud k
      osvietenosti, ktorá bola v tom čase na vysokom stupni. Slúžil spravodlivosti, obhajoval
      nevinnosť, bol otcom chudobných a útočiskom prenasledovaných.
   </p>
   <p>
    Čo sa stalo s jeho ríšou potom, keď skončil svoju zemskú púť, ako znesvárení synovia
      nepokračovali v šľapajach veľkého otca a priviedli na ťažko vybojované veľkomoravské
      kráľovstvo nepriateľov a nekonečnú záhubu — to už sem nepatrí. No ak sa táto „Svadba kráľa
      veľkomoravského“ zapáči, pokúsi sa potom našim milým Slovákom porozprávať čosi aj o tých
      veciach — aby sa už raz poznali.
   </p>
   <p>
    O tejto svadbe neviem už nič iné povedať, iba to, že od tých čias, a to je už 970 rokov,
      taká svadba nebola. A tak nech sa naša myseľ kochá aspoň pamiatkou a jej spomienkami, a
      potomstvo nech sa učí v slávnych predkoch a otcoch, čo už dávno spráchniveli, ctiť si a
      milovať aj seba samého.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2578958" name="ftn.id2578958">
        39
       </a>
       ]
      </sup>
      <span class="emphasis">
       <em>
        neušla pred Milkovým šípom
       </em>
      </span>
      — pred Amorovým šípom
     </p>
    </div>
    <div class="footnote">
     <p>
      <sup>
       [
       <a class="para" href="#id2578986" name="ftn.id2578986">
        40
       </a>
       ]
      </sup>
      <span class="emphasis">
       <em>
        na celú Sláviu
       </em>
      </span>
      — Sláva, Slávia, bohyňa Slovanov, tu vo význame
          celé Slovanstvo
     </p>
    </div>
    <div class="footnote">
     <p>
      <sup>
       [
       <a class="para" href="#id2579066" name="ftn.id2579066">
        41
       </a>
       ]
      </sup>
      <span class="emphasis">
       <em>
        moháčsky arcibiskup Lintbrecht…
       </em>
      </span>
      — Z histórie je známy mohučský
          arcibiskup Luitbert.
     </p>
    </div>
    <div class="footnote">
     <p>
      <sup>
       [
       <a class="para" href="#id2579130" name="ftn.id2579130">
        42
       </a>
       ]
      </sup>
      <span class="emphasis">
       <em>
        od Velehradu až po Nitru…
       </em>
      </span>
      — Archeológovia pokladajú za Velehrad
          Staré Město pri Uherskom Hradišti.
     </p>
    </div>
    <div class="footnote">
     <p>
      <sup>
       [
       <a class="para" href="#id2579153" name="ftn.id2579153">
        43
       </a>
       ]
      </sup>
      <span class="emphasis">
       <em>
        jeho a synov porazil na hlavu a zahnal až za Dunaj…
       </em>
      </span>
      — Roku 872
          rozprášil Svätopluk Ľudovítove vojská, potom potopil jeho flotilu pri Devíne, r. 873 si
          podmanil Zadunajsko, keď Arnulf poštval proti nemu Bulharov, a tak r. 874 uzavrel s
          Ľudovítom Nemcom mier. Pravda, podmienky mu nediktoval, iba žiadal, aby mu Ľudovít
          „dožičil pokojne konať a pokojne žiť“.
     </p>
    </div>
    <div class="footnote">
     <p>
      <sup>
       [
       <a class="para" href="#id2579259" name="ftn.id2579259">
        44
       </a>
       ]
      </sup>
      <span class="emphasis">
       <em>
        Šesťsto bujných osedlaných koní zostalo zbojníkom…
       </em>
      </span>
      — Táto epizóda
          sa zakladá na historicky doloženej skutočnosti z októbra 872.
     </p>
    </div>
    <div class="footnote">
     <p>
      <sup>
       [
       <a class="para" href="#id2579418" name="ftn.id2579418">
        45
       </a>
       ]
      </sup>
      <span class="emphasis">
       <em>
        prišla na nich (smrť) takmer odrazu
       </em>
      </span>
      — r. 894
     </p>
    </div>
   </div>
  </div>
 </body>
</html>
