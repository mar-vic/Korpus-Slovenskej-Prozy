<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2523062">
       </a>
       1
      </h2>
     </div>
    </div>
   </div>
   <p>
   </p>
   <p>
   </p>
   <p>
   </p>
   <div class="blockquote">
    <blockquote class="blockquote">
     <p>
     </p>
     <div class="literallayout">
      <p>
       <br/>
       <span class="emphasis">
        <em>
         Juž konie w stajnię wzięto, juž im hojnie dano,
        </em>
       </span>
       <br/>
       <span class="emphasis">
        <em>
         jako w porządnym domu i obrok i siano.
         <sup>
          [
          <a class="footnote" href="#ftn.id2523096" name="id2523096">
           1
          </a>
          ]
         </sup>
        </em>
       </span>
       <br/>
       A. Mickiewicz
       <br/>
      </p>
     </div>
     <p>
     </p>
    </blockquote>
   </div>
   <p>
   </p>
   <p>
   </p>
   <p>
    Bolo to v posledný deň roku 1299. A ten deň bol plný hrôzy. Vonku duli vetry, krútili sa
         chumelice a v oblakoch, zdalo sa, že čosi hučí; v ľudských dušiach hýbalo sa akési tráplivé
         tušenie. Ako by aj nie, veď chýlil sa silvestrovský večer, v ktorom sa mali stretnúť dve
         storočia. Povesti slovenského ľudu o tomto večere rozletúvali sa s hukotom vetrov a
         chumelíc po celom Považí. Sám slávny a nádherný Trenčín bol ako zakliaty; ticho a pusto
         bolo po jeho uliciach, inokedy živých a preplnených ľudom. Veď tieto časy boli časy
         trenčianskej slávy,
    <sup>
     [
     <a class="footnote" href="#ftn.id2523141" name="id2523141">
      2
     </a>
     ]
    </sup>
    tieto chvíle boli chvíľami statočnosti a sily mešťanov pyšného Trenčína. A
         predsa spomenutého dňa bol Trenčín skoro taký smutný ako teraz, keď z jeho múrov zmizla a
         vyletela sláva minulých dní a poodchodili tie postavy pamätných osôb.
   </p>
   <p>
    Posledný deň v roku… Posledná polnoc trinásteho storočia sa blížila a prichádzala na
         širokých krídlach strašnej Meluzíny, v chumelici, v búrke a v divých fujakoch. Nuž, čieže
         prsia neboli by zúžili, stisli a poľakali takéto výjavy prírody a takéto ohľady ducha?
         Teda, pusto bolo po trenčianskych uliciach. Ale terajšieho predmestia, ktoré sa ináč menuje
         Humná, toho času nebolo, iba pod Šiancami, známymi ešte aj teraz, stálo dakoľko domčekov,
         hoc aj nepatrných, jednako dosť dobre známych, pretože okolo nich muselo sa chodievať na
         trenčianske predmestie. Hneď niže mesta začínala sa hustá dubová a buková hora. Z tejto
         hory sa poberali dvaja jazdci k spomenutým domčekom proti silnému fujaku, ktorý dul od
         Ilavy, a zdalo sa, že chce zastaviť kone a ich vyhodiť zo sedla, lebo sa tieto tak
         zapierali kopytami do zeme a jazdci do strmeňov. Popredku cválal kôň čierny ako havran a na
         ňom sedel pán temný ako noc, iba na čiernom širáku so širokou strieškou belelo sa biele
         pero ako mesiac na schode, keď vše vyblyskne z temného oblaku. Cez plecia mal prehodený
         široký čierny kepeň a o ostrohy mu občas zaštrkal dlhý, rovný, naspodku oceľou okovaný meč.
         Širák mal stlačený až na oči a pero sa obracalo vo vetre. Za ním sa poberal jeho sluha;
         vyznačovali ho hrubá kabaňa a široká ťažká šabľa. Akého mohli byť asi veku, nedalo sa
         poznať, lebo boli ošľahaní snehom a poobmŕzaní.
   </p>
   <p>
    Keď sa už blížili k mestu, ten prvší si prehodil krídlo kepeňa až cez tvár, bodol koňa a
         veľkým cvalom uháňal k mestskej bráne, kde vykukoval vrátnik zo svojej chyžky. Ale rázny
         skok koňov, blýskajúce biele pero na pánovom širáku, no a že neznámi už aj tak ubehli,
         všetko to zabránilo vrátnikovi kričať a vyzvedať, kto by boli. Mohol si aj tak myslieť, že
         sú to dáki zemani, pre ktorých sú nič mestské zákony a poriadky. Nuž, stiahol hlavu naspäť
         a sadol si pokojne ako prv vo svojej kutere
    <sup>
     [
     <a class="footnote" href="#ftn.id2523217" name="id2523217">
      3
     </a>
     ]
    </sup>
    k teplej peci.
   </p>
   <p>
    Vnútorné mesto, pri hornom konci väčšmi zúžené, ťahá sa od hornej brány k dolnej vo
         vajcovitej okrúhlosti. Po oboch bokoch klenuli sa podstenia, v ten čas veľká móda v stavbe,
         a mesto bolo dláždené hrubými kameňmi. Po kláštornej strane hrmeli podkovy čierneho koňa a
         za čiernym sypal sivko so sluhom už spomenutého čierneho jazdca. V oknách sa zjavovali
         postavy, lebo každý by bol rád vedel, kto sa môže v tejto chvíli pustiť na cestu. Ale
         nadarmo si ľudia utierali od tepla v chyžiach zarosené okná, pre meteľ a fujavicu nemohli
         vidieť osoby. Ale keď jazdci preleteli skoro celé vnútro mesta a približovali sa už takmer
         k hornej bráne, tu, zdalo sa, jedna osoba nie nadarmo hľadela do okna, lebo zaraz odskočila
         a vo chvíli sa otvárala brána, pod ktorú sa vohnal jeden kôň za druhým. Hrubé drevo, silná
         dubová hrada založila sa krížom a zasotila sa hlboko do múra, akoby už nik viac nesmel do
         domu.
   </p>
   <p>
    — Ďuro, opatriže kone a buď hotový na každú chvíľu, — rozkázal pán už hodne obstarnému
         paholkovi.
   </p>
   <p>
    — Bŕŕ! To je čas! Už som myslel, že ma pod tým Inovcom bosorky do vetra uchytia, a ten
         gazda len naháňa! Už sa mi neraz spríkrila tá jeho služba! — Tak si hovoril Ďuro, vedúc do
         maštale kone. Pán chytro vybehol hore širokými schodmi. Za paholkom šla stará žena s
         kľúčom.
   </p>
   <p>
    — Aha, Ilena, no len dvíhajte tie svoje hnáty a dajte skôr sena a obroku; kone sú
         ustaté, div už nepadali pod nami. A mňa by ste takto neobjali trochu, aby som sa zohrial vo
         vašom objatí? He-he-he! — Takouto nemotornosťou začal uzimený Ďuro zhovorku s Ilenou. Ale
         tá sa mu uškierala veľmi príjemne, takže sa dalo usudzovať, že Ďuro nie jej je ľahostajná
         osoba.
   </p>
   <p>
    — Hi-hi-hi… Ďurko, len si poďte vziať, čo potrebujete pre kone; vás si už sama opatrím.
         Seno dobré… ovos dobrý… maštaľ teplá pre kone, a pre Ďurka má Ilena ešte lepšie veci. —
         Medzi touto rečou obracala sa okolo Ďura ako pipíška.
   </p>
   <p>
    — Ho-ho-ho! Ilenka moja, ja vám… ej, čo! Ja ti zaspievam, že ti srdce poskočí!
   </p>
   <p>
   </p>
   <p>
   </p>
   <div class="literallayout">
    <p>
     Pod Inovcom Meluzína
     <br/>
     s bosorkami tancuje,
     <br/>
     lež k Ilene do Trenčína
     <br/>
     predsa Ďuro rajtuje!
     <br/>
     Hejsa-sa tra-la-la, hop-hop-hop!
     <br/>
     Pre Ďura Ilona maškrty rob!
     <br/>
    </p>
   </div>
   <p>
   </p>
   <p>
   </p>
   <p>
    — Tachoďte…! Vy furták! — Mala sa k nemu s pekným úsmevom a udrela ho ľahko po pleciach.
   </p>
   <p>
    Ilena bola stará slúžka bohatého zlatníka, ku ktorému bol prišiel náš neznámy so svojím
         paholkom.
   </p>
   <p>
    Ďuro opatril kone a Ilena sa mu hľadela v teplej chyžke pod bránou zaľúbiť čo najlepšími
         vecami.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2523096" name="ftn.id2523096">
        1
       </a>
       ]
      </sup>
      <span class="emphasis">
       <em>
        Juž konie w stajnię wzięto…
       </em>
      </span>
      — (poľ.) Kone už odviedli do stajne a dali im hodne obroku a sena, ako sa patrí v poriadnom dome.
     </p>
    </div>
    <div class="footnote">
     <p>
      <sup>
       [
       <a class="para" href="#id2523141" name="ftn.id2523141">
        2
       </a>
       ]
      </sup>
      <span class="emphasis">
       <em>
        časy trenčianskej slávy
       </em>
      </span>
      — prvá štvrtina 14. storočia, keď
               nezávisle od kráľovskej moci vládol v Trenčíne Matúš Čák. Matúšovi hodnostári mali
               také isté tituly ako na uhorskom kráľovskom dvore; mal vlastného taverníka (správcu
               kráľovských financií) a vo svojej dŕžave vymenúval županov a kastelánov asi na
               tridsiatich hradoch.
     </p>
    </div>
    <div class="footnote">
     <p>
      <sup>
       [
       <a class="para" href="#id2523217" name="ftn.id2523217">
        3
       </a>
       ]
      </sup>
      <span class="emphasis">
       <em>
        kutera
       </em>
      </span>
      — (náreč.) kutica, malá miestnosť, komôrka
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2523357">
       </a>
       2
      </h2>
     </div>
    </div>
   </div>
   <p>
   </p>
   <p>
   </p>
   <p>
   </p>
   <div class="blockquote">
    <blockquote class="blockquote">
     <p>
     </p>
     <div class="literallayout">
      <p>
       <br/>
       <span class="emphasis">
        <em>
         Verruchter! hebe dich von hinnen
        </em>
       </span>
       <br/>
       <span class="emphasis">
        <em>
         und nenne nicht das schöne Weib!
         <sup>
          [
          <a class="footnote" href="#ftn.id2523388" name="id2523388">
           4
          </a>
          ]
         </sup>
        </em>
       </span>
       <br/>
       Goethe
       <br/>
      </p>
     </div>
     <p>
     </p>
    </blockquote>
   </div>
   <p>
   </p>
   <p>
   </p>
   <p>
    Zlatníkova žena vybehla v ústrety prichodiacemu, dobre známemu hosťovi a voviedla ho do
         chyže.
   </p>
   <p>
    — Pán Hrabovec, mali ste zlú cestu tými horami? — spytovala sa obstarná žena. Ale
         Hrabovec sa nepúšťal do dlhých rečí. Odpovedal len práve na otázku, no tým ohnivejšie sa
         domáhal zlatníka.
   </p>
   <p>
    Kto by bol vstúpil do týchto chyží, nik by nebol povedal, že v nich býva zlatník. Stáli
         tri v riadku a príjemne bolo do nich vstúpiť. Človek ani nevedel, kam sa obzrieť. Krásne
         koberce a vyšívané, drahé podušky a prestieradlá, po stenách tigrie a leopardie kože,
         porozostierané jedna pri druhej namiesto maľovky, mäkké, vypchávané sedadlá, drahé postele,
         strieborné a zlaté riady a misy, to všetko dívalo sa na prichodiaceho a obživovalo oči.
         Hrabovec, pocestný lekár po celom kraji, ktorý sa tak i sám menoval, no známy a slávny bol
         i pod menom Olejkár, na to všetko sa ani neobzrel, lež udrel päsťou do steny, na čo sa
         tigria koža uhla, otvorili sa úzke dvierka a vstúpil do tajnej zlatníkovej pracovne. Na
         prvý pohľad bolo tu vidieť naprostriedku malé ohnisko so zlatníkovou pieckou, po ohnisku
         hranaté hrnčeky, rozličné nástroje; po stenách skrinky plné všakových skleničiek,
         strieborných a zlatých zlatníckych výrobkov. Pri malom oblôčiku stál stolík prikrytý zo
         všetkých bokov až po samu zem zeleným súknom a pri ňom sedel starý zlatník, človek hoci len
         šesťdesiatročný, no zhrbený, chudý, vycivený, ktorý celou svojou podobou vzbudzoval v
         človeku akúsi hrôzu. Tvár sa mu nič nepremenila, hoci vedel, že jeho dvierka sa tajne
         otvárajú. Musel byť istý, že nemôže nimi pohnúť nikto iný, iba kto smie. Jednako, aj pred
         takým mal ešte dačo tajné, lebo zaraz strčil čosi pod zelené súkno a akoby nebol mal nič v
         rukách, upratúval nástroje rozhádzané po stole.
   </p>
   <p>
    — Aha, tu si už? No teda vitaj! — prihovoril sa zlatník Hrabovcovi, vstávajúc od stolíka
         a podávajúc mu mäkkú stolicu; kázal mu sadnúť, ale sám ostražito pošiel k dvierkam,
         prisotil ich lepšie a popravil vypchávku.
   </p>
   <p>
    Teraz ich bolo vidieť oboch zreteľne. Hrabovec bol chlap vysoký, plecnatý; hlboké oči
         vpadnuté do jamôk, ale veľké a naplnené akýmsi žiaľom, pekný orlí nos, biela tvár, znamenie
         voľakedajšej krásy, a telo už trochu nahrbené, to všetko mu dodávalo dojímavý výzor. Čierne
         fúzy a dlhé vlasy, sem-tam už bielymi prameňmi šedín poznačené, pristali mu dobre a
         dodávali mu mužskú vážnosť. Na starom zlatníkovi všetko človeka odpudzovalo: končitý, tenký
         nos, malé blýskavé oči, stlačené čelo, zrastené obrvy a hlava akosi do pliec vrazená.
         Pritom na hornej gambe mu trčala veľká bradavica s niekoľkými chlpmi a pod ľavým okom sa
         vydúval šev, bezpochyby znamenie súboja.
   </p>
   <p>
    Obaja zasadli. Hrabovec k stolíku, zlatník k ohnisku a hneď sa im aj zavdala príčina na
         rozhovor. Hrabovec sa oprel o stolík, a tu zahrmotil zlatý kalich, ktorý sa mu vykotúľal
         pod nohy. Bol z neho hodný kus odštiepený. Hrabovec pozrel na zlatníka a zdvihol kalich.
         Zlatník si zahryzol do bradavice, dupol nohou a povedal odpoly so smiechom, odpoly s
         utajenou mrzutosťou:
   </p>
   <p>
    — Do čerta a jeho naničhodníkov! Keď už ozaj nesmiem mať pred tebou nič tajné! Naše
         satanské osudy nás viažu nasilu jedného k druhému! — Vzal Hrabovcovi z ruky kalich a kládol
         ho na stolík.
   </p>
   <p>
    Hrabovec sa prebral z myšlienok a hľadiac na zlatníka, ktorý posmešne stál tu pred ním,
         s hlbokým vzdychnutím povedal:
   </p>
   <p>
    — Veď je to tak medzi zapísancami pekla! Medzi nimi samými nemôže byť silného zväzku,
         lebo sila je iba v mravnosti. Ale oni sú všetci z otca diabla, ktorý nikdy v pravde nestál.
   </p>
   <p>
    — No, no, — zahováral chytro zlatník, — veď keby si ty už len aspoň raz prestal byť
         netopierom. Od neba si dávno odpadol, a k peklu sa nechceš silno pripojiť. Zahrávaš sa ešte
         vždy na kňaza. Ale nerob z maličkostí daromné kázne a vzdychania. Celé tajomstvo je toto.
         Jedinou príčinou, pre ktorú som sa ti nechcel s matúšovskými kostolnými pokladmi vyzradiť,
         bolo, že som ti nechcel nových škrupúľ narobiť. Keď si ty len vždy taký akýsi ctiteľ toho
         grófika tam zo zámku a kostolných vecí sa ľakáš ako diabol svätenej vodičky! Nuž hľa, tu
         máš všetky tajnosti. Ale teraz, keď silvestrovský večer bol tebe priaznivejší, vedz, že sa
         tie poklady u mňa prelievajú a tento ostatný kalich nedočká sa ani zajtrajška v tejto
         svojej svätej podobe! Nuž nehundri viacej a udobri sa.
   </p>
   <p>
    — Veď s tebou a s peklom som ja už dávno udobrený, — preberal reč olejkár, — ale s nebom
         je to vždy horšie a horšie. Ale nechže už teraz trpí svet odo mňa, keď som ja od neho
         vytrpel peklo! Pomsta… pomsta moja svetu! Ale kostolom a Matúšovi
    <sup>
     [
     <a class="footnote" href="#ftn.id2506371" name="id2506371">
      5
     </a>
     ]
    </sup>
    by si sa nemal mstiť. To je už veľa.
   </p>
   <p>
    — No, hľaďže ho, hľaď! „Pomsta, pomsta“ volá, a mne zabraňuje pomstiť sa! — Odriekol
         zlatník potmehúdsky. — Ty sa chceš pomstiť svetu, a ja ti nezabraňujem; ale ja sa chcem
         pomstiť celej prírode i svätým veciam, čo mi v tom teda ty zabraňuješ? Čo mňa do tvojich
         babských citov k Matúšovi? Chcem peniaze a pomstiť sa i Matúšovi. Moja pomsta je studňa
         bohatá na poklady a ja chcem z nej vážiť. Matúš chce sám svet zhltnúť, preto závidí tým, čo
         ho hltajú a chce im hrdlá zašívať.
   </p>
   <p>
    Zlatníkov chripľavý hlas sa vyčistil a z očí mu sypal oheň pri týchto slovách. Olejkár
         sedel ticho, bez pohnutia a zadíval sa do zeme. Ale po chvíli odpovedal:
   </p>
   <p>
    — Nikdy som sa nemohol s tebou porovnať v úsudku ani o našom živote, ani o šľachetnom
         Matúšovi. Hoci nezabúdam, kto som a čo som, jednako ani v tomto prípade neopúšťam právo
         ľudského srdca: vyznať pravdu a dať chválu veľkosti. Viem oceniť Matúšov horúci zápal, lebo
         aj moje srdce bolo plné svätého hnevu proti zlobám veku a plné chcenia spasiť krajinu. Ale
         že ma svet tak roztrhal a tak hlboko podhodil svojej zlobe, za to pomsta… pomsta mu! Ale na
         také sväté túžby, na také obrovské zámery, aké sú Matúšove… požehnanie!
   </p>
   <p>
    — Ech, túžby… zámery…! — mrzuto odsekával zlatník, — … túžby, zámery! Aké túžby, aké
         zámery? To, že máš za svoje olejkárstvo u bohatého Matúša hodnú žatvu a mlatbu, nuž ho
         chváliš. No dobre, robže to pred svetom, no nie predo mnou, ktorý znám svet tak dobre ako
         ty. Čože je svet inšie ako múdrosť, premáhajúca a zožierajúca samu seba! Kto ho môže
         previesť a na jeho rozvalinách seba zdvihnúť, to mi je chlap, to mi je víťaz sveta! Len
         nevyberaj ľudí. Každý chce seba. Ale strely hrmené! Čože ti dal celý svet? Ba čo ti nechal
         z tvojho vlastného? Či ťa už nezožral? A kdeže je sestra, krásna Želmíra? Či jej svet
         nerozkrútil srdce, či jej nerozkmásal životné žily?
   </p>
   <p>
    — Dosť… dosť tých nožov do môjho srdca, — odvetil olejkár celý zomdlený. — Nemenuj mena
         takého drahého, neprivoláš naspäť do duše zapadnutý obraz krásnej Žel… Želmíry.
   </p>
   <p>
    Ledva vypovedal toto slovo, hneď mu hlava klesla. Ale zlatník vyškeril nad jeho mdlobou
         ohryzené zuby a nechal ho na seba samého. Dlho boli obaja ticho. Po chvíli vstal zlatník a
         vytiahol remenné puzdro zo skrinky v stene a položil ho pred seba. Olejkár sa zrazu strhol
         a ako nastrašený jeleň začal behať po izbe.
   </p>
   <p>
    — Bál som sa, bál, že mi pri chvále Matúša vyhodíš zisk na oči. Ale nie, nie, never, nie
         je to zisk, čo ma viaže k veľkej Matúšovej postave!
   </p>
   <p>
    — Ale mlč už, prosím ťa! — chriptal zhrbený zlatník, zahrýzajúc si do bradavice. — Bohom
         sveta je zisk a zas len zisk, hovorím. Ty máš jedy, ja mám oheň, a obaja máme kumšt, ktorým
         jednak pomstu varíme, jednak si pripravujeme zisk. A naposledy, keď ti už mám ozaj nôž
         strčiť do srdca, vedz, že i Matúš má z teba zisk a teba ešte aj o tú tvoju peknú Miladu
         pripraví s tým svojím miláčikom!
   </p>
   <p>
    Tu si opäť zahryzol do bradavice a jeho zelená tvár poliala sa jedovatou červeňou, takže
         sa po nej premieňali žlté škvrny a čierne nábehy krvi. Hrabovec vstal, narovnal sa a jeho
         hlboké, veľké oči sa gúľali v jamkách, div nevyskočili.
   </p>
   <p>
    — Čo za Matúšov zisk… aký jeho miláčik… aké miesto má moja Milada v tvojej papuli,
         obluda?!
   </p>
   <p>
    Zlatník stíchol, usmial sa, pokrčil plecami a začal celkom chladne hovoriť:
   </p>
   <p>
    — Dosť zle, uznávam, že som ti to prv nepovedal, ale už ti to ako Želmírin brat a jediný
         tvoj priateľ na svete musím povedať. Matúšovým miláčikom je Felicián.
    <sup>
     [
     <a class="footnote" href="#ftn.id2506547" name="id2506547">
      6
     </a>
     ]
    </sup>
    Len pozri, aké má už hodnosti od neho. A či ty stojíš za to, že ten sokol
         nevyvábi tú krásnu holubičku z tvojich hôr? A Matúš má naporúdzi skoro všetkých kňazov od
         arcibiskupa po najmenšieho kaplána. Či teda stojíš za to, že Miladu s Feliciánom
         nezosobášia? Ale z toho všetkého nestalo sa nič, ibaže by to mohlo byť. Preto maj sa na
         pozore a s Matúšom sa veľmi nespriateľuj. A najmúdrejšie urobíš, keď sa celkom oddáš našej
         strane a budeš tráviť, čo zachytíš: Matúšových priateľov a ľudí z jeho strany. Tak sa
         najskôr udržíme.
   </p>
   <p>
    Hrabovec bol ako na druhom svete. Jeho oči neznali miesta, na ktorom by sa zastavili, a
         tak lietali i jeho myšlienky. No zlatník dobre zbadal jeho záhatie a zaraz ho z neho
         vytrhol:
   </p>
   <p>
    — Nemysli, teraz nič nenamyslíš, ale viac vykonáš, keď sa budeš mať na pozore.
   </p>
   <p>
    A Hrabovec si vskutku zaraz vytieral zo srdca city lásky k človeku, ktorého tak bránil
         pred zlatníkom. Lenže zlatník mu nedožičil oddychu a priam obracal jeho myseľ na iné.
         Pošmykol mu bližšie remenné puzdro, z ktorého vyzeral krásny, kameňmi a perlami vykladaný
         nôž; rúčka aspoň javila, že je to nôž.
   </p>
   <p>
    — Toto je teda tá pomoc pripravovaná Róbertovi?
    <sup>
     [
     <a class="footnote" href="#ftn.id2506616" name="id2506616">
      7
     </a>
     ]
    </sup>
    — spýtal sa olejkár, keď uvidel nôž pred sebou. Vytiahol ho z pošvy. Zlatník
         vyšiel von. Hrabovec držal nôž dlho v ruke a obzeral ho. V jeho veľkých očiach počali sa
         rodiť slzy. Ale akoby ich chcel zatlačiť, udrel sa dlaňami po čele a dlho sedel vhĺbený sám
         do seba. — K mnohým svojim hriechom priložím ešte aj tento, no tento bude vari jednako len
         osožnejší svetu ako všetky predchádzajúce. Terajší kráľ
    <sup>
     [
     <a class="footnote" href="#ftn.id2506643" name="id2506643">
      8
     </a>
     ]
    </sup>
    je naozaj nešťastím krajiny. Hoci ja, pravda, nemám práva starať sa do ľudského
         šťastia, keď ho sám podrývam, ale predsa budem aspoň tým neviditeľným diablom, ktorý,
         chtiac zlé, dobrému cestu rovná a preráža. Ale potom, potom večné pokánie zavrie môj život.
   </p>
   <p>
    Takto viedol olejkár samojedine reč so sebou. Zlatník práve vchodil do chyžky, keď
         tamten dovrával posledné slová, a usmievajúc sa, sám sebe povedal:
   </p>
   <p>
    — Braček, ešte je dosť času na pokánie, treba ti ešte aj okrem tohto niečo poriadne
         vyviesť, — a obrátiac sa k Hrabovcovi, veselým hlasom riekol: — No, akože sa ti páči moja
         robota? Zlato na rúčke je z kalichov, perly z relikvií, a to všetko z matúšovských
         kostolov.
   </p>
   <p>
    — Robota pekná… pekná, ale čože je po tigrovi hocijako peknom, keď zmáča pazúry v krvi
         človeka!
   </p>
   <p>
    Ale nato hneď zlatník: — Tiger je pekný pre toho, kto sa naň díva, no ten, kto sa
         dostane do jeho pazúrov, nemá sa kedy tešiť touto krásou. Ale vieš čo, o dva týždne nech je
         na tomto noži aj tvoje umenie! Zmáčaj ho riadne v jedovatých odvaroch; ešte raz musí do
         ohňa. Ale o dva týždne musí byť v Ostrihome,
    <sup>
     [
     <a class="footnote" href="#ftn.id2506705" name="id2506705">
      9
     </a>
     ]
    </sup>
    či vieš, môj zlatý? Dvesto dukátov je tvojich! Či rozumieš, slávny olejkár? —
         Tak sa vyškieral zlatník a hrýzol si bradavicu.
   </p>
   <p>
    Aby sme boli tým slobodnejší pri rozprávaní mnohých iných okolností toho veku, pre celú
         uhorskú krajinu a menovite pre slovenský národ takého pamätného, predviedli sme pred oči
         čitateľa celý výjav týchto dvoch ľudí, ktorí kuli tajné veci v múroch mesta Trenčína. O
         týchto dvoch už vieme, že sú nie dobrí duchovia.
   </p>
   <p>
    Silvestrovský večer netrávili takto podivne v celom Trenčíne. Ľudia istotne čakali
         príchod nového storočia pri plných skleniciach. Krčmy boli plné, a čo z meštianstva nebolo
         v krčmách, bolo zhromaždené v hojných spoločnostiach po domoch. A keď z mestskej veže bilo
         dvanástu hodinu, nastal hukot a temné výskanie, akoby sa drali diabli z podzemských
         pelechov na svet, pozdravujúc hlukom a piskotom svetlo sveta.
   </p>
   <p>
    U starého zlatníka sa svietilo. Za stolom sedeli tri osoby. Ale ani jedna nehovorila.
         Malé oči blýskali, veľké boli zavreté, a tá ženská osoba sedela medzi oboma so zamknutými
         ústami ako uschnutá ratolesť.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2523388" name="ftn.id2523388">
        4
       </a>
       ]
      </sup>
      <span class="emphasis">
       <em>
        Verruchter! hebe dich von hinnen…
       </em>
      </span>
      — (nem.) Bezbožník! Ber sa odtiaľto a krásnu ženu ani nespomeň!
     </p>
    </div>
    <div class="footnote">
     <p>
      <sup>
       [
       <a class="para" href="#id2506371" name="ftn.id2506371">
        5
       </a>
       ]
      </sup>
      <span class="emphasis">
       <em>
        Matúš
       </em>
      </span>
      — Čák Trenčiansky (asi 1252 — 1321), uhorský palatín,
               na začiatku 14. stor. najmocnejší oligarcha Uhorska, „pán Váhu a Tatier“. Vládol
               nezávisle a neobmedzene až do svojej smrti r. 1321; potom sa jeho dŕžava rýchlo
               rozpadla.
     </p>
    </div>
    <div class="footnote">
     <p>
      <sup>
       [
       <a class="para" href="#id2506547" name="ftn.id2506547">
        6
       </a>
       ]
      </sup>
      <span class="emphasis">
       <em>
        Felicián
       </em>
      </span>
      — Zach, Čákov palatín do r. 1318; po vyhlásení
               cirkevnej kliatby na Matúša od neho odpadol
     </p>
    </div>
    <div class="footnote">
     <p>
      <sup>
       [
       <a class="para" href="#id2506616" name="ftn.id2506616">
        7
       </a>
       ]
      </sup>
      <span class="emphasis">
       <em>
        Róbertovi
       </em>
      </span>
      — Karol Róbert, neapolské knieža; časť šľachty ho
               po vymretí Arpádovcov (r. 1301) vyvolila za kráľa proti Václavovi III., ktorého
               podporoval Matúš Čák Trenčiansky.
     </p>
    </div>
    <div class="footnote">
     <p>
      <sup>
       [
       <a class="para" href="#id2506643" name="ftn.id2506643">
        8
       </a>
       ]
      </sup>
      <span class="emphasis">
       <em>
        terajší kráľ
       </em>
      </span>
      — Ondrej III.
     </p>
    </div>
    <div class="footnote">
     <p>
      <sup>
       [
       <a class="para" href="#id2506705" name="ftn.id2506705">
        9
       </a>
       ]
      </sup>
      <span class="emphasis">
       <em>
        Ostrihom
       </em>
      </span>
      — v tých časoch cirkevné a kultúrne centrum
               kráľovstva
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2506766">
       </a>
       3
      </h2>
     </div>
    </div>
   </div>
   <p>
   </p>
   <p>
   </p>
   <p>
   </p>
   <div class="blockquote">
    <blockquote class="blockquote">
     <p>
     </p>
     <div class="literallayout">
      <p>
       <br/>
       <span class="emphasis">
        <em>
         Mesiac na ňu nesvieti, slniečko nehreje
        </em>
       </span>
       <br/>
       <span class="emphasis">
        <em>
         a nemá viac na svete krem jednej nádeje.
        </em>
       </span>
       <br/>
       J. Kráľ
       <br/>
      </p>
     </div>
     <p>
     </p>
    </blockquote>
   </div>
   <p>
   </p>
   <p>
   </p>
   <p>
    Toho istého večera, keď bol Hrabovec u starého zlatníka v Trenčíne, sedela jeho žena
         Milada v teplej chyžke sama ako topoľ dakde v opustených úbočiach. Mladá osoba, v tom
         najkrajšom ženskom veku, v ktorom je ženský pôvab plne vyvinutý, sedela pri malom lipovom
         stolíku. Ale jej čierne oči a biela tvár s ružami i krásna postava boli len prostriedky,
         ktorými javil sa hlboký žiaľ, previevajúci celú bytosť Hrabovcovej. Žena povestného
         olejkára, na ktorej mieste by si bola žiadala byť toho času mnohá, sedela smutná v dome,
         ktorý stál v divých pustých trenčianskych horách. Hrabovec bol povestný po celej Matúšovej
         dŕžave a vo verejnej mienke si tak obstál miesto, že ani v lekárskom umení, ani v dôvere
         sveta nebolo mu rovného. Ako v nižších tak aj vo vyšších triedach a ľudových vrstvách bolo
         jeho meno milým zvukom, jeho osoba vítaným hosťom. V súde o ňom panoval iba ten rozdiel, že
         pospolitý ľud ho ctil ako vyššiu bytosť a bál sa ho ako človeka, ktorý má porozumenie s
         tajnými mocnosťami. Jeho dom bol zariadený čo najprísnejšie. Gazdovo slovo, alebo aspoň
         slovo povedané v jeho mene, dostačovalo na skutok a vyplnenie. Trasúc sa, hľadelo všetko na
         neho, všetko sa poberalo plniť vydané rozkazy. A Hrabovec stál vždy nad horou ako čierny
         mrak, ktorý hrozí hromom, keď blýska, bleskom, keď je do seba zavrený, a rúca strely, keď
         sa jeho boky len k prostriedku stláčajú. No, býval iba takým čiernym mrakom, ktorý sa len
         prechodí nad úbočinami Tatier, a takého strely sú riedke. Jeho kliatbou bývali „jedy
         zemské“, a keď sa mu rozliala žlč, tak hrmel „plamene pekelné“. Ale keď tieto hrozné slová
         povedal, už bolo beda domu.
   </p>
   <p>
    Miesto, ktoré si zvolil na bývanie, bolo návršie, ukončujúce krásnu hrabovú dolinu.
         Stavanie pohodlné, dobre ukrývajúce vo svojich stranách a múroch celú jeho domácnosť.
         Hraby, duby a buky obkolesovali krásny dom. Záhrada okrášľovala a oživovala horskú pustotu.
         Prečo hľadal Hrabovec túto osamelosť, a nie radšej mestský hluk a život, ako by bol urobil
         každý na jeho mieste v jeho postavení, na toto odpovedal on sám, že jeho umením je znať
         prírodu a jeho rozkošou bývať v nej. Kde sa raz Hrabovec takto ohlásil, aj tomu
         najsmelšiemu odpadla chuť spytovať sa ešte ďalej.
   </p>
   <p>
    Ale už sme sa ďaleko zabrali do opisovania okolitých a skoro nepodstatných vecí. Poďme
         bližšie k spomenutej Milade. Sedela smutná pri svojom lipovom stolíku. Zdalo sa, že v
         týchto hlbokých vzdychoch chce sa teraz oslobodiť od tajných žiaľov celého roku, aby nový
         rok nenašiel jej ťažobu. Lebo je to veru ťažko, keď na konci roka vznáša sa srdce, obťažené
         ranami temných a čiernych osudov, späť do minulosti, a v tomto lete iba čo sa väčšmi zuráža
         a rany si rozbabráva. Za dverami prítomnosti stojí rok, dlhý, temný, tajný, skrytý. Srdce
         bude žiť nanovo, ale či prídu rany, či radosti, to nevie. Preto je mu milá hodina pokoja, v
         ktorej sa rozteká v sebe, a vo svojich vzdychoch, žiaľoch a slzách nachodí obľahčenie. Aj
         Milada sedela v takomto rozžialení, lebo na jej srdci tiež ležalo veľa takého, čo ju
         znepokojovalo a ranu nechávalo vždy nezahojenú.
   </p>
   <p>
    — Ach, bože môj večný! Čo som také hrozné spáchala proti tebe, že ma tak prísne karháš?
         Ale nechcem reptať proti tvojej vôli. Už som raz vyšla z hlučného mesta do týchto pustých
         hôr, kam ma viedla nešťastná láska a túžba za slávou! Moju lásku zhltol divý lom a vresk
         terajších časov; moja túžba za slávou sa splnila. Som Hrabovcova žena, ktorého velebí svet
         a mne túto česť závidí stá žien. Ale čože vraví na to všetko moje srdce? Oj, mlč… oj, stíš
         sa, myseľ moja rozbúrená! Vážim si svojho muža, a on azda tiež nemá mi čo vyčítať, no o
         pokoji môjho srdca nesmiem hovoriť.
   </p>
   <p>
    A tu sa odmlčala. Zdalo sa, že jej duch zaberá sa celkom do minulosti, no ona ho nasilu
         zve a povoláva do prítomnosti.
   </p>
   <p>
    Po chvíľke vstúpila do chyže Ľudmila, ale Milada sa nepohla. Krásna, sedemnásťročná
         dcéra stála dlho pred materou, chcejúc dačo povedať, a bojac sa vysloviť slovo, ktoré sa
         jej dralo zo srdca na jazyk. Mater ju nevidela. Dušu mala plnšiu pohľadov do minulosti a
         prítomnosti, než aby mohla zmyslovým zrakom vidieť postavu, ktorá stála pred ňou. Ale
         Ľudmila bola čoskoro nútená sama pretrhnúť tichosť, lebo mater počala sa zhovárať sama so
         sebou o veci, ktorá sa týkala iba jej. Milada hovorila ako v snách:
   </p>
   <p>
    — Ale čo chce Hrabovec s dcérou? Prečo tak striehne na ňu, len aby ju nevidel s Vítom?
         Čo za tajnosti väzia ešte v jeho duši? Ach, dieťa moje najdrahšie, čo máš za výhľady do
         života! V plnosti bohatstva, v plnosti otcovej slávy zomrieš smädná, nepocítiš pozemské
         šťastie! — A tu sa schytila za čelo, klesajúc celá zomdletá.
   </p>
   <p>
    — Preboha, matka, čo vám je? Tu stojím pred vami, čujte ma, mať moja najdrahšia! —
         úzkostlivo volala Ľudmila.
   </p>
   <p>
    Milada sa strhla ako zo sna, vstala zo stolice a začala dcéru objímať a bozkávať.
   </p>
   <p>
    — Kde si zas bola? — Vyletelo z úst naľakanej Milady. — Otec, odchodiac, prikazoval mi
         hroznými slovami a divými výrazmi, aby som dala pozor na teba, a to vždy pre Víta. Čo máš s
         Vítom, či si sama zavdala otcovi príčinu na starosti? Ja neviem o ničom, ale vždy mi príde
         znášať napomenutia od otca. Ale odteraz budem za to, aby Vít zanechal náš dom čím skôr!
   </p>
   <p>
    Tieto slová prerážali Ľudmilinu dušu. Chcela dačo povedať, ale nemohla, až razom
         vyletela z chyže ako nastrašená srnka. Milada začala sa v hroznom rozpoložení sama so sebou
         zhovárať.
   </p>
   <p>
    — Sväté meno… požehnané meno Feliciána som pochovala. Nech sám boh vynesie jeho osobu na
         vrchol slávy a šťastia! Môj život je už zmarený. Ale čo? Och, hrôza, čo mi to ide na
         myseľ…? Ak aj moja dcéra bude mať podobný osud! Kto je to ten Vít? Prečo zbraňuje tak
         úzkostlivo otec dcére s ním sa čo len stretnúť? Preboha… keby tak dievča zahorelo láskou k
         mládencovi, obťaženému hoci večnou kliatbou, ako ja voľakedy k Feliciánovi! Ale preč
         myšlienky. Vít musí odísť a ja sa zbavím hrôzy, ktorá letí na mňa z mužových príkazov. Sám
         ho doviedol a ja som ho prijala vďačne, pekného, pokorného chlapca, a teraz znášam preňho
         strach a hrôzu.
   </p>
   <p>
    Triasla sa na celom tele a skrývala si oči do ručníka. Preniknutá zimou stala si ku
         kachliam, akoby chcela pri nich udusiť svoju vnútornú hrôzu a zimu. Tu nastal pri dverách
         šuchot a vo chvíli sa aj otvorili. Do chyže vstupovala Ľudmila s Vítom, vedúc ho, nesmelo
         kráčajúceho, pred mater.
   </p>
   <p>
    — Mať drahá, pred tebou som nemohla vysloviť túžby srdca; hrôza ma prechodila pri
         tvojich slovách. Teraz to môžem pri boku tohto anjela. Milujem ho… on miluje mňa, mať naša,
         požehnaj nás! — A pri týchto slovách padli obaja na kolená.
   </p>
   <p>
    — Preboha, vstaňte, nešťastné deti! Jeho duch hľadí na nás zo všetkých kútov. Čoho ste
         sa dopustili! Vstaňte a rozíďte sa, pokým vás všetkých nezachváti otcova pomsta. — Tak
         volala zúfalá Milada, ale Ľudmila a Vít kľačali a prosbami a slzami obmäkčovali materinské
         srdce.
   </p>
   <p>
    Hrabovec bol priviedol do svojho domu Víta ako chlapca, aby sa cvičil v jeho umení a bol
         mu nápomocný. Vít sa udomácnil v Hrabovcovom dome. Ale ako rástol zo dňa na deň v
         schopnostiach, v kráse, v sile i v umení, tak začínal Hrabovec pociťovať nevôľu a mrzutosť.
         Olejkár stával sa k nemu vždy prísnejší, vždy tvrdší. Ale každému sa zdalo najpodivnejšie
         to, že Ľudmile nedovoľoval s ním nijaké spoločenstvo, žene kázal, aby viedla prísnu stráž
         nad dcérou a Víta pred nimi ohováral, tvrdiac, že je nešťastný a kliatbou zaťažený. Samého
         mládenca držal dňom i nocou v práci.
   </p>
   <p>
    Ale pohľad, ktorým sa stretli mladé oči týchto detí, už hodil semeno lásky do ich duší,
         a hoci sa vídali zriedka, jednako tento plameň vzrastal v ich prsiach, takže vzbĺkol razom
         a obapolné vyslovenie lásky spojilo duše oboch na večné veky práve v ten večer, keď
         Hrabovec odišiel do Trenčína a Milada smútila vo svojej chyži. Ľudmila obmäkčila matkino
         srdce, Vít vyjasnil daktoré pochybnosti, a celý výjav v Hrabovcovom dome skončil sa týmito
         slovami:
   </p>
   <p>
    — Teba stíha kliatba, drahý Vít; ako budeš môcť ochrániť Ľudmilu? Otec vyženie dcéru i
         zaťa zo svojho domu… a ja zahyniem s vami! Upusť… upusť radšej od svojej lásky! — takto
         hovorila Milada, celá premožená, mladým zaľúbencom.
   </p>
   <p>
    — Ej, mať drahá, horkáže kliatba, čo tam po kliatbe! Syn prírody, statný chlap nezná
         kliatby ani osudu. On rozkazuje všetkému. Vari je to kliatba nevedieť, kto mi je otcom, kto
         materou? Azda to je tá kliatba, že ma vychoval pustovník v horách, kŕmil slovom božím a od
         malička uvádzal do tajností bohatej prírody? Nebojím sa ja tej kliatby a nebojí sa jej ani
         Ľudmila, nuž nebojte sa jej ani vy. Ja som už ubezpečený; moje meno počína sa už tiež
         ozývať popri Hrabovcovom mene a prv než sa nazdá povestný olejkár, bude moje meno
         rukojemstvom môjho života. Vyletím z týchto hôr ako okrídlený orol zo svojho hniezda a
         samostatne budem preletovať životom a svetom.
   </p>
   <p>
    — Skôr než by si toto dosiahol, zničí nás všetkých Hrabovcova pomsta, — ustupujúc dodala
         Milada s chladnúcim odporom.
   </p>
   <p>
    — Hrabovec sa o tom nesmie dozvedieť, — pokračoval Vít, — pred ním to zostane tajnosťou,
         pokým všetko sľúbené nebudem môcť dokázať skutkami. Ale tohto anjela schytím na mocné
         krídla svojho ducha a umenia a zaletím s ním ta, kde sa blýska pre nás všetkých slnko
         pokoja a blahoslavenstva.
   </p>
   <p>
    Milada bola premožená. Jej duša zaletela ďaleko do krajín krajších nádejí. Zaletela ta,
         kde v skutočnom lesku svietili sa Vítove myšlienky. Prvý raz jej prišlo na myseľ vyslobodiť
         sa z doterajšieho väzenia.
   </p>
   <p>
    — Ty sa chceš vymaniť a povzniesť k samostatnosti! Ty?, Vít môj, ktorý neznáš sladkosti
         materinských bozkov, ty, Vít kliatbou zaťažený, ktorý nesmieš pozrieť na dcéru! Ty chceš
         vziať Ľudmilu pod svoje krídla? — takto žialila Milada, hľadiac na Víta.
   </p>
   <p>
    — Som smelý a dúfam vo svojho boha, že mi dá silu, aby som splnil úmysly mojej lásky.
         Ľudmila je doplnok môjho ducha a života, neoddeliteľná čiastka duše mojej!
   </p>
   <p>
    Na tieto Vítove slová Milada objala dcéru a vkladajúc jej ruku do Vítovej ruky, trasúcim
         sa hlasom na záver riekla:
   </p>
   <p>
    — Pán boh vás požehnaj a mne ráč odpustiť, že nemôžem ináč urobiť… v tejto búre
         zlostných osudov. Zachovať príkazy prísneho manžela a zavrhnúť pohľad milujúceho dieťaťa…
         sú mi ako zátoka, do ktorej hrtana mám padnúť, alebo skala, o ktorú sa mám roztrieskať.
         Nech sa už stane, čo chce! Kam ma osud zahodí, tam sa podvolím byť! Deti moje, boh vás
         požehnaj! Radšej sa zavrhnem s vami do zátoky smrtiacich osudov, než aby som zničila seba i
         vás na skalách divých osudov. Bohu sa poručme, modliac sa vy za mňa, ja za vás. — Takto
         dohovorila pohnutá Milada a padla do objatia dietok vznietených láskou. Nastalo tiché
         mlčanie. Všetci traja kľačali pri bledom svetle lampy s očami uprenými k nebu.
   </p>
   <p>
    V zadnej chyži, kde pracúval olejkár, bilo temným hlasom dvanásť hodín. S novým rokom
         nastupovalo nové storočie. Olejkárova chasa urobila krik, vítajúc krikom a výskaním príchod
         nových vekov. A rok 1300 sa začal.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2504708">
       </a>
       4
      </h2>
     </div>
    </div>
   </div>
   <p>
   </p>
   <p>
   </p>
   <p>
   </p>
   <div class="blockquote">
    <blockquote class="blockquote">
     <p>
     </p>
     <div class="literallayout">
      <p>
       <br/>
       <span class="emphasis">
        <em>
         Za jeho času na veži trenčianskej
        </em>
       </span>
       <br/>
       <span class="emphasis">
        <em>
         oheň vraj jasný horieval,
        </em>
       </span>
       <br/>
       <span class="emphasis">
        <em>
         po celej krajine, čo vôkol tatranskej
        </em>
       </span>
       <br/>
       <span class="emphasis">
        <em>
         zlatú vraj žiaru rozlieval.
        </em>
       </span>
       <br/>
       Ľudovít Štúr
       <br/>
      </p>
     </div>
     <p>
     </p>
    </blockquote>
   </div>
   <p>
   </p>
   <p>
   </p>
   <p>
    Časy, do ktorých spadá toto rozprávanie, boli časy smutné pre uhorskú krajinu. Boli to
         chvíle najväčšej nespravodlivosti, najsurovšej svojvôle, najtreskúcejšej divosti
         rytierskeho a zemianskeho stavu. Kto bol silnejší, vládol nad iným. Právo a bezpečnosť boli
         mejetnosťou mocných zemanov, číhajúcich na ľud ako dravé orly zo svojich zámkov po vysokých
         skalách a nedostupných horách. Celá reťaz kráľov z arpádovského domu nevedela sa ukázať,
         okrem mocného panovníka Štefana.
    <sup>
     [
     <a class="footnote" href="#ftn.id2507000" name="id2507000">
      10
     </a>
     ]
    </sup>
    Hoci poniektorý sa i chcel schabrať na kráľovskú dôstojnosť a vážnosť, položili
         sa mu do cesty také prekážky, že ich nevedel premôcť. A tak sa to vlieklo až do roku 1222,
         v ktorom sa najrezkejšie ukázala zemianska spupnosť, moc a kráľovská slabosť, lebo celá
         hodnosť posvätenej kráľovskej hlavy klesla na tôňu mdloby a slabosti. Ondrej
    <sup>
     [
     <a class="footnote" href="#ftn.id2507030" name="id2507030">
      11
     </a>
     ]
    </sup>
    II., v povestnom dekréte menovanom zlatá bula,
    <sup>
     [
     <a class="footnote" href="#ftn.id2507049" name="id2507049">
      12
     </a>
     ]
    </sup>
    povolil všetko, čo len chcela svojvoľná šľachta. A čo tento nedokonal, doplnil
         Ondrej III.
    <sup>
     [
     <a class="footnote" href="#ftn.id2507067" name="id2507067">
      13
     </a>
     ]
    </sup>
    na Rákoši roku 1298, založiac mocné základy budúcim fakciám,
    <sup>
     [
     <a class="footnote" href="#ftn.id2507088" name="id2507088">
      14
     </a>
     ]
    </sup>
    rôzniciam a buntovníctvu a otvoriac bránu a široké pole pýche, nadutosti,
         vládybažnosti.
   </p>
   <p>
    Teraz, keď sa naša rozprávka začína, panuje najväčší zmätok v spoločenskom živote
         uhorských národov.
   </p>
   <p>
    Páni a zemania zdierali ľud i seba navzájom. Jeden zámok viedol krvavé rozopry s iným,
         susedným, a klali sa dotiaľ, dokiaľ jeden nepreklal druhého a nevyduril ho zo zámku.
         Ladislava IV.,
    <sup>
     [
     <a class="footnote" href="#ftn.id2507120" name="id2507120">
      15
     </a>
     ]
    </sup>
    zvaného Kúna, zabili roku 1290, Ondreja III. priviedla do Uhorska len jedna
         časť pánov a zemanov
    <sup>
     [
     <a class="footnote" href="#ftn.id2507142" name="id2507142">
      16
     </a>
     ]
    </sup>
    a chytro ho dala korunovať v Stolnom Belehrade.
    <sup>
     [
     <a class="footnote" href="#ftn.id2507159" name="id2507159">
      17
     </a>
     ]
    </sup>
    Preto k tým mnohým fakciám, ktoré búrili a rozrývali krajinu, pribudla aj
         rozopra krajiny s pápežom.
    <sup>
     [
     <a class="footnote" href="#ftn.id2507177" name="id2507177">
      18
     </a>
     ]
    </sup>
    Pápež nechcel Ondreja III., preto poslal do krajiny svojich poslancov a bulami
    <sup>
     [
     <a class="footnote" href="#ftn.id2507196" name="id2507196">
      19
     </a>
     ]
    </sup>
    verejne hrozil jeho strane i jemu samému. Jedna čiastka mu bola verne oddaná;
         menovite v Chorvátsku a Dalmácii nachádzal mocné podpory svojich úmyslov. Medzi týmito
         stranami boli teda ustavične krvavé bitky. Ale aj v samých stranách zúrila nesvornosť,
         pretekali sa zisk, vládybažnosť, urazená česť, pomsta. Priateľ nestál za priateľom, ba ani
         človek sám za seba. Dnes patril celou náruživosťou k jednej strane, a zajtra metal do nej
         so zvýšeným hnevom strely pomsty podľa toho, ako to určovali verejné a súkromné udalosti a
         určovali jeho kroky domáce vzťahy a ohľady. V týchto rozoprách boli zapletené najvyššie
         osoby s najnižšími. Vyšší vyberali medzi nižšími nástroje svojich náruživostí, hnevu,
         pomsty, nenávisti, ale tí nižší sa veľa ráz zahrávali s nimi, obracajúc proti nim svoje
         tajné zbrane podľa toho, ako osoh radil. Tým sa ešte väčšmi zaplietalo klbko udalostí a pri
         jeho rozmotávaní tiekla ľudská krv. Zberba zákonom neviazaného ľudu robila, kde mohla, to,
         čo páni robili všade. Jedy, tulichy, rozličné skryté zbrane a spôsoby brať ľuďom životy,
         bolo vecou verejnou a každodennou. „Kto koho, ten toho“, hľadeli ľudia uplatniť akýmkoľvek
         spôsobom. Mešťania žili medzi sebou tiež v ustavičných rozoprách, tráviac dni v daromných
         bojoch, noci v klamných podvodoch. Verejné miesta, zámky, dediny boli javiskom bojov;
         ukryté podzemné pelechy alebo horské jaskyne a diery boli utajené skrýše, z ktorých číhali
         na ľudskú krv a vyskakovali ľudské jedovaté hady.
   </p>
   <p>
    V tomto nešťastnom veku bol v Uhorsku mocný pán, veľký, slávny a najdokonalejší. Matúš
         Trenčiansky. Panoval nad brehmi Váhu
    <sup>
     [
     <a class="footnote" href="#ftn.id2507250" name="id2507250">
      20
     </a>
     ]
    </sup>
    ako mocný anjel nad diablami, a sídlom tohto veľkého orla boli mocné, nedobytné
         hradby Trenčianskeho zámku. Od Kriváňa až po vtok Váhu do Dunaja prestierala sa jeho
         dŕžava, siahajúc do šírky od moravských hraníc až za Nitru. Ale on hľadel ticho a pokorne
         do búrlivého prúdu, do vriacej zátoky uhorského života. Iba čo zhrmel svojím mocným hlasom
         po tatranských úbočiach proti neporiadkom, no zámky v jeho držaní a páni pod jeho správou
         nesmeli nasledovať svojich vrstovníkov. On vládol nad Tatrami. A v jeho Tatrách bol pokoj a
         panovali spravodlivosť a šťastie. Ale aj tu rozkazovala ľudským náruživostiam skôr len jeho
         moc; preto mal veľa nepriateľov, ktorí hľadali jeho pád, hoci naoko zdali sa mu byť veľmi
         po vôli.
   </p>
   <p>
    Istého jarného dňa roku 1300 stál Matúš v ľahkom odeve na najvyššom trnáci
    <sup>
     [
     <a class="footnote" href="#ftn.id2507304" name="id2507304">
      21
     </a>
     ]
    </sup>
    svojej veže. Dlhé gaštanové vlasy sa mu vlnili spod ľahkého širáka po širokých
         pleciach, padajúc na čiernu, širokú, tmavým remeňom so striebornou prackou cez poly
         prepásanú kazajku, ktorá mu bohatými záhybmi siahala po kolená. Mal pekný, orlí nos a pod
         vysokým klenutým čelom žiarili veľké sivé a jasné oči, že by si sa bol v nich uvidel vari
         až z Trenčína. Ešte malé fúziky pristali mu k bielej tvári ako červené pásy k zrelému
         jablku. Zalomil ruky a akoby bol chcel preniknúť považskú dolinu až dakde ku Komárnu, tak
         strieľal zrakom ta dolu k Novému Mestu. Slnko, akoby sa bolo lúčilo s Tureckom,
    <sup>
     [
     <a class="footnote" href="#ftn.id2507338" name="id2507338">
      22
     </a>
     ]
    </sup>
    metalo svoje zlaté blesky do tichej hladiny pokojného Váhu. Nové novomestské
         domy a kaštiele, blýskavé bane na Tematíne a pošmúrne skaly Beckova hľadeli na svojho pána
         a počúvali, či im nevydá nejaké rozkazy. Ale Matúš sa zahľadel do krásy Považia. Váh sa
         vinul na úpätí jeho zámku a Trenčín díval sa zaľúbene svojimi vežami na svojho pána z
         kvetnatého údolia prostred vrchov a rovín ako z miesta pripravovaného na tanec. Pokojne
         tiekol medzi dvoma reťazami vrchov ťahajúcich sa ta dolu k južným stranám. Zelené role,
         pučiace hory, rozkvitnuté lúky a slnce, kloniace sa k západu, dodávali Považiu nevýslovnú
         velebnosť a krásu. Kedykoľvek pozrieš na túto krajinu, musí ťa preniknúť a dojať. Pozri na
         ňu, keď zachodí slnko a duša sa ti utopí v túžobnom rozochvení a srdce sa ti roztečie na
         rozkoš a blahoslavený pokoj. Ale zastaň si na veži Trenčianskeho zámku, keď ti dušu vábia
         vyššie veci, srdce ti horí láskou k ľudu, v mysli ti zrejú svätejšie úmysly a tvoj duch
         vynesený nad plytkú obecnosť, rád by prebil hranice prítomnosti, nuž zastaň si v tomto
         rozpoložení ducha na trnác zámockej veže a pozri pri západe slnka na tieto maľované svety,
         a poznáš v malom to, čo chcem nadhodiť o citoch, ktoré tu roku 1300 opanovali Matúša
         Trenčianskeho.
   </p>
   <p>
    Zdalo sa, svet leží na jeho mohutných pleciach. On sa ani nehne, len hľadí do svojho
         krásneho považského kraja a po oku sa mu preváža slza čistá ako krištáľ. Dakoho vyzerá,
         lebo vždy napne zrak, kedykoľvek sa vznesie nad Váhom prach a vtedy si aj oko utrie. Ale že
         nič neprichodí, rozprestrel sa na pohodlné sedadlo a dal sa do rozmýšľania. Posledné lúče
         dohorievajúceho slnka opierali sa o vežovú sklenú báň a Matúšova tvár žiarila vyšším
         svetlom, medzitým čo oko do seba obrátené blkotalo ako tichý oheň na horách.
   </p>
   <p>
    „Ľud môj, ľud môj najkrajší!“ tak sa mu hrnuli myšlienky, „čo si vykonal hodné mena
         tvojich slávnych dedov? Kde máš znaky života od poslednej bitky na bratislavských poliach?
    <sup>
     [
     <a class="footnote" href="#ftn.id2507401" name="id2507401">
      23
     </a>
     ]
    </sup>
    Ako keby bol hodil zvon z tejto veže do Váhu, ktorý by na hentom skalnom
         hrbolci pod krajnou baštou vydal posledný hlas a naplnil sa vo Váhu hlienom a pieskom, aby
         naveky umĺkol, tak odznel vari život slovenského ľudu od osudných časov veľkomoravského
         pádu! Na zemi rozšírenej Svätoplukom Veľkým, v krajine ním oslávenej
    <sup>
     [
     <a class="footnote" href="#ftn.id2507421" name="id2507421">
      24
     </a>
     ]
    </sup>
    pelešia sa zberby divého ľudu a kraľujú poriadne ohavnosti. Slovenská zem slúži
         Aziatom za hinčovku,
    <sup>
     [
     <a class="footnote" href="#ftn.id2505535" name="id2505535">
      25
     </a>
     ]
    </sup>
    a my, Slováci, sme boli doteraz len stromami, na ktorých sa hinčovalo hanebné
         pokolenie! Nuž má to tak byť i naďalej?“
   </p>
   <p>
    Tu vstal a prudším krokom prechodil sa po trnáci. Sláviky začali tak prenikavo žalostiť
         v okolí tých hôr a húštin po považských ostrovčekoch, že to upokojilo i samého rozbúreného
         Matúša a uviedlo do rovnováhy jeho šľachetnú dušu.
   </p>
   <p>
    No jeho pokoj netrval dlho, lebo sotva sa bol nanovo usadil, už začul dupot a čochvíľa
         uvidel uháňať jazdcov ulicami mesta k zámku. Celé mesto sa dalo do pohybu. Považskou ulicou
         sa hnali šarvanci a ľudia sa k nim pridávali, až sa zástup natoľko rozmnožil, že onedlho
         bolo zbúrené celé mesto. Ale tu sa otvorila brána na zámku a chlapčiská a baby zostali stáť
         s otvorenými ústami, hľadiac, ako sa mocná brána zatvára pred nepovolanými.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2507000" name="ftn.id2507000">
        10
       </a>
       ]
      </sup>
      <span class="emphasis">
       <em>
        Štefan
       </em>
      </span>
      (1000 — 1038) — prvý uhorský kráľ, ktorý za bližšie
               neznámych okolností dostal r. 1000 od pápeža Silvestra II. kráľovskú korunu a ktorému
               sa podarilo skonsolidovať vnútornú situáciu v krajine. Po r. 1018 pričlenil k svojmu
               kráľovstvu aj okolie Trenčína, ktoré predtým nepatrilo do sféry priamo ovládanej
               Uhrami.
     </p>
    </div>
    <div class="footnote">
     <p>
      <sup>
       [
       <a class="para" href="#id2507030" name="ftn.id2507030">
        11
       </a>
       ]
      </sup>
      <span class="emphasis">
       <em>
        Ondrej II.
       </em>
      </span>
      — vládol v r. 1205 — 1235. Neúspešnými
               každoročnými výpravami do Haliča a Palestíny ako aj veľkými donáciami veľmožom a
               hodnostárom kráľovského dvora oslabil nielen krajinu, lež aj kráľovskú moc.
     </p>
    </div>
    <div class="footnote">
     <p>
      <sup>
       [
       <a class="para" href="#id2507049" name="ftn.id2507049">
        12
       </a>
       ]
      </sup>
      <span class="emphasis">
       <em>
        zlatá bula
       </em>
      </span>
      — z r. 1222 (obnovená v r. 1231, 1233) znamenala
               posilnenie moci kráľovských servientov, veľmožov a cirkvi na úkor kráľa.
     </p>
    </div>
    <div class="footnote">
     <p>
      <sup>
       [
       <a class="para" href="#id2507067" name="ftn.id2507067">
        13
       </a>
       ]
      </sup>
      <span class="emphasis">
       <em>
        Ondrej III.
       </em>
      </span>
      — vládol v r. 1290 — 1301. Najmocnejších
               oligarchov uspokojil tým, že im zveril najvyššie krajinské hodnosti. Tak aj Matúš,
               syn Petra Čáka, stal sa najvyšším koniarom a r. 1297 palatínom. Ondrejom III. vymrel
               rod Arpádovcov po meči. Po jeho smrti znova úplne prepukla a prevládla svojvôľa
               veľmožov.
     </p>
    </div>
    <div class="footnote">
     <p>
      <sup>
       [
       <a class="para" href="#id2507088" name="ftn.id2507088">
        14
       </a>
       ]
      </sup>
      <span class="emphasis">
       <em>
        fakcie
       </em>
      </span>
      — (lat.) strany
     </p>
    </div>
    <div class="footnote">
     <p>
      <sup>
       [
       <a class="para" href="#id2507120" name="ftn.id2507120">
        15
       </a>
       ]
      </sup>
      <span class="emphasis">
       <em>
        Ladislav IV. Kún
       </em>
      </span>
      — Kumánsky (1272 — 1290). Na uhorský trón
               nastúpil ako päťročný po náhlej smrti svojho otca Štefana V. Vládnuť sa usilovala
               jeho matka, kráľovna Alžbeta, pôvodom Kumánka. Počas jej regentstva nadobudlo
               rozhodujúcu moc niekoľko oligarchov — veľmožov: páni z Kysaku, ktorým patrilo takmer
               celé Zadunajsko, Abovci na východe a Čákovci na západe. Ladislav IV. sa pokúšal
               upevniť svoju pozíciu trvalým spojenectvom s Tatármi. Zavraždili ho r. 1290.
     </p>
    </div>
    <div class="footnote">
     <p>
      <sup>
       [
       <a class="para" href="#id2507142" name="ftn.id2507142">
        16
       </a>
       ]
      </sup>
      <span class="emphasis">
       <em>
        Ondreja III. priviedla do Uhorska len jedna časť pánov a
                  zemanov
       </em>
      </span>
      — vysoký klérus a neskôr aj páni z Kysaku. Ondrej III. vyrástol
               v Benátkach.
     </p>
    </div>
    <div class="footnote">
     <p>
      <sup>
       [
       <a class="para" href="#id2507159" name="ftn.id2507159">
        17
       </a>
       ]
      </sup>
      <span class="emphasis">
       <em>
        Stolný Belehrad
       </em>
      </span>
      — Stoličný Belehrad; mesto v Zadunajsku,
               ktorého bazilika bola korunovačným chrámom uhorských kráľov.
     </p>
    </div>
    <div class="footnote">
     <p>
      <sup>
       [
       <a class="para" href="#id2507177" name="ftn.id2507177">
        18
       </a>
       ]
      </sup>
      <span class="emphasis">
       <em>
        pápež
       </em>
      </span>
      — Bonifác VIII. (1294—1303). Aj takmer po všeobecnom
               uznaní Ondreja III. za uhorského kráľa presadzoval prostredníctvom ostrihomského
               arcibiskupa Gregora kandidatúru Anjouovcov.
     </p>
    </div>
    <div class="footnote">
     <p>
      <sup>
       [
       <a class="para" href="#id2507196" name="ftn.id2507196">
        19
       </a>
       ]
      </sup>
      <span class="emphasis">
       <em>
        bula
       </em>
      </span>
      — (lat.) pečaťou vystrojená listina s dôležitým obsahom,
               ktorú zvyčajne vydávali králi a pápeži
     </p>
    </div>
    <div class="footnote">
     <p>
      <sup>
       [
       <a class="para" href="#id2507250" name="ftn.id2507250">
        20
       </a>
       ]
      </sup>
      <span class="emphasis">
       <em>
        Panoval nad brehmi Váhu…
       </em>
      </span>
      — V listinách sa neraz spomínala
               „zem Matúšova“, čo však treba chápať len ako teritoriálne označenie Matúšovej dŕžavy,
               teda stredného Považia, severnej časti južného Považia a strednej časti
               Ponitria.
     </p>
    </div>
    <div class="footnote">
     <p>
      <sup>
       [
       <a class="para" href="#id2507304" name="ftn.id2507304">
        21
       </a>
       ]
      </sup>
      <span class="emphasis">
       <em>
        trnác
       </em>
      </span>
      — (maď.) balkón
     </p>
    </div>
    <div class="footnote">
     <p>
      <sup>
       [
       <a class="para" href="#id2507338" name="ftn.id2507338">
        22
       </a>
       ]
      </sup>
      <span class="emphasis">
       <em>
        Turecko
       </em>
      </span>
      — Turecké, skupina skál povyše Nového Mesta nad
               Váhom
     </p>
    </div>
    <div class="footnote">
     <p>
      <sup>
       [
       <a class="para" href="#id2507401" name="ftn.id2507401">
        23
       </a>
       ]
      </sup>
      <span class="emphasis">
       <em>
        od poslednej bitky na bratislavských poliach
       </em>
      </span>
      — r. 907. Tento
               rok pokladala staršia slovenská historiografia za rozpad Veľkej Moravy. Podľa novších
               výskumov bola táto bitka v júli 906 a starí Uhri v nej na hlavu porazili Bavorov. V
               tom čase už niet písomných správ o Veľkej Morave.
     </p>
    </div>
    <div class="footnote">
     <p>
      <sup>
       [
       <a class="para" href="#id2507421" name="ftn.id2507421">
        24
       </a>
       ]
      </sup>
      <span class="emphasis">
       <em>
        Na zemi rozšírenej Svätoplukom Veľkým, v krajine ním
                  oslávenej
       </em>
      </span>
      — vo Veľkomoravskej ríši. Za vlády Svätopluka dosiahla Veľká
               Morava najväčší rozkvet: Svätopluk rozšíril jej hranice na východe až do Potisia, na
               severe si podrobil kniežatstvá Holasicov a Opolanov na Odre, potom obsadil Slezanov,
               Vislanov a rozsiahle územie Bielych Chorvátov. Bližšie pripútal k ríši aj Čechy a
               časť Panónie.
     </p>
    </div>
    <div class="footnote">
     <p>
      <sup>
       [
       <a class="para" href="#id2505535" name="ftn.id2505535">
        25
       </a>
       ]
      </sup>
      <span class="emphasis">
       <em>
        hinčovka
       </em>
      </span>
      — (z maď.) hojdačka
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505583">
       </a>
       5
      </h2>
     </div>
    </div>
   </div>
   <p>
   </p>
   <p>
   </p>
   <p>
   </p>
   <div class="blockquote">
    <blockquote class="blockquote">
     <p>
     </p>
     <div class="literallayout">
      <p>
       <br/>
       <span class="emphasis">
        <em>
         Veď sa poplavíme
        </em>
       </span>
       <br/>
       <span class="emphasis">
        <em>
         cez búrky, krútňavy,
        </em>
       </span>
       <br/>
       <span class="emphasis">
        <em>
         ej, lebo cez búrky
        </em>
       </span>
       <br/>
       <span class="emphasis">
        <em>
         vedie cesta slávy.
        </em>
       </span>
       <br/>
       J. Rimavský
       <br/>
      </p>
     </div>
     <p>
     </p>
    </blockquote>
   </div>
   <p>
   </p>
   <p>
   </p>
   <p>
    Matúš Trenčiansky bol na počiatku 14. storočia v najkrajšom, môže sa povedať mládeneckom
         veku, v ktorom ho už vidí história ako miláčika šťastia vychovaného smelosťou, osláveného
         mocou, podopieraného veľkým vplyvom na beh vecí a udalostí toho času. Jeho duša bola i
         schopná najkrajších úmyslov i plná najdôstojnejších cieľov i obohatená prostriedkami na
         najslávnejšie skutky. Zrodený v nepokojnom veku, osvietený na cestách, zľudštený v nábožnej
         výchove, stvrdnutý v cviku, v hrách a búrkach, udomácnený v spolkoch tak nižších ako
         vyšších tried, zavčasu sa pripravil na mocného správcu veľkých, v krajine krížom-krážom
         množiacich sa udalostí. V tomto víchre sveta zvolil si tento doteraz ešte nevyskúmaný
         velikán sväté ciele života, na uskutočnení ktorých pracoval všetkou silou po celý život a
         podľa ktorých vždy svoje spravoval kroky a skutky. Vstupoval do priateľských zväzkov s
         mladším pokolením, menovite mu bol vítaný každý, kto vynikal nad mrzkú všednosť vyšším
         duchom a ušľachtilejšími túžbami. Tak sa mu podarilo, že čoskoro mal okolo seba hrdinskú
         školu mladších junákov, schopných a hotových za neho a jeho ciele životy klásť. Ale sám
         Matúš, vysoko postavený v hodnostiach a v povesti, tým určitejšie a dôraznejšie mohol
         zasahovať do priebehu vecí. A hoci sa ani so svojimi neplietol do podlých bojov a ruvačiek,
         ba čo viac, vo svojej dŕžave takéto krotil, jednako bez jeho vplyvu nemohlo sa stať nič
         veľké. O tomto človeku nám len budúci čas zaspieva dôstojnú pieseň a my, ak bude boh na
         pomoci, časom pousilujeme sa predísť nejakou povesťou hlasy tej budúcej piesne.
   </p>
   <p>
    Tento Matúš Trenčiansky očakával, ako sme videli, svojich ľudí. Preto, keď spoznal, že
         idú, s nedočkavosťou túžil počuť správy z dolných strán. Tento veľký gróf Trenčína zasadol
         si za vrchstola v zámockej palote a iskrivým okom premeral tváre mladších i starších
         priateľov.
   </p>
   <p>
    — Nuž, priatelia, — prihovoril sa dobromyseľne prítomným, — čo za novinu ste doniesli na
         Trenčín? Ja som radšej dumal po brehoch Váhu, než aby som sa bol pozrel na tieto
         dolnozemské pustatiny. Však mi vy poviete, čo a ako stojí ten nízky svet. Čo robia tí naši
         zemankovia a páni? Či reku neodbila hodina, aby sme pokarhali tie zbojnícke zberby! Hjoj,
         krv mi bije do hlavy, keď si pomyslím na stav krajiny, a keď sa vznesiem duchom, ako som to
         teraz osamote robieval, nad náš slovenský ľud, tento môj mohutný zámok akoby sa mi striasal
         pod nohami! Ale vravteže, čo sa robí vo svete?
   </p>
   <p>
    Hneď pri Matúšovi sedel človek stredného veku. V tvári mal vyrytý žiaľ a v celom jeho
         držaní ležala akási hlbokomyseľnosť, vážnosť a usadnutosť, kým po tvárach ostatných vznášal
         sa skôr blkot úmyslov a divý mladícky zápal. To bol Matúšov najdôvernejší človek. Prítomní
         ho volali Feliciánom. Tento odpovedal prvý.
   </p>
   <p>
    — Pán Váhu, — tak začal, — veď keby už len udrela skôr tá hodina! My si ju žiadame ako
         ryba vodu. Hotoví sme s tebou žiť aj mrieť, len nám pokývni, a Tatry stoja na nohách! Teraz
         letíme z Ostrihoma.
   </p>
   <p>
    — Z Ostrihoma? — zvolal Matúš — Boli ste vari pri tej zvade? Počul som, že snem sa
         zvolal akosi napochytro. Myslel som si, chodiac po brehoch môjho Váhu, len si snemujte, len
         sa zháňajte po Rákošoch a Ostrihomoch! Ja budem doma sedieť, a viac poslúžim krajine ako vy
         so svojím krikom. Ale, aby som sa nezahovoril…
   </p>
   <p>
    — Gregor, ako známe, už pápežov legát,
    <sup>
     [
     <a class="footnote" href="#ftn.id2505775" name="id2505775">
      26
     </a>
     ]
    </sup>
    zvolal snem a zhodil Ondreja z prestola a prívržencom vyhrážal bulou.
   </p>
   <p>
    — Ha-ha-ha! — pustil sa Matúš na tieto reči Feliciána do smiechu. — Teda tak? To by som
         si nebol vymyslel ani po mojich považských brehoch a sihotiach! Teda legáti už zhadzujú
         kráľov? — Tu sa zrazu zabral do myšlienok. Po chvíli udrel dlaňou o koleno a spýtal sa s
         utajeným smiechom: — Ale tí zemankovia si azda len nedali Ondrejka? Veď by bola bývala
         hanba pre tých, ktorým on na Rákoši dal a potvrdil práva na zbíjanie a hodil pod ich panské
         šabličky moc a kráľovskú dôstojnosť! No, či nie? A veru hanba! Ha-ha-ha, dopovedz, čo
         urobili tie rákošské kobylky!
   </p>
   <p>
    — Posadali na kone, — odpovedal Felicián, — a rozutekali sa, len čo začuli Gregorove
         hrozby. Jednako Gregor zobral veľké množstvo na stranu Karóberta.
    <sup>
     [
     <a class="footnote" href="#ftn.id2505818" name="id2505818">
      27
     </a>
     ]
    </sup>
   </p>
   <p>
    — Hrom a tisíc paromov! — skričal pán Váhu. — To sa predsa len nemôže stať, ešte sa naša
         krajina neutisla na kadejaké neapolské kniežatko! Ale tu to máme! Následky toho bujného a
         svojvoľného hospodárenia našej šľachty! Pápežov vplyv nesmie siahať tak hlboko do krajiny.
         To nedopustím! Skôr rozváľam tieto obrovské hradby Trenčína, než by mala nad nimi vládnuť
         cudzia ruka nespojená s nami ani rodom ani slovom…! A kdeže je kráľ?
   </p>
   <p>
    Všetci prítomní napäto upierali oči na vzbúreného Matúša. Ale Felicián sa znovu ujal
         reči a odpovedal, že si ho jeho strana odviedla do Chorvátska, kde sa hojné vojsko stavia a
         šikuje do vojny. A svoje vysvetľovanie zakončil hlbokým vzdychom: — Tam, hľa, nachodí
         útočisko posledný lístok z arpádovského orecha… tam, v slovanských stranách, v tôni našich
         národných líp!
   </p>
   <p>
    — Veď tak, tak, — pomaly pokračoval Matúš, kamsi zamyslený. — Slovan je dobrý, otvára
         kostoly pokoja, keď sa svet búri, a chráni zmietané srdcia. Lenže neraz mu donesie búra
         opišťané kury, z ktorých potom vyliezajú diabli a rarasi a škodia mu na duši. No, ale nič
         to! — preriekol veselším hlasom, a keď bol vstal zo svojej stolice, mocným krokom začal sa
         prechodiť po palote. Velikánska postava mladého, plecitého, silného Matúša obrátila na seba
         všetok pozor prítomných. Čakali, čo bude hovoriť. Ale on dlho mlčal, len rázne kroky a
         brnkot ostrôh sa ozývali po širokých chyžiach.
   </p>
   <p>
    — Ej, veru nič to! — ohlásil sa zas. — Veď my pritiahneme k sebe tú silnú, ráznu
         chorvátsku krv! Doteraz je všetko na mieste. Treba sa nám držať zákonov. Ondrej je náš
         riadny kráľ, posvätená hlava. Našou najsvätejšou povinnosťou je preukázať mu všetku
         poddanosť.
   </p>
   <p>
    Znovu všetkých opanovalo ticho. Ale tu si Matúš zastal prostred paloty a jeho krásnu,
         vyšším zápalom rozohnenú tvár ožiarili veľké blkotajúce kahance, visiace na lampe z vysokej
         povaly. Ostatní čakali na jeho hlas, až sa z jeho pŕs zdvihli prorocké slová:
   </p>
   <p>
    — Čo som nadumal po brehoch Váhu, čím som nakŕmil svoju dušu, to vám chcem vyjaviť,
         najdrahší priatelia mojej duše. Málo slovami obsiahnem nekonečnosť svojich úmyslov a viem,
         že vaše duše ma porozumejú. Dlhý vek histórie našej krajiny skláňa sa ku koncu. V tomto
         veku, ktorý sa začal konečným pádom slovenského panstva, sme všetci spali. Na
         bratislavských poliach zhnité kosti hrdinských dedov nevydali zo seba nijakého ovocia sily
         a ducha. Celý vek preletel ako sen ponad nebeské Tatry. Ja to mám za odpočinok ducha. Teraz
         vymrie arpádovský rod, a ja myslím, že vymrie rod neschopný vládnuť. Je teda čas, aby sme
         poznali, na čo sme povolaní. Keď uhorskú krajinu nevedeli obživiť tí, ktorí zbúrali naše
         niekdajšie kráľovstvo, tak osmeľmeže sa zdvihnúť svoj ľud, aby sa on zas počal lapať vesla
         na lodi krajinského života.
   </p>
   <p>
    A tu zastal, merajúc okom tie hrdinské tváre. Felicián sa díval do zeme. Tematínsky,
         mladý hrdina a pán na Tematíne, iskriacim okom hľadel do Matúšovej tváre, a keď tento
         prestal hovoriť, nemôžuc sa zdržať vykríkol:
   </p>
   <p>
    — Hotoví sme hoci zajtra vysadiť na trón slovanskú dušu!
   </p>
   <p>
    Ale Matúš, keď bol našiel v tvárach a iskriacich očiach to, čo hľadal, pokračoval ďalej:
         — Ešte nie je tu čas, ale pripraviť tomu času cestu je povinnosťou terajšej hodiny.
         Vyhynutím Arpádovcov je trón náš pustý. Ondrej skoro zanechá pozemskú berlu, aby sa odobral
         k seberovným otcom a dedom. Ale aby sa neotvorila brána svojvôli a rôzneniu a aby sa
         nekŕmila vládybažnosť našich magnátov, povoláme kráľa zo slovanských zemí. Tam v stovežatej
         Prahe panuje šťastne Václav II.
    <sup>
     [
     <a class="footnote" href="#ftn.id2505975" name="id2505975">
      28
     </a>
     ]
    </sup>
    Jeho hlavu krášlia dve koruny, česká a poľská; my priložme k nim tretiu, našu
         uhorskú, a na uhorskom prestole bude zmŕtvychvstalý Svätopluk. Zase sa povie, že jeden kráľ
         panuje nad Vltavou a Labe, nad Vislou a Dunajom, nad Váhom a Odrou! A v jeho rukách
         dorastie jediná moc na skrotenie aj tejto našej svojvoľnej šľachtickej nespútanosti. A iba
         takto sa môžeme tešiť na rozkvet našich krajov, na povýšenie našich miest, na oslávenie
         slovenského ľudu.
   </p>
   <p>
    Prítomní s radosťou počúvali Matúša. Aj v ich dušiach ozývali sa jeho prorocké túžby. Tu
         vstal mladý Tematínsky a veselým hlasom preriekol: — Poletíme na tátošoch na Vyšehrad
    <sup>
     [
     <a class="footnote" href="#ftn.id2506028" name="id2506028">
      29
     </a>
     ]
    </sup>
    a na rukách donesieme českého Václava na uhorský prestol! A Stolný Belehrad
         nevidel ešte takého korunovania!
   </p>
   <p>
    — Ba veru! — ozval sa odpoly žartom Felicián, — v Nitre si okorunujeme svojho kráľa, aby
         sme už tak načisto z úžitku nevyšli!
   </p>
   <p>
    Matúš sa zahľadel na Feliciána. Tak hľadieval, keď mu v mysli vznikala nová myšlienka.
         Matúšov ostrý pohľad spočinul na miláčikovi a o hodnú chvíľu, akoby sa bol spamätal,
         krátkymi slovami odpovedal:
   </p>
   <p>
    — Veď, priatelia drahí, pre čože iné pracujeme, než aby z našich miest bolo už raz dačo
         viac ako len civitates muribus cinctae!
    <sup>
     [
     <a class="footnote" href="#ftn.id2578064" name="id2578064">
      30
     </a>
     ]
    </sup>
    Aj na Nitru príde ešte poriadok a azda sa zas navráti niekdajšie korunovanie.
         Ale o týchto nádejach nie je ešte čas hovoriť.
   </p>
   <p>
    — Ďalej od zámku! — volal zámocký hlásnik na rohovej bašte, aby dal znamenie, že zámok
         nie je bez strážnika. Už bola hlboká noc. Veľké strieborné kahance zvisnuté na pozlátených
         reťaziach už-už začínali smútiť. Nad Trenčínom sa zbierali husté oblaky. V tmách noci i v
         tmách časov strážili nad Trenčínom duchovia opravdivej šľachty a vyvoleného zemianstva, až
         duše, umdlené silnými návrhmi, zotavili sa v snoch o krajšej budúcnosti.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2505775" name="ftn.id2505775">
        26
       </a>
       ]
      </sup>
      <span class="emphasis">
       <em>
        legát
       </em>
      </span>
      — (z lat.) pápežský vyslanec, splnomocnenec
     </p>
    </div>
    <div class="footnote">
     <p>
      <sup>
       [
       <a class="para" href="#id2505818" name="ftn.id2505818">
        27
       </a>
       ]
      </sup>
      <span class="emphasis">
       <em>
        Karóbert
       </em>
      </span>
      — Karol Róbert z Anjouovcov, vnuk neapolského kráľa
               Karola II. a Márie, dcéry Štefana V. (tým odôvodňoval svoj nárok na uhorský trón).
               Ostrihomský arcibiskup Gregor, dávny prívrženec Anjouovcov, Karola ochotne korunoval
               v Ostrihome, no všeobecné uznanie v krajine nedosiahol a na jar r. 1301 vyhlásil snem
               jeho korunováciu za neplatnú. V Uhorsku vládol v r. 1306 — 1342 a zaslúžil sa o
               rozkvet miest a obchodu.
     </p>
    </div>
    <div class="footnote">
     <p>
      <sup>
       [
       <a class="para" href="#id2505975" name="ftn.id2505975">
        28
       </a>
       ]
      </sup>
      <span class="emphasis">
       <em>
        Václav II.
       </em>
      </span>
      — český kráľ v r. 1283 — 1305. Po vyhlásení
               neplatnosti korunovácie Karola Róberta z Anjou r. 1301 mu jedna strana mocných
               oligarchov vedených Matúšom Čákom ponúkla uhorský trón. Václav II. preniesol túto
               ponuku na svojho syna Václava, ktorý bol korunovaný v Stoličnom Belehrade ako uhorský
               kráľ Ladislav V. Jeho vláda sa obmedzovala prevažne na Zadunajsko a dnešné Slovensko.
               Keď sa po otcovej smrti r. 1305 stal českým kráľom, vzdal sa nárokov na uhorský trón.
               Matúš Čák po dosiahnutí svojich cieľov prešiel ešte r. 1303 na stranu Karola
               Róberta.
     </p>
    </div>
    <div class="footnote">
     <p>
      <sup>
       [
       <a class="para" href="#id2506028" name="ftn.id2506028">
        29
       </a>
       ]
      </sup>
      <span class="emphasis">
       <em>
        Vyšehrad
       </em>
      </span>
      — pôvodne přemyslovské hradisko, sídlo českých
               kniežat
     </p>
    </div>
    <div class="footnote">
     <p>
      <sup>
       [
       <a class="para" href="#id2578064" name="ftn.id2578064">
        30
       </a>
       ]
      </sup>
      <span class="emphasis">
       <em>
        civitates muribus cinctae
       </em>
      </span>
      — (lat.) mestá obohnané
               múrmi
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578106">
       </a>
       6
      </h2>
     </div>
    </div>
   </div>
   <p>
   </p>
   <p>
   </p>
   <p>
   </p>
   <div class="blockquote">
    <blockquote class="blockquote">
     <p>
     </p>
     <div class="literallayout">
      <p>
       <br/>
       <span class="emphasis">
        <em>
         Na jejich čele postava veliká
        </em>
       </span>
       <br/>
       <span class="emphasis">
        <em>
         silou aj duchom nad všetkých vyniká.
        </em>
       </span>
       <br/>
       J. Rimavský
       <br/>
      </p>
     </div>
     <p>
     </p>
    </blockquote>
   </div>
   <p>
   </p>
   <p>
   </p>
   <p>
    O Vítovi nedozvedeli sme sa ešte nič zvláštneho. Vieme iba to, že jeho srdce je
         preniknuté láskou k Ľudmile. Ale teraz nie nám je ešte ani dôležité vedieť viac ako to, že
         je synom prírody a láskou sa preniesol do nového sveta citov. Láska mu bola hviezdou, ktorá
         mu žiarila na tmavú cestu života. Pustovník, ktorý ho vychovával od chlapčenstva, nakŕmil
         mu dušu dávnymi povesťami o hrdinoch a o zapadnutej sláve Veľkej Moravy.
    <sup>
     [
     <a class="footnote" href="#ftn.id2578159" name="id2578159">
      31
     </a>
     ]
    </sup>
    Chlapcova horúca obrazotvornosť pretvorila si všetky tie obrazy na vlastný
         svet, do ktorého sa dorastajúci Vít zamýšľal preniesť. K Hrabovcovi sa dostal ako
         šestnásťročný mládenček a majster ho pohrúžil do hlbokého spytovania prírody, kde sa každým
         dňom ukazoval väčšmi a väčšmi schopnejší na lekárske umenie. Teda svojím umením chcel
         dostihnúť tie dokonalé obrazy a vytvoriť zo seba rodomilovného hrdinu, o ktorom by sa tiež
         voľakedy šírili povesti. V krásnych snoch a v usilovnej práci vyvíjali sa jeho dary ducha i
         krása jeho tela. No Hrabovca, zdalo sa, to všetko netešilo. Lebo čím väčšmi sa usiloval
         Vít, tým nespokojnejší sa ukazoval Hrabovec a hnal ho do väčšej a ťažšej práce. Naposledy
         mu už ani nedovoľoval schádzať sa s jeho domácimi, a keď bol doma, sám býval aj pracoval.
         Ale keď dorastal vo svojom umení, posielal ho s liekmi po zámkoch a mestách. Ale to bolo
         pre Víta len potešením. Vo svete nachodil pole pre svoje túžby. Po cestách dumal a
         myslieval, po zámkoch obracal na seba pozornosť svojimi schopnosťami. Tieto výlety mu boli
         odplatou za kríž, ktorý znášal doma. Hrabovec mu istotne naveky pred oči vyhadzoval, že je
         opustenec, že nezná otca, matere, že iba usilovnosťou a odrieknutím sa sveta bude môcť byť
         šťastný. Ale najťažšie mu bolo znášať ukrutný zákaz pozrieť na Ľudmilu. To budilo v ňom tým
         väčšiu túžbu za ňou. Ale na svojich cestách, ku ktorým už častejšie prichodilo, to pre
         blížiacu sa Hrabovcovu starobu, to pre nové práce, ktoré tohto vše k domu pútali, na týchto
         svojich cestách slobodne vznášali sa jeho vzdychy a myšlienky o Ľudmile.
   </p>
   <p>
    Ale jeho duša, rozžialená osudmi podivnej lásky, dostala akési nové poľahčenie od toho
         silvestrovského večera, v ktorom si obaja vyjavili lásku a dostali matkino požehnanie. Jemu
         samému sa zdalo, že jeho láska už ani nemá tej srdce zožierajúcej sily. Taký pokojný, taký
         tichý, taký usadnutý a v svojej práci neúnavný nebýval nikdy. A táto premena uspokojovala
         aj samého Hrabovca. Tento striehol na jeho kroky a úmysly nielen sám, ale aj skrze iných,
         menovite skrze svojho Ďura ho dal striezť, ale ani najmenšie sa nemohol dozvedieť o jeho
         láske. Láska je mocná, múdra a opatrná, keď na ňu číha nepriateľ. A najmä ak matka s dcérou
         dávajú pozor na tento klenot, jeho blesk nemôže sa vyjaviť svetu.
   </p>
   <p>
    Teda aj teraz, keď ho chceme predviesť pred oči čitateľstva, dostal Vít od olejkára
         príkaz rozniesť na okolité zámky lieky, masti a rozličné zelinové odvary. Bolo už preletelo
         pol druha roka od tej blahoslavenej Vítovej chvíle, v ktorej prvý raz za života počul z
         tých anjelských úst slová: „Milujem ťa!“ a spojil sa večným zväzkom lásky s Ľudmilou.
   </p>
   <p>
    Nuž tak roku 1301 za krásneho letného dňa kráčal Vít horami, nesúc na chrbte remennú,
         prackami dobre opatrenú a o plecia popriťahovanú truhlicu. Jeho hlavu prikrýval nízky, pri
         vrchu zúžený širák so širokými okrajkami a spod neho prstenkovali sa gaštanové vlasy.
         Kazajka vlnila sa mu v širokých, hojných záhyboch niže kolien, pod ňou vyzeral koniec
         úzkeho kordu. Šiel bokom hôr po ľavom brehu Váhu, ktoré sa ťahali od Ilavského pohoria dolu
         na Trenčín.
   </p>
   <p>
    — Chvalabohu, už je isté, — tak sa zhováral Vít sám so sebou, — že moje lieky uzdravili
         Ilavskovcov, Strečnianskovcov, Podhradskovcov, Skalkanskovcov a iných pánov! Výskaj,
         chlape, ale raduj sa najmä tomu, že sa už aj o tom vie, kto je ten pravdivý olejkár.
         Nešťastný Vít, už nebudeš dlho chodievať v slepej službe tajomného Hrabovca! Čože som mu
         bol doteraz? Nič, iba škrupina na vlnách, iba bublina vo vetroch, iba lopta a hračka v
         rukách svojvoľného človeka! Zrelému chlapovi sa patrí samostatne konať…! Ľudmila, Ľudmila
         nebeská, môj osud sa rozhodne dosť skoro, a ja ťa vynesiem na výsosť slobody a slávy, ako
         to úplne zasluhuješ. Bože môj, čo je krása bohatých panien po zámkoch proti anjelskej kráse
         a spanilosti tej hôrnej ruže, mojej Ľudmily?
   </p>
   <p>
    Tu pozrel cez hustú dubinu, akoby bol chcel pozrieť, či slnko ešte vysoko stojí; vtisol
         si širák lepšie na hlavu, pridal do kroku a v dobrej vôli si povrával: — Dnes ešte na
         Trenčín… veci sa oddajú u Matúša, a ty, Vít, po dlhom blúdení uvidíš Ľudmilu. — Zbližoval
         sa k Sokoliciam. Sokolice sú skalnaté vrchy, vzdialené od Trenčína severovýchodne na štvrť
         hodiny. Toho času boli Sokolice zarastené až vyše poly hustou horou. Teraz z hory nezostalo
         nič. Pod týmito čiernymi Sokolicami stála neďaleko úzkej horskej cestičky nepatrná, ale
         ináč dosť veľká krčma. Strecha strhaná, múry ováľané, okná veľké, ale ošľahané dažďom a
         doštená, na dvoch koncoch klincami prihlobená lavička na rozrytom násype, to bol pohľad,
         ktorý najsamprv padol cestujúcemu do očí. O tejto ošarpanej krčme roznášali sa nemilé
         chýry, preto zriedkakedy dostala stará Uršuľa statočných hosťov. Tu i tu sa jednako len
         prihodilo, že pocestní alebo poľujúci mešťania zablúdili aj sem, aby sa občerstvili dobrým
         novomestským alebo aj zlatovským.
    <sup>
     [
     <a class="footnote" href="#ftn.id2578356" name="id2578356">
      32
     </a>
     ]
    </sup>
    V povestiach ľudu bola táto krčma i s tučnou Uršuľou smetiskom a rákošom
         bosoriek. Medzi mešťanmi mnohí predpokladali, že je tu tajná peleš kmínov a zbojníkov. No,
         hoci mestský úrad dosť pozoroval, ovdovenej majiteľke nedalo sa jednako len nič dokázať.
         Časom bývalo pod Sokolicami veľmi hlučno. A takto bolo aj toho dňa roku 1301, keď sa Vít
         okolo nej ponáhľal do Trenčína. Ale prv než sám vstúpi do krčmy, pozrime my do nej.
   </p>
   <p>
    Veľká chyža, dookola dubové lavice a lipové stoly, v kúte veľké kachle, okolo nich
         široká lavica, na nej sedí obstarná žena, tučná, nízka, lícnatá a červenovlasá, žltých obŕv
         a nerovnako povylamovaných zubov. Prostred chyže množstvo chlapov, mužov aj paholkov,
         robilo lomoz a krik a medzi nimi ozorné chlapisko. To bol výjav, do ktorého mal vstúpiť
         tichý, žiaľny, zaľúbený mladý olejkár. Chasa bola veselá.
   </p>
   <p>
    — Uršuľa, sem vína! — volal z celého hrdla Ondro, chlapisko ako lipa, a jeho široký, v
         oceľovej pošve schovaný meč zvonil po kamennej, neokrôchanej, hrboľatej dlažbe.
   </p>
   <p>
    Uršuľa sa dogúľala ako pivná bočka, zaštebotala chlapovi čosi lichotivé, vyškerila na
         neho povylamované openky zubov a o chvíľu bol plný bľacháč na stole. Podobne robili aj
         ostatní.
   </p>
   <p>
    — Chlapci, nevybehneme si už dakde na poľovačku? — spýtal sa Ondro kamarátov a meral ich
         malými očami, akoby chcel odrazu zvedieť, čo si myslia. — Veď je Matúš nie doma, nebojte
         sa! A Čachtický nám dá, namojdušu, také hody pripraviť, že na ne do smrti nezabudneme, nech
         mu len dokážeme, že sme vymlátili, trochu ozbíjali a trochu pootĺkali niekoľko mníchov,
         kupcov, kňazov a podobnej chabrače. Ba… — a tu schytil plecháč a dúškom ho vysotil do
         hltana, — … ba aj sama kráľovská milosť… ha-ha-ha, mamľasi, vy nič neviete… kráľovská
         milosť bude nám milostivá!
   </p>
   <p>
    — Čo za kráľovská milosť? Veď tak vravíš, že ťa ani beťah nerozumie! — dohováral mu
         jeden chlpatý, nízky a plecitý chlap a bral sa k nemu s ostatnými žiadajúc, aby im vyložil
         svoje rozprávky. Teraz, keď sa celá krčmová zberba zrazila do jednej hŕby, ukázalo sa, že
         tu bolo ešte niekoľko ľudí, ktorí nepatrili do toho prvého cechu. V kúte stál malý stolík.
         Pri tomto sedeli dvaja chlapci. Cez plecia mali prehodené ľahké kepene a hlavy podopreté
         rukami. Nezdali sa zúčastňovať rozhovoru a takisto si ich nevšímala ani prítomná chasa.
         Teraz, ako sa tamtí zhrčili do klbka, zdalo sa, že si niečo pošeptávajú. Boli to dvaja
         mešťania, podľa veku otec a syn.
   </p>
   <p>
    — Že vraj čo za kráľovskú milosť! — pokračoval Ondro po chvíli. — Nuž kráľovská milosť
         nového kráľa, najjasnejšieho Karola Róberta! Veď vravím, že nič neviete. Starý kráľ Ondrej
         zomrel. A toť, hľa, tento trenčiansky pán sa vraj protiví kráľovi, zato ste aj vy tu, a
         predsa nič neviete! Nuž ale, aby ste vedeli, čoho sa máte držať: musíme sa mať všetci na
         pozore. Teraz nemáme nič iné robiť, iba, kde sa dá, zbíjať na Matúšových panstvách, ale keď
         príde pomoc, udrieme na Trenčín, na zámok, slovom na tých, čo držia s Matúšom, a pokvasíme
         ich, či viete?
   </p>
   <p>
    — Hopsasa…! Uršuľa, vína sem! — Výskal krpatý a chlpatý chlapík a za ním aj ostatní,
         obzerajúc sa za bľacháčmi.
   </p>
   <p>
    — Ticho! — okríkol ich chalan Ondro, podoprel sa o zvoniacu šabľu a pokračoval v
         rozprávke, ale o niečo tichšie: — Vraví sa, že ta šiel kamsi do pekla, do Prahy, po akéhosi Moravčíka
    <sup>
     [
     <a class="footnote" href="#ftn.id2578491" name="id2578491">
      33
     </a>
     ]
    </sup>
    a že toho chce postaviť za kráľa uhorskej krajiny. A potom, čo ja viem, aspoň
         gróf Čachtický tak vraví, že by vraj chcel sám uchytiť kráľovskú berlu. Ale to nechže je
         medzi nami. Hoci som vám to nemal vravieť, ale budeme spolu, tak vedzme všetko.
   </p>
   <p>
    — Strela mu to môže veriť, či nás všetkých neprekabáti! — tak pochyboval jeden. Ale
         plecitý chlapík mu chytro pošeptal do ucha: — Mlč, ty šepleta! Ondro je zeman a má veľké
         práva od Čachtického. Hoci je len tak po našsky oblečený, ale vie všetko, a ty budeš
         nešťastný, keď začneš pochybovať.
   </p>
   <p>
    Mladý šuhaj umĺkol. Škrabol sa za uchom a vyprázdnil bľacháč, ktorý stál na stole.
   </p>
   <p>
    — A nota bene, — vravel ešte Ondro, — v Trenčíne je veľa mešťanov, ktorí sa pridajú k
         našej strane. Pokým príde Matúš s tým svojím Moravčíkom či Čechom, bude tu kvasu, bude tu
         praženica! Ha-ha-ha!
   </p>
   <p>
    A celá zberba sa dala do výskania. Tí dvaja mešťania pri stolíku sa chceli ohlásiť, ale
         najprv si ešte čosi povedali. Potom ten mladší, asi dvadsaťpäťročný, skočil doprostred
         chyže a dal sa smelým veselým hlasom do zhovorky s prítomnými: — Vy ste naši, — hovoril, —
         počuli sme vaše rady, medzitým, čo vy ste nás nezbadali, a veľmi sa tešíme, že tu, kde
         bývame obyčajne obkolesení nepriateľmi, nachodíme také veľké množstvo chlapov, s ktorými sa
         môžeme od srdca skamarátiť.
   </p>
   <p>
    Ondro vyvalil oči na mladého, ohnivého chlapa a bolo mu poznať na tvári, že sa trochu
         zľakol a hneď ho začala znepokojovať jeho neprozreteľnosť, že tak otvorene hovoril blízko
         Matúšovho zámku. Ale zaraz mal odpoveď na jazyku:
   </p>
   <p>
    — Ale kmotor, ak ste cigáň, viete, čo vás to bude stáť? — pri týchto slovách vytiahol
         spod kabane široký nôž a tak ním krútil okolo hlavy neznámeho hosťa, že tento začal cúvať.
         Ale vždy sa nájde chlap nad chlapa. Ani tento sa nedal zahanbiť v šibrinkovaní nožmi, lebo
         sotva sa spamätali ostatní, už vrazil dva paloše do dubovej hrady, vyskočil a zas ich
         vytrhol a tak nimi metal z ruku do ruky, že skoro všetci začali skrývať hlavy.
   </p>
   <p>
    — Ale, nebojte sa, — prehovoril na to mešťan smelo a jadrno, — chcel som vám len ukázať,
         že sme my práve z tých róbertovcov
    <sup>
     [
     <a class="footnote" href="#ftn.id2578595" name="id2578595">
      34
     </a>
     ]
    </sup>
    utajených v ohradách Trenčína. Aj my už máme dosť Matúša a budeme radšej, keď
         sa dnes ako zajtra podryje jeho moc a sláva. No, či už rozumiete, pán Ondro?
   </p>
   <p>
    — Ruku na to! — skríkol Ondro dôverne a už stál pred ním s otvorenou pravicou a ostatní
         sa dívali s otvorenými papuľami, ako sa spriateľujú títo dvaja smelci. Všetko to šlo razom,
         takže prítomní sa nemohli spamätať. Trenčiansky mešťan pľasol rukou do jeho dlane a Ondro
         ako na radosť skričal: — Vína! Uršuľa, hej, kdeže ste?
   </p>
   <p>
    Namiesto Uršule, ktorá sa bola von vygúľala, vstúpil do chyže Vít, a keď sa obzrel po
         mieste, zložil remenicu a zasadol si pokojne práve na to miesto, kde sedeli predtým
         mešťania.
   </p>
   <p>
    — Vitaj, chlapče, čo to nesieš v tej truhlici? — spytoval sa jeden divým krikom. — To je
         vari olejkár! — zvolal druhý. — Ukáž, čo to nesieš a daj nám z toho! — domŕzal tretí. A
         krpatý bradáč bral sa rovno k remenici. Ale Vít si položil remenicu vedľa seba a smelo
         odpovedal: — Som učeň povestného olejkára Hrabovca a idem na zámok vášho slávneho pána
         Matúša. Teda myslím, že na matúšovských zemiach nájdem všade pokoj a bezpečnosť. Čo chcete
         so mnou a kto ste?
   </p>
   <p>
    Mešťania žmurkli na seba a mladší skočil medzi samopašnú zberbu a okríkol ich: — Dajte
         pokoj šuhajovi, nech si odpočinie, krčma je pre každého! — Ale potom obrátil sa k Ondrovi a
         dohováral mu, aby ho teraz len nechal. — Vyzviem sa ja ľahko od neho, či má čo, či nie;
         načo by sme bežali s bubnom na zajaca, — takto končil svoje reči.
   </p>
   <p>
    — Ten sa rozumie nášmu remeslu! — hovoril Ondro potichu svojim a zavádzal im inakšie
         reči a zábavky.
   </p>
   <p>
    Mladší mešťan si sadol vedľa Víta a začal dôverný rozhovor: — Nebojte sa, bratko, —
         hovoril mu tichým hlasom, — v okolí Trenčína sa vám nič nesmie stať. Ja som mešťan a rád sa
         v mestskom chotári starám o bezpečnosť pocestných ľudí. Vy ste teda učeň povestného
         Hrabovca? Hm-hm, to je pekne. A čo idete na zámok?
   </p>
   <p>
    Vítovi sa tento mladý človek celkom páčil. Ako úprimného a otvoreného syna prírody
         zaujalo ho priateľstvo neznámeho mešťana. Nuž pritiahol sa k nemu bližšie a úprimne
         vyjavoval pred ním svoje povolanie: — O Hrabovcovi sa veľa rozpráva, — pokračoval Vít vo
         svojej reči, ktorú bol začal s mešťanom, — ale viac sa bude o ňom hovoriť neskôr. Ja som
         jeho učeň a myslím si o sebe, že i ja pomôžem zvýšiť jeho slávu. Na Trenčín nesiem Matúšovi
         jeho dary, lebo viete, že Hrabovec je u samého Matúša vo veľkej milosti. A že bol dlho
         kdesi na ďalekých cestách, chce sa mu zavďačiť akýmisi drahými, veľmi kumštovnými darmi,
         ktoré ja teraz donášam spolu s masťami a olejčekmi a mám odovzdať Matúšovi.
   </p>
   <p>
    — A čože sú to za dary? — spytoval sa mešťan, dávajúc dosť jasne najavo, že mu ide o to,
         aby zvedel, aké sú dary uchystané pre Matúša.
   </p>
   <p>
    — Ja sám som tie dary nevidel, ale majú to vraj byť voskové sviece a pekný nôž s
         vidličkami, na ktorých je vraj veľa zlata a perál, a akési pekné obrazy. Má to vraj byť
         čosi pekné. A okrem toho, rozumie sa, voňavé masti a olejčeky. Matúš že má v tom zaľúbenie
         a rád vonia Hrabovcove zmiešaniny a rozličné odvary. No… tu to máte všetko. Hoci som nemal
         vyzradiť, čo mi zveril majster, ale svojmu obrancovi som bol povinný ukázať, že ho milujem
         a dôverujem mu.
   </p>
   <p>
    Mešťan by sa bol ešte chcel dačo spýtať, ale sa bál, aby nepadol u Víta do podozrenia,
         že je dákym vyzvedačom. Začal teda tým, že oznámil Vítovi, že teraz darmo pôjde na zámok,
         lebo Matúš náhle odišiel. Ale práve toto mu dopomohlo k vyžiadanej zvesti. Chcel totiž
         zvedieť, či tie dary ponesie naspäť, či nie. Vít sa zaradoval tej správe. — Aspoň sa skôr
         uvidím s drahou hviezdou mojej duše! — hovoril mešťanovi takmer detským hlasom. — Keď je
         Matúš nie doma, odbavím sa ja chytro na zámku.
   </p>
   <p>
    Mešťan mal radosť z Víta, lebo sa mohol úfať, že sa všetko dozvie o Hrabovcovej
         domácnosti, na čom, zdalo sa, muselo mu veľa záležať. Ale Vít zamĺkol a len po chvíli
         pokračoval v reči, jadrno ako predtým: — Veď vari znáte starého zlatníka? Tam býva neďaleko
         hornej brány, u toho mám všetko nechať. Ale čo povie môj gazda, veď som ja mal ísť, tuším,
         zaraz na Trenčín. A či dávno odišiel trenčiansky pán? — Takto trúsil slovo za slovom
         zamyslený Vít, pretierajúci si rukou čelo. Mladého mešťana myklo, keď tento spomenul
         zlatníka a akoby mal všetkého dosť, nezostal dlho pri Vítovi, ale vstal, kývol svojmu
         starému kamarátovi a vo chvíli sa obaja stratili.
   </p>
   <p>
    Vít sedel zamyslený pri stole. Zdivočená chasa už tiež prestávala od nezdoby. Daktorí aj
         spali, vystretí po laviciach a stoloch a iní lalotali opitými jazykmi. Slnko zapadalo a nad
         Sokolicami počali sa zbierať čierne oblaky. Vít sa prebudil zo svojho zamyslenia, a keď
         nevidel pri sebe mešťana, pripäl si remenicu, zaplatil ospalej Uršuli a poberal sa z krčmy
         chodníkom do hory, ktorá sa ťahala k Trenčínu.
   </p>
   <p>
    Za krčmou bola búda posplietaná z hrabiny a zo všelijakých zelín a podopretá silnými
         bukovými stĺpmi. Mladý mešťan vybehol zadnými dverami z krčmy a starší sa ponáhľal za ním.
         V tejto búde sa obaja zišli.
   </p>
   <p>
    — On je, on je! — začal hovoriť mladý človek udivenému starému. — Hrabovcov učeň už mal
         byť dávno na zámku, ale má naložené nechať dary u richtára, „vraj u starého zlatníka“, nôž,
         vidličky, voskové sviece, slovom… je to on, od slova do slova! Teraz len chytro, chytro,
         robme poriadky na oslobodenie Matúša!
   </p>
   <p>
    — Syn môj, čo je tvoja rada? Ja v tej náhlivosti neviem, čo si myslieť! — odpovedal
         starec.
   </p>
   <p>
    — Poviem Ondrovi, — navrhoval uradostený mladší, — aby ho bežali ozbíjať, že má drahé
         veci, a my ho potom… — Ale tu pretrhol ich reči ten plecnatý, nízky a zarastený chlapík:
   </p>
   <p>
    — Hej, sto bohov do vás! No, veď vás my naučíme! — a chystal sa do mladšieho. Ale ten sa
         zvrtol a tak ho capil po nose, že sa priam zvalil do svojej krvi. A tu skočili do krčmy.
         Krčma bola ako vymetená. Ani lúpežnej zberby, ani úbohého Víta viac nebolo. Len lícnatá,
         tučná Uršuľa so žltými obrvami a červeným nosom stála prostred chyže.
   </p>
   <p>
    — Preboha, schovajte sa! — volala na prichodiacich. — Oni vás zabijú! To je divá zberba,
         ja sama si nemôžem pomôcť! A najmä na vás, pán Zlatovský, je divý Ondro rozjedovaný. Všetci
         bežali za tým mládencom… Chudák! Schovajte sa, kým nepríde jeden z nich, čo zostal, aby vás
         striehol. — Celá sa zapotila, kým vydala tieto slová z tučného, hneď na pleciach
         vyrasteného hrdla.
   </p>
   <p>
    Noc sa už celkom zgúľala z čiernych hôr na považskú dolinu.
   </p>
   <p>
    Mešťania nelenili. Vytiahli svoje široké paloše a zastrčili ich za remenné pásy. V
         rukách s hodnými tĺkmi vystrelili bez slova z chyže a utekali, čo len mohli pary dolapiť,
         popod seče, kadiaľ zbližoval chodník cestu k Trenčínu.
   </p>
   <p>
    Toho času tiekol Váh hneď poza múry Trenčína, kde teraz stoja domy, tvoriac dosť dlhú
         uličku, stavanú nerovno pre výlevy Váhu, ktorá vedie von spomedzi mestských múrov. Ako sa
         brali spomenutí mešťania od seči k Váhu, začuli Vítov úzkostlivý krik. Tu sa poponáhľali, a
         práve keď sa mali cez úzku cestičku preraziť, aby sa Vítovým hlasom čím skôr dotrielili na
         miesto nešťastia, začuli Ondrov hovor. Zastali pod širokým dubom. Traja prebehli okolo
         nich. Ondro niesol Vítovu remenicu a so smiechom chroptal:
   </p>
   <p>
    — Nech ho len utopia, aby nebolo daromnej otázky, kto ho zabil. Hoci som mu mohol hneď
         nôž do hrtana vraziť, ale mne ide najviac o dôkazy, ktoré ukážem Čachtickému pánovi.
   </p>
   <p>
    Iba teraz prešla zima kosťami oboch mešťanov. Vyskočili na cestu a pod ich skokom
         zaprašťala hora. Práve na brehu Váhu dohonili zberbu, ktorá vliekla Víta. Ústa mal zapchaté
         a celý bez seba nechával sa zbojníkom, ktorí výskali a už mu aj hlavu obväzovali, aby sa
         tým ľahšie utopil. Ale mešťania udreli s krikom, hvizdom a klianím na zbojníkov. Zlatovský,
         to jest ten mladší, vrazil nôž do záhlavia prvému, Vítom zaneprázdnenému lotrovi, a starší
         rozrážal hlavy preľaknutým chalanom ťažkými údermi svojho tĺka. Janko vychytil smelou rukou
         Víta zberbe a starý Vážecký ťal tĺkom a nožom okolo seba, až sa rozpŕchli diví noční
         vrahovia.
   </p>
   <p>
    Nocou a v tichom daždi brali sa traja po brehu Váhu k hornej bráne Trenčína. O chvíľu sa
         na podstení ohlášali kroky, ale onedlho stratili sa postavy v nočných temnotách a ohlas
         krokov onemel medzi peknými trenčianskymi domami.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2578159" name="ftn.id2578159">
        31
       </a>
       ]
      </sup>
      <span class="emphasis">
       <em>
        o zapadnutej sláve Veľkej Moravy
       </em>
      </span>
      — prvého národného štátu
               predkov Čechov a Slovákov v 9. stor., ktorý významne zasiahol do politických,
               kultúrnych a hospodárskych dejín strednej Európy
     </p>
    </div>
    <div class="footnote">
     <p>
      <sup>
       [
       <a class="para" href="#id2578356" name="ftn.id2578356">
        32
       </a>
       ]
      </sup>
      <span class="emphasis">
       <em>
        zlatovské
       </em>
      </span>
      — víno zo Zlatoviec, dediny na západ od
               Trenčína
     </p>
    </div>
    <div class="footnote">
     <p>
      <sup>
       [
       <a class="para" href="#id2578491" name="ftn.id2578491">
        33
       </a>
       ]
      </sup>
      <span class="emphasis">
       <em>
        Moravčík
       </em>
      </span>
      — t. j. Václav III. O jeho kandidatúre na uhorský
               trón sa Václav II. dohodol s Čákovou stranou v Hodoníne na Morave r. 1301.
     </p>
    </div>
    <div class="footnote">
     <p>
      <sup>
       [
       <a class="para" href="#id2578595" name="ftn.id2578595">
        34
       </a>
       ]
      </sup>
      <span class="emphasis">
       <em>
        róbertovci
       </em>
      </span>
      — prívrženci Karola Róberta
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578965">
       </a>
       7
      </h2>
     </div>
    </div>
   </div>
   <p>
   </p>
   <p>
   </p>
   <p>
   </p>
   <div class="blockquote">
    <blockquote class="blockquote">
     <p>
     </p>
     <div class="literallayout">
      <p>
       <br/>
       <span class="emphasis">
        <em>
         Z ktorých postavy, držania a chodu
        </em>
       </span>
       <br/>
       <span class="emphasis">
        <em>
         poznať, že božstva musia byť sluhovia.
        </em>
       </span>
       <br/>
       J. Rimavský
       <br/>
      </p>
     </div>
     <p>
     </p>
    </blockquote>
   </div>
   <p>
   </p>
   <p>
   </p>
   <p>
    Kým na Dolniakoch panovala veselosť, zjavné, verejné a obecné rokovania o veciach, v
         Tatrách diali sa smutné a tajné veci. Toho roku, totiž 1301, v Stolnom Belehrade kládol Ilmur,
    <sup>
     [
     <a class="footnote" href="#ftn.id2579015" name="id2579015">
      35
     </a>
     ]
    </sup>
    kaločský arcibiskup, uhorskú korunu na hlavu Václava III.,
    <sup>
     [
     <a class="footnote" href="#ftn.id2579037" name="id2579037">
      36
     </a>
     ]
    </sup>
    syna českého kráľa Václava II. Hneď po náhlej smrti Ondreja III., posledného
         dediča uhorskej koruny z arpádovského plemena, vybral sa Matúš Trenčiansky ako krajinský nádvorník
    <sup>
     [
     <a class="footnote" href="#ftn.id2579056" name="id2579056">
      37
     </a>
     ]
    </sup>
    a najmocnejší uhorský veľmož s hojným vyslanstvom do Prahy. Tento velikáš
         politického sveta svojich čias ukázal Václavovi II. všetky svoje výhľady do budúcnosti,
         odkryl pred jeho očami všetky svoje úmysly, ktorými sa zaoberal jeho veľký duch. Lesk a
         sláva, v akej sa zjavil najväčší veľmož Uhorska na dvore slávnych Přemyslovcov,
    <sup>
     [
     <a class="footnote" href="#ftn.id2579082" name="id2579082">
      38
     </a>
     ]
    </sup>
    a povesť jeho mena, ktorá ho predchádzala, získali mu v Prahe najčestnejšie
         miesto. Sám Václav nevedel sa s ním dosť nazhovárať; sami dvaja trávili dlhé hodiny. A
         Matúš bol spokojný so všetkým, čo našiel u Václava II., primerané svojim úmyslom, lebo
         našiel v ňom človeka, dobrého všetkými vlastnosťami, a panovníka obohateného a rozohriateho
         nad všetko láskou k slovanskému národu. Iste z tej lásky prijal Václav poľskú korunu. Hoci
         sa Matúš zarmútil, keď musel uznať, že Václav II. sám nemôže prijať uhorskú korunu, ale tým
         väčšmi ho potešilo, keď videl, že kráľ je naklonený dať svojho syna Václava III. za
         uhorského kráľa. Teda uhorské vyslanstvo zaraz odovzdalo v mene celej krajiny moc a
         kráľovskú hodnosť mladučkému Václavovi. A kráľovský otec slávnostne odovzdával svojho syna
         za prítomnosti českého panstva a krajinského úradníctva Matúšovi Trenčianskemu. Tak dodalo
         vyslanstvo na fakcie a rozkolníctva rozorvanej uhorskej krajine kráľa a spomenutého roku
         pomazal Ilmur jeho hlavu za vyvolenú hlavu na tróne uhorského kráľovstva.
   </p>
   <p>
    Kaločský Ilmur bol najsilnejšou podporou Matúšových úmyslov. Títo dvaja ľudia boli
         strážnymi anjelmi celej krajiny a požehnaní proroci menovite zanedbaného a vždy väčšmi
         upadajúceho slovenského ľudu. Matúš chcel Václava korunovať v Nitre ako v meste niekdajšej
         slávy a moci slovenských panovníkov, aby tým ukázal slovenskému ľudu akoby v temnej noci
         rozžiarenú fakľu, za ktorou sa má brať duch opusteného pokolenia, ale tichý anjel,
         kráčajúci po jeho boku, požehnaný Kaločský Ján, nepokladal ešte prítomný vek za dospelý.
         Videl čistejším zrakom, čo Matúš nemohol vidieť pre prudké sily svojich zlatých nádejí.
         Hoci dobre vedel, že osvetlená veža na mori vykonáva výborné služby plavcom, boriacim sa v
         nočných temnotách s vlnami, vedel dobre aj to, že smelý príklad ukazuje cestu svätých
         úmyslov, ktorou kráčajú veľkí duchovia, ale vedel aj to, že všetko má svoj čas. Na Dolnej
         zemi bol ľud viac-menej naklonený Róbertovi, teda, keby bolo bývalo korunovanie v Nitre,
         bolo by to zreteľným vystúpením proti nim. Matúšovi veľa záležalo na tom, aby bola táto
         slávnosť čo najveľkolepejšia. Preto bol Václav korunovaný podľa starého zvyku v Stolnom
         Belehrade a aby úplne dosiahol svoj cieľ, poradil mladému Václavovi, aby po korunovaní
         vyšiel na koni medzi ľud a aby sa ukázal na uliciach. Týmto si Václav natoľko získal ľud,
         že úplná spokojnosť zavládla i v srdciach, ktoré mu neboli naklonené. Tento zvyk zachovával
         sa podnes pri slávnostiach korunovania uhorských kráľov. A že táto slávnosť v Stolnom
         Belehrade tak výborne pôsobila na zmýšľanie ľudu, Ilmur a Matúš Trenčiansky preniesli a
         rozšírili toto divadlo až po Budín.
    <sup>
     [
     <a class="footnote" href="#ftn.id2579196" name="id2579196">
      39
     </a>
     ]
    </sup>
    V Budíne vydržiavali sa slávnosti a kvasy na poctu a slávu novokorunovaného
         kráľa. A keď sa Václav počal zjavovať aj po budínskych uliciach na sivkovi v lesku celej
         krásy a dôstojnosti vrodenej přemyslovskému pokoleniu, nebolo konca výskaniu, radosti a
         plesom. Tento posledný Přemyslovec
    <sup>
     [
     <a class="footnote" href="#ftn.id2579216" name="id2579216">
      40
     </a>
     ]
    </sup>
    prijímal prejavy lásky, úcty a oddanosti všetkých stavov a rádov. A posledná
         hodinka zdala sa byť búrkou.
   </p>
   <p>
    Celý Budín bol na nohách v radosti a rozkošiach nad pokojným položením krajiny. Ale
         hlavní pôvodcovia týchto radostí a slávností, Matúš a Ilmur, sedia smutní na Budínskom
         zámku. Aspoň by bol každý z veselých Budínčanov smútkom pomenoval ich tiché držanie sa.
         Pozrimeže trochu do slávneho zámku.
   </p>
   <p>
    Od severu na južnú stranu prestiera sa ohromná skala, na ktorej je vybudovaný Budín a na
         čele, vyčnievajúcom na južnej strane, trčí, akoby hviezdy dosahoval, ohromný, veľký,
         premocný zámok. Prostred zámku je nádherná palota, ktorej tri veľké okná hľadia od východu
         na Dunaj a na Pešť, v tie časy chatrné mestečko, a z nich tratí sa oko po ďalekej rákošskej
         pustatine. Tu v tejto palote sedia dvaja najväčší ľudia krajiny, Ilmur a Matúš.
   </p>
   <p>
    Ilmur sedel v širokej, pohodlnej stolici. Šedivé vlasy vinuli sa mu po čiernom hodvábnom
         plášti pozapínanom od hrdla až po nohy. Túto velebnú postavu krášlila alabastrová, silná a
         ako na anjelstvo povolaná tvár s hlbokým, veľkým výrazným okom. Hneď na prvý pohľad vidieť
         v ňom kňaza, na Matúšovi rytiera. Ale na oboch spočíva živý anjel posvätnosti, živé
         svedectvo vyššej služby na stranách tejto časnosti. Veľké čierne oblaky, dvíhajúce sa z
         bieleho mora k jasným nebesám, to boli Ilmurove oči, ktorými hľadel oknom do ďalekej
         krajiny, rozvíjajúcej sa pred ním. Mlunné,
    <sup>
     [
     <a class="footnote" href="#ftn.id2579292" name="id2579292">
      41
     </a>
     ]
    </sup>
    sivé chmáry, hrnúce sa prostriedkom pošmúrneho neba na veľkých gučiach, to boli
         oči Matúšove, blúdiace po veľkej palote.
   </p>
   <p>
    Ale duch oboch letel za medze a hranice prítomnosti, do nevyspytateľnej ríše budúcich
         osudov krajiny a národa. Jednako bol to vek požehnaný, keď vedel v búri všetkých neprávostí
         vyviesť takéto postavy na svet.
   </p>
   <p>
    Pod zámkom ťahá sa ulica, volali ju Dunajskou. Touto ulicou sa zbieral ľud s krikom a
         veselým výskaním. Ilmura to vytrhlo z hlbokého premýšľania. Naklonil sa a pozrel na zástupy
         veselého ľudu, ktoré mali vo svojom strede Václava a dotýkali sa jeho plášťa a koňa.
   </p>
   <p>
    — Matúš môj, bola to šťastná myšlienka, — prehovoril dôstojný arcibiskup, odkročiac od
         okna, — ukázať ľudu kráľa. Tým sa iste vyjavilo jednak to, že chceme, aby bol kráľ otcom,
         ktorý zná svoje dietky a je im naklonený, jednak to, že práve my dávame krajine takéhoto
         kráľa!
   </p>
   <p>
    — Znám tento ľud, — odpovedal peknoduchý Matúš, — musel som prísť na túto myšlienku v
         tomto búrlivom a nespútanom veku.
   </p>
   <p>
    Potom Matúš upozorňoval Ilmura na mnohé okolnosti a búrky, ktoré teraz môžu a majú
         nastať a o ktorých práve rozmýšľal. Ale ich duchovia prenášali jednaké starosti. Po dlhom
         hovore prejal reč Ilmur a vážnym hlasom rozprával:
   </p>
   <p>
    — Veď teraz som myslel sám na tie veci, ale nechcel som o tom začať, aby som ti nerobil
         starosti, a niežeby som mal strach o seba pri podporovaní tvojich úmyslov, tvojich veľkých
         cieľov. — Takto odpovedal arcibiskup na Matúšovo nadrieknutie, či ho pápež nebude chcieť
         vyobcovať z cirkvi a zbaviť hodnosti preto, že korunoval Václava, nedržiac sa
         Karolróbertovej strany. Matúš chcel istotne zvedieť, či aj v tomto kroku, ako v každom
         inom, zostane Ilmur Ilmurom. — Ale s tebou, — pokračoval Kaločský Ján, — neľakám sa ničoho,
         som hotový na všetko, nech to len priblíži svet k uskutočneniu tvojich veľkých cieľov.
   </p>
   <p>
    — Neboj sa, velebný Ilmur, — hovoril istým hlasom Matúš, — v mojom ďalekom panstve, v
         krajoch obživených mojím hlasom, je tvoje meno nerozlučiteľné s mojím. Čo ešte miestami
         drží s Róbertovcami, to sa roztopí pod horúcim bleskom tvojho duchovného slova a pod silným
         úderom mojej svetskej moci. Kňazstvo je tvoje, rytierstvo moje. A že my dvaja jedno sme,
         jedna je duchom i mečom dŕžava Matúša Trenčianskeho! Že pápež vydá bulu, keď sa dozvie, že
         sme korunovali Václava, je isté. Preto bleskom pápežskej buly, ničiacej samostatnosť
         života, musíš ty predísť životnou bulou, ktorá má vzkriesiť náš ľud. Sadni a píš
         circulares!
   </p>
   <p>
    Ilmur sadol bez otáľania, ako mal v obyčaji, kedykoľvek rokoval s Matúšom, poznajúc v
         jeho myšlienke svoje vlastné zmýšľanie, a písal.
   </p>
   <p>
    Matúš si zastal k severnému oknu a hádzal ostrým zrakom po ďalekej kráľovskej obore,
         ktorá sa rozprestierala konča zámku na severnú stranu, a jeho duša pohrúžila sa zas do
         hlbokého nazerania na budúcnosť slovenského národa.
   </p>
   <p>
    Ilmur písal po hodnej chvíli: „Dabam Budae anno recuperatae salutis humanae millesimo
         tercentesimo primo. Joannes…“
    <sup>
     [
     <a class="footnote" href="#ftn.id2579441" name="id2579441">
      42
     </a>
     ]
    </sup>
    atď., a prečítal Matúšovi arcibiskupské circulares, v ktorých posilňoval
         cirkevné vrchnosti a úrady, prebúdzajúc ich zároveň k vernosti a poddanosti zákonitému
         kráľovi a posmeľujúc ich v čase azda búrlivom kráľovskou pomocou a veľkou mocou palatína
         krajiny, Matúša Trenčianskeho. Keď Ilmur prečítal pastiersky list, padol mu Matúš na prsia
         a bozkával šľachetného horlivca. Obaja prelievali slzy tej rozkoše, ktorá sa dostáva tým
         ľuďom, čo bez zisku a pozemských ohľadov posväcujú sa dobru ľudského pokolenia.
   </p>
   <p>
    Ale sotva dokonali títo veľkí ľudia jednu robotu, už na jedného z nich dovalila sa
         druhá. Prišli totiž poslovia z Trenčína a zatriasli Matúšovým srdcom. S ustrnutím počul
         hrozné zvesti, že Čachtického, ktorého miloval, nieto viac na svete. Tematínsky zámok že je
         ozbíjaný a jeho statný majiteľ zmizol, že celý Trenčín je rozdvojený a róbertovská strana
         víťazí v ohradách mesta a ešte veľa iných, hneď hroznejších, hneď nepatrnejších správ a
         chýrov prerážalo jeho srdce.
   </p>
   <p>
    Teda nebolo času na zábavu. Ilmur dal sväté požehnanie najväčšiemu hrdinovi storočia a
         prijal od neho rady na budúce kroky. Tak sa rozžehnal Matúš s Budínom a vyprevádzaný
         víťazoslávnym sprievodom všetkých stavov a rádov, ponáhľal sa s hojnou čeľaďou k brehom
         Váhu a k nedobytným hradbám dedičného zámku Trenčína.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2579015" name="ftn.id2579015">
        35
       </a>
       ]
      </sup>
      <span class="emphasis">
       <em>
        Ilmur, kaločský arcibiskup
       </em>
      </span>
      — aj Ján Kaločský. Hurbanova
               idealizácia Matúšových vzťahov s vysokou cirkevnou hierarchiou, s ktorou žil v
               ustavičných rozbrojoch, lámajúc ich odpor násilím. Nad Matúšom vyhlasovali jednu
               cirkevnú kliatbu za druhou; jeho najväčšími nepriateľmi boli ostrihomský arcibiskup
               Tomáš a nitriansky biskup Ján.
     </p>
    </div>
    <div class="footnote">
     <p>
      <sup>
       [
       <a class="para" href="#id2579037" name="ftn.id2579037">
        36
       </a>
       ]
      </sup>
      <span class="emphasis">
       <em>
        Václav III.
       </em>
      </span>
      — (1289 — 1306), český kráľ v r. 1305 — 1306,
               uhorský kráľ Ladislav V.
     </p>
    </div>
    <div class="footnote">
     <p>
      <sup>
       [
       <a class="para" href="#id2579056" name="ftn.id2579056">
        37
       </a>
       ]
      </sup>
      <span class="emphasis">
       <em>
        nádvorník
       </em>
      </span>
      — nádvorný župan, najvyšší kráľovský, potom aj
               krajinský hodnostár, neskorší palatín (comes palatinus). Slovo pochádza z
               veľkomoravskej administratívnej terminológie.
     </p>
    </div>
    <div class="footnote">
     <p>
      <sup>
       [
       <a class="para" href="#id2579082" name="ftn.id2579082">
        38
       </a>
       ]
      </sup>
      <span class="emphasis">
       <em>
        Přemyslovci
       </em>
      </span>
      — český panovnícky rod, založený podľa povesti
               kniežaťom Přemyslom Oráčom a Libušou. Vládli od 9. stor. do r. 1306 (smrť Václava
               III.).
     </p>
    </div>
    <div class="footnote">
     <p>
      <sup>
       [
       <a class="para" href="#id2579196" name="ftn.id2579196">
        39
       </a>
       ]
      </sup>
      <span class="emphasis">
       <em>
        Budín
       </em>
      </span>
      — sídlo uhorských kráľov
     </p>
    </div>
    <div class="footnote">
     <p>
      <sup>
       [
       <a class="para" href="#id2579216" name="ftn.id2579216">
        40
       </a>
       ]
      </sup>
      <span class="emphasis">
       <em>
        posledný Přemyslovec
       </em>
      </span>
      — Václav III., ktorý nastúpil na český
               trón ako šestnásťročný (r. 1305) po náhlej smrti otca Václava II. O rok nato ho
               zákerne zavraždili v Olomouci, ním vymrel rod Přemyslovcov.
     </p>
    </div>
    <div class="footnote">
     <p>
      <sup>
       [
       <a class="para" href="#id2579292" name="ftn.id2579292">
        41
       </a>
       ]
      </sup>
      <span class="emphasis">
       <em>
        mlunný
       </em>
      </span>
      — (zastar.) elektrický, tu vo význame búrkový oblak
               (mluniť sa = blýskať sa)
     </p>
    </div>
    <div class="footnote">
     <p>
      <sup>
       [
       <a class="para" href="#id2579441" name="ftn.id2579441">
        42
       </a>
       ]
      </sup>
      <span class="emphasis">
       <em>
        Dabam Budae…
       </em>
      </span>
      — (lat.) Vydal som v Budíne tristo prvého roku
               od dosiahnutia spásy ľudstva.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2579496">
       </a>
       8
      </h2>
     </div>
    </div>
   </div>
   <p>
   </p>
   <p>
   </p>
   <p>
   </p>
   <div class="blockquote">
    <blockquote class="blockquote">
     <p>
     </p>
     <div class="literallayout">
      <p>
       <br/>
       <span class="emphasis">
        <em>
         Jeśli się kiedy wydarzy,
        </em>
       </span>
       <br/>
       <span class="emphasis">
        <em>
         že się lotr z lotrem skojarzy:
        </em>
       </span>
       <br/>
       <span class="emphasis">
        <em>
         Biedny lud, smutni anjeli,
        </em>
       </span>
       <br/>
       <span class="emphasis">
        <em>
         tylko się, djabel weseli.
         <sup>
          [
          <a class="footnote" href="#ftn.id2579534" name="id2579534">
           43
          </a>
          ]
         </sup>
        </em>
       </span>
       <br/>
       <br/>
       <span class="emphasis">
        <em>
         Jak skamenená socha stojí,
        </em>
       </span>
       <br/>
       <span class="emphasis">
        <em>
         a jakby v prsiach vytlelý
        </em>
       </span>
       <br/>
       <span class="emphasis">
        <em>
         nežil mu duch, dýchnut sa bojí.
        </em>
       </span>
       <br/>
       K. Kuzmány
       <br/>
      </p>
     </div>
     <p>
     </p>
    </blockquote>
   </div>
   <p>
   </p>
   <p>
   </p>
   <p>
    Keď človek myslí, že sám sa najlepšie varuje, vtedy najskôr upadá, aby sa mu ukázala
         božia pomoc ako najpodstatnejšia a najpotrebnejšia. Tak sa stalo aj Vítovi. Spomenutá
         udalosť nielenže ho ochránila, hoci sa mu predstavovala ako nešťastie, ale práve táto
         príhoda ho akoby uviedla do sveta a novým pohybom a obratom pomkla jeho život dopredu a na
         inú cestu. Okrem toho na túto udalosť opiera sa nesčíselné množstvo iných osudov a
         okolností, takže len na konci budeme môcť vidieť, ako zasahuje božia moc v zmätku ľudských
         hračiek a ruvačiek a kladie neprávosti za prostriedky dobrého ducha, za nástroje potrebné
         pre vyššie ciele. Ale nám na tomto mieste treba zvedieť iba to, čo sa stalo s Vítom.
   </p>
   <p>
    Sám nevedel, kam ho viedli neznámi mešťania. Ráno sa našiel na posteli v malej chyžke.
         Po hroznom pasovaní sa so zbojníkmi a po oslobodení mešťanmi, ktorým on pripisoval svoje
         nešťastie, doviedli ho do domu, v ktorom, všetok zmorený, sladkým snom a pokojným
         odpočinutím znova okrial a zmocnel.
   </p>
   <p>
    Toho času stával sa Trenčín neverný Matúšovi, za príkladom a pod vedením vtedajšieho
         mestského richtára, starého zlatníka, a začal sa pripájať k strane Róbertovej. Ale boli
         mešťania, ktorí úzkostlivo a usilovne pozorovali všetky kroky podozrivých ľudí,
         zachovávajúc vernosť pánovi Trenčína. K takýmto prináležali, ba stáli na ich čele, Vážecký
         a jeho zať, Janko Zlatovský, v ktorých dome bol schovaný aj Vít. Dlho ho nechceli pustiť,
         bojac sa, že by sa mohli prezradiť ich ciele. Ale aby sme rozumeli celému výjavu pod
         Sokolicami, musíme vedieť, že Vážecký vypočul tajnú zmluvu, ktorú mal starý zlatník s
         Hrabovcom, z ktorej sa dozvedel opísanie Víta aj vecí, ktoré niesol. Teda naňho striehli a
         chceli všetko utajiť, kým by sa vrátil Matúš. No medzitým, čo oni držali stráž nad Vítom,
         vzbúrila sa róbertovská zberba a dlho víťazila v ohradách Trenčína. Starý zlatník dobre
         šípil skrytú moc Vážeckého a Janka Zlatovského, preto ich tajne zlapal a hodil do hlbokého
         väzenia na mestskom dome. V tom zmätku sa Vít vyslobodil a uháňal do hôr, kde bolo jednak
         jeho potešenie, jednak ho čakalo horšie väzenie, než bolo to, v ktorom ho z priateľstva k
         Matúšovi držali spomenutí statoční mešťania.
   </p>
   <p>
    Tichým večerom pri krásnom svetle mesiaca kráčal Vít hrabovou dolinou k domu svojho
         pána. Hlavu mal plnú najčernejších myšlienok. Teraz po prvý raz videl, že je opustený v
         širokom svete. Už i tá slabá podpora jeho doterajšieho života, totiž Hrabovcova ochrana,
         rozpadávala sa pod ním. Tušil, že olejkárova bytosť nie je v porozumení s dobrými duchmi.
         Čím skôr sa oslobodiť, to bola jediná myšlienka, ktorou sa kriesila a rozohňovala jeho
         duša. A tu zjavovala sa jeho očiam Ľudmila v zlatom lesku svojej krásy ako bohyňa jeho
         budúcnosti. Seba už videl ako samostatného lekára, v duchu mal vystavaný dom na pustých
         považských horách, ktoré kraje žili mu v povestiach plné obrazov a postáv minulých veľkých
         časov. Už sa videl oslavovaný po mestách a horách, v nádherných zámkoch pri boku s
         anjelskou Ľudmilou…
   </p>
   <p>
    Tichý večerný vetrík mu chladil tvár, červenajúcu sa v ohni prudkej krvi a bolo mu
         pritom tak dobre, že by nebol dbal takto presnívať celý život. Ale ako sa približoval k
         samému domu, začalo mu prichodiť na myseľ, čo ho čaká doma. Hneď bol v strachu nad tým, čo
         mu povie Hrabovec, keď tak zle vykonal zverenú mu službu, hneď ho hrýzlo svedomie, či je to
         predsa len pravda, čo mu Zlatovský vyjavil o daroch, hneď ho zas trápila starosť, ako sa
         vyslobodí, a pred očami mu stála Ľudmila, anjel jeho života, na ktorú doma ani pozrieť
         nesmel. V tomto tráplivom rozpoložení začul hovor chlapov, blížiacich sa z druhej strany k
         Hrabovcovmu domu. Mysliac, že to idú zas dáki neznámi hostia k Hrabovcovi, lebo večerný a
         nočný čas bol časom rokovania s olejkárom, nechcel vstúpiť práve do jeho chyže, ale šiel do
         svojej chyžky, ktorá bola spojená s pracovňou, hoci tak, že do oboch viedli zvonku jedny
         dvere. Ale ako sa tamtí dvaja približovali k domu, hneď zmĺkli, a keď prešli na prstoch pod
         bránu, ponáhľali sa rovno za Vítom. Vít v pomätenosti svojich myšlienok, ani sám nevediac,
         čo robí, otvoril dvere na pracovni, zamkol znútra, kľúč schoval a prostriedkom pracovne
         vbehol do svojej malej chyžky. Ale sotva vkročil zamyslený Vít do svojej chyže, už sa
         otvorili za ním dvere, a keď obaja chlapi vošli, spustili zámku znútra, takisto ako on, a
         zastrčili závorku.
   </p>
   <p>
    Večer rozostrel tmu po horách a v olejkárovej pracovni sa rozžal veľký kahanec. Zavreli
         okenice a jeden z príchodiacich nakukol, ale len povrchne, aj do Vítovej chyžky, na ktorej
         on zabudol zavrieť dvere.
   </p>
   <p>
    — No tak, už sme sami! — povedal po tom všetkom jeden z nich. Bol to sám olejkár a tomu
         druhému podával pohodlnú legátku,
    <sup>
     [
     <a class="footnote" href="#ftn.id2579727" name="id2579727">
      44
     </a>
     ]
    </sup>
    núkajúc ho, aby si sadol. Ale čo neurobil Vít v tomto sprisahaní nemilosrdných
         príhod a okolností! Akoby ho boli strely hromu porazili a pripravili o všetky zmysly, tak
         stál v kútiku primrazený a upadal vždy do väčšieho a väčšieho záhatia. Už pri zamykaní
         dverí poznal Hrabovcov hlas a chcel odomknúť, ale že sa v pracovni blížili kroky, nechal
         tak a bežal do svojej chyže. Keď Hrabovec otváral dvere, prišlo mu na um, že sa ohlási, no
         neskoro sa zberal z ľaknutia a olejkárovo starostlivé zamykanie dverí uviedlo jeho myseľ do
         nového zmätku, a keď Hrabovec pozavieral okenice a nakukoval do jeho chyže, už bol
         odhodlaný, že priskočí k nemu a vysvetlí mu, ako sem prišiel. Ale práve keď sa k tomu mal,
         prenikol ho hlas olejkára, taký hrozný jeho duši. Kým toto trvalo, ten druhý, čo prišiel s
         olejkárom, pozhadzoval sa z hábov a zastal prostred chyže, starý, zhrbený, chudý, vycivený,
         s krkom do pliec stlačeným, s tenkým končitým nosom a s bradavicou na hornej gambe. Láskavý
         čitateľ už vie, že to bol starý zlatník z Trenčína. Vygúlil svoje malé oči a pokračoval v
         reči, ktorú mal s Hrabovcom sem idúc.
   </p>
   <p>
    — Lebo keď nedokonáš, čo si počal, skazíš aj to, čo si už urobil na pomstu sveta.
   </p>
   <p>
    — Hej… veď by ja bol rád, keby som to mohol skaziť, čo som zlé narobil! — doplňoval jeho
         reč olejkár.
   </p>
   <p>
    — Ak chceš byť o hrdlo menší, nuž môžeš. Ale kdeže bude potom víťazstvo? To vezme diabol
         a svet! — Odrezal chytro zlatník.
   </p>
   <p>
    — Ale… — pokračoval olejkár, — to sa nedá. Lenže vieš čo, keď som sa ti podvolil proti
         Matúšovi, už sa ti nemôžem podvoliť proti Ilmurovi. S arcibiskupmi si nebudem začínať, na
         to je aj cesta do Budína ťažká. Matúš s Feliciánom pletú vraj na mňa osídla. Hej, plamene
         pekelné! To mu nesmiem odpustiť, hoci býval kedysi miláčikom mojej duše!
   </p>
   <p>
    — Hľa, na Matúša si vedel nastrojiť svoje jedy, pretože je spletený s Feliciánom, ktorý
         ti nič neurobil, ibaže ľúbi tvoju ženu a ona vari jeho, a Ilmura chceš tak nechať, ktorý,
         keď mohol sám kráľa korunovať proti vôli pápeža a proti vôli národa, teda…
   </p>
   <p>
    — Neblúzni! — vtrhol mu do reči Hrabovec. — Jadro národa ho chce. Sám Matúš bol pôvodcom
         korunovania a s ním všetko zemianstvo, okrem tam niekoľkých.
   </p>
   <p>
    — Veď aj tomu, že Matúš mohol riadiť a viesť korunovanie, si ty na vine s tvojím zajačím
         srdcom a babským svedomím. Keby si bol sám tašiel na zámok a strčil pod nos tomu synovi
         šťastia svoje olejčeky, zablysol svojím darovaným nožom a ožiaril Trenčiansky zámok
         jedovatým voskom, ako som ti radil, mohol Matúš ani do Čiech nechodiť, ani sa neukazovať s
         kráľom v Stolnom Belehrade. Ale pošleš bláznivého chlapca, ktorý sa najprv túla po zámkoch
         a zarába pre seba a naposledy príde neskoro a pripravia ho o tvoje mozole a nás o
         víťazstvo! Tu vidíš následky tvojho svedomia, tvojej úcty k Matúšovi, tvojej bezpečnosti a
         spoliehania sa na svojich pekných domácich!
   </p>
   <p>
    Všetky tieto reči sypali sa jedným prúdom zo zachrípnutého zlatníkovho hrdla a oči sa mu
         pritom blýskali ako mačacie a stlačený krk sa mu vztyčoval a naťahoval.
   </p>
   <p>
    — A kto vedel, že ten pankhart neposlúchne ? — odpovedal Hrabovec s jedom. — Ja som mu
         naložil ísť na zámok, a v mojom dome je môj rozkaz svätý! Ale čo sa teraz stalo, jedy
         zemské a plamene pekelné, to… — Tvár sa mu rozpálila, celého jeho tela zmocnila sa mdloba a
         klesol na stolicu. Zlatník mu s diabolským úsmevom podával vodu. O chvíľu sa Hrabovec
         zobral, ale podobal sa väčšmi smrti ako životu.
   </p>
   <p>
    — Hm… Aký je tvoj rozkaz svätý, — dorážal na olejkára krutý zlatník, nehľadiac na jeho
         mdlobu, — ako ťa poslúchajú tí tvoji domáci, alebo lepšie, ako za tvojím chrbtom vystreľujú
         svoje strely, to teraz dokázal Vít. Pomysli si pritom na Feliciána a Miladu i na tie
         kvietky tvojho života, Ľudmilu a Víta! Či rozumiete, pán Hrabovec?
   </p>
   <p>
    — Diabol, čo chceš? — kričal olejkár celou silou a na tvár mu vysadla celá jeho
         náruživosť a celé jeho zúfalstvo. — O všetkom môžem pochybovať, čo som len tvojim ústam
         veril, keď vidím, že máš svedomie takto trápiť svojho priateľa. Nútiš ma veriť vo
         vinovatosť mojej ženy, a naposledy môžem ešte aj o Vítovi pochybovať…!
   </p>
   <p>
    Zlatník, ako ho známe, nedal sa len tak slovami pohnúť. Ale teraz nemohol sa za dlhú
         chvíľu zobrať na reč a na odpoveď. No jednako, stiahnuc krk hlboko do pliec, takže sa
         zdalo, že mu hlava na nich leží, našiel slovo:
   </p>
   <p>
    — No, no… — hovoril úlisne, — veďže ma rozumej. Nejde mi o to, aby si uveril to lebo
         ono, ale aby si sa ubezpečil vo vernosti svojej ženy, aby si ešte naposledy aj v druhej
         láske, rozumieš, aj v druhej láske nebol nešťastný. Preto sa máš zbaviť Matúša, Feliciána a
         Ilmura. A čo sa týka Víta, o tom nepochybuj, za to ti stojím životom, že ho lapili
         róbertovci, že mu vzali remenicu a že ho vyslobodili dvaja utajení Matúšovi priatelia,
         ktorí boli takí podvodní, že sa vodrali aj do môjho priateľstva a ak ma neklamú znamenia,
         vypočuli aj našu oňahdajšiu zmluvu. Sú to starý Vážecký, ktorý sa driapal i na richtárstvo,
         a jeho hrdý zať Zlatovský. Ale som ich našťastie skoro zbadal a teraz sedia tam, kde ešte
         vari nikto nesedel. Napokon, nedám im dlho sedieť a dýchať. Tí by nám boli skoro priveľa
         práce narobili! Ha… potkani! Neprehryziete sa z môjho mecha! Ale kamže sme už zabehli! O
         mňa sa nič netráp a nemysli, že by som na tom pracoval, aby si mi veril. Ale, aby som
         vlastne dopovedal, čo som chcel povedať. Počuj ešte niekoľko slov. Keď reku Ilmur vedel
         okorunovať kráľa zo svojej a Matúšovej vôle, či nebude môcť oveľa ľahšie kvôli Matúšovi
         rozsobášiť ťa s Miladou a zosobášiť s ňou Feliciána? Ale nedbaj na nič a chyť sa silných
         prostriedkov, aby si zavčasu prekazil sobáš Víta s Ľudmilou a…
   </p>
   <p>
    Hrabovec sa trhol a na jeho i tak už umorenú tvár vystúpila zlosť. — Ale, jedy zemské,
         čo mi pripomínaš tie mená?
   </p>
   <p>
    — Hovorím, sobáš Víta s Ľudmilou, Miladin s Feliciánom, aby si prekazil Matúšovi cestu k
         svojmu hrdlu a prikročil k všetkému razom, bez odkladov a obalov! Či rozumieš? Tráviť,
         tráviť a zas tráviť, to je chodník, ktorý ťa vyvedie z labyrintu, a Ľudmilu ku mne dať, kde
         už i tak čakajú na ňu trenčianski sokoli, je jediný spôsob, ako zabrániť… veď tvoje
         otcovské srdce už vie čo…! Ilmura vylieč z tohto sveta a svojmu bývalému miláčikovi na
         Trenčianskom zámku daj sám zo svojej ruky voňavých mastí a olejčekov, aby mu bola príjemná
         cesta cez smradľavé hroby na druhú stranu života.
   </p>
   <p>
    Hrabovca tak doráňal zlatník, že už nevládal samostatne rozmýšľať, ale nasilu sa mu
         dralo na myseľ len to, čo tento podvodník nahovoril. Dlho sedel zamyslený. V hlave sa mu
         krížili myšlienky v najdivšom zmätku. Zlatník ho pozoroval. Ešte nevytiahol všetky zbrane
         proti hlbokopadnutému Hrabovcovi. Teraz sa mu videlo príhodné udrieť ostatnú pečať. Z
         vrecka vytiahol zavinutý lístok a usmievajúc sa, pohrával sa s ním.
   </p>
   <p>
    — No, či si sa ešte nevedel odhodlať? — spýtal sa zlatník. — Vari sa bojíš, ako sa
         dostaneš k nemocnému Ilmurovi? A či pochybuješ, že je nemocný? Alebo neveríš už ani v to,
         že ty jediný máš dôveru všetkých veľkých pánov, počnúc od arcibiskupa až po najmenšieho
         kaplána a od pána palatína až po najmenšieho rytiera? Ha-ha-ha…! Tu máš dôkazy aj toho, že
         sa vykŕmi aj tvoja zlatabažnosť.
   </p>
   <p>
    Tu hodil pred neho lístok a posmešne zahryzol do svojej chlpatej bradavice. Hrabovec,
         ktorý sa chcel práve dačo spýtať, zvedavo uchytil list a čítal: „Víťazstvo nesmie byť na
         strane svojvoľného Matúša a Ilmura. A už sa ukazuje skutočne odpor. Ilmura mali zahrdúsiť
         róbertovci, ale cieľ sa prekazil. Teraz leží ťažko nemocný a nechce k sebe pustiť lekárov.
         Tašli vraj poslovia na Trenčín, Matúš má poslať lekárov. Hrabovec stojí ešte nepochybne u
         Matúša v starej sláve. Toho pošle doista na Budín. Dostane päťsto dukátov napred a doplatok
         za prevýborný nôž, ktorým šiel Ondrej na druhý svet, nech si odoberie cestu v Ostrihome.
         Len všetko opatrne! V Ostrihome dňa…“
   </p>
   <p>
    Keď Hrabovec prečítal list, hodil ho na stôl a prenechal sa svojim myšlienkam. Starý
         zlatník si hrýzol bradavicu. Olejkár sedel s ovisnutou hlavou odpoly vystretý na legátke,
         pohrúžený v myšlienkach.
   </p>
   <p>
    — Už mám vymyslenú osnovu života, ktorou ukončím moju hroznú cestu. Čo zostane z dní
         môjho života, posvätené bude poslednému pokániu. Banka, moje najhroznejšie, posledné a
         prenikavé dielo, voňavý olejček, výťah najsilnejších odvarov otravných jedov, zostane u
         Matúša a kým sa vrátim z Ilmurovho pohrebu, vy pochováte jeho. Nechcem vidieť takého
         človeka. Potom vydám, nie, nevydáme Ľudmilu… a pokánie ukončí môj život. Ale teba, teba sa
         zrieknem tak ako celého sveta! Ty hrôza, ty strach duše mojej, ty pekelné brucho môjho
         spasenia!
   </p>
   <p>
    — Ha-ha-ha! Teraz sa mi páčiš! Vždy sa strojíš a sám nikdy nič nevykonáš! Ináč, keď toto
         spravíme, nebudeme mať viac čo robiť na svete. Potom sa ty obídeš bezo mňa, a ja bez teba.
         Jednako, nechcel by som už teraz povedať, čo budem, alebo čo nebudem robiť. A na pokánie
         naskrze nemyslím. Či svet myslel na dobré, keď ma vyhnal i so sestrou zo života, na ktorý
         som mal rovnaké právo ako každý iný? Nech sa svet naučí najprv seba priviesť na pokánie, a
         potom nech čaká pokánie od jednotlivých ľudí! Pomstiť sa chcem, pomstiť, pomstiť! A ty
         potom rob pokánie! Keby si sa bol ty stal zlatníkom, viem, že by si nemal ani kúska zlata.
         Ale keby ja bol olejkárom ako ty, už by bolo málo ľudí na svete a také zvady a ruvačky,
         akých máme teraz plnú krajinu, neboli by potrebné.
   </p>
   <p>
    Vyvravel sa i zlatník a z jeho rečí vidíme, aká duša v ňom prebýva. Ale pozrime si
         nešťastného Víta. Ľahostajnému človeku by sa bol musel mozog zmiasť, počúvajúc rozhovor
         takýchto dvoch diablov, nuž čo potom povedať o Vítovej duši, ktorá musela hľadieť na
         víťazne sa rehotajúceho diabla.
   </p>
   <p>
    Hrabovec sa zabavil so zlatníkom dlho do noci. A Vít, svedok všetkých zámerov, poslucháč
         všetkých slov, ani nedýchal, aby dychom nevyzradil svoj život. Ale jeho duša nemohla
         zniesť, čo na ňu doľahlo. Klesol zomdlený na postieľku, ktorá čakala tu na neho dávno
         neodostlaná a ťažký sen zmocnil sa jeho očí.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2579534" name="ftn.id2579534">
        43
       </a>
       ]
      </sup>
      <span class="emphasis">
       <em>
        Jeśli się kiedy wydarzy…
       </em>
      </span>
      — (poľ.) Ak sa dakedy prihodí, že lotor sa spojí s lotrom, beda ľudu; anjeli zosmutnejú a iba diabol sa teší.
     </p>
    </div>
    <div class="footnote">
     <p>
      <sup>
       [
       <a class="para" href="#id2579727" name="ftn.id2579727">
        44
       </a>
       ]
      </sup>
      <span class="emphasis">
       <em>
        legátka
       </em>
      </span>
      — (lat.) stolica s operadlom
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2580156">
       </a>
       9
      </h2>
     </div>
    </div>
   </div>
   <p>
   </p>
   <p>
   </p>
   <p>
   </p>
   <div class="blockquote">
    <blockquote class="blockquote">
     <p>
     </p>
     <div class="literallayout">
      <p>
       <br/>
       <span class="emphasis">
        <em>
         Tmí sa…
        </em>
       </span>
       <br/>
       <span class="emphasis">
        <em>
         Vyjde, obzrie sa… dobre nezájde od žiaľu,
        </em>
       </span>
       <br/>
       <span class="emphasis">
        <em>
         zaplače, ale ticho v bôľnej duši jeho,
        </em>
       </span>
       <br/>
       <span class="emphasis">
        <em>
         a padne na čiernu zem od žiaľu veľkého.
        </em>
       </span>
       <br/>
       J. Kráľ
       <br/>
       <br/>
       <span class="emphasis">
        <em>
         Predsa si došiel po tak dlhom čase,
        </em>
       </span>
       <br/>
       <span class="emphasis">
        <em>
         kde si sa bavil, kde, môj pyštek zlatý?
        </em>
       </span>
       <br/>
       <span class="emphasis">
        <em>
         Veď som túžila už po tvojom hlase,
        </em>
       </span>
       <br/>
       <span class="emphasis">
        <em>
         srdce plakalo… ja sa bála straty.
        </em>
       </span>
       <br/>
       J. Matuška
       <br/>
      </p>
     </div>
     <p>
     </p>
    </blockquote>
   </div>
   <p>
   </p>
   <p>
   </p>
   <p>
    Zapadajúce slnce oprelo svoje zlaté lúče do okna Vítovej malej chyžky. Tam on leží od
         včerajšej chvíle zomdlený a bez pomoci opustený. Lúč mu padol na tvár. Prezrel… zavrel oči,
         prezrel znovu a obzrel sa okolo seba. Nevedel, kde je. Zdalo sa mu, že ho bolí hlava.
         Utieral si čelo od veľkého potu.
   </p>
   <p>
    — Ach, — vzdychol, — hrozné, čierne sny! Ale už prešli, prešli… Spamätaj sa, Vít! —
         Takto sa prihováral sám sebe. Položil si ruku na srdce a skočil z postele. Potočilo ho, mal
         padnúť. Nešťastný, nešťastný Vít. Z chvíle na chvíľu vždy väčšmi preberal sa do ozajstného
         života. Obrazy včerajších osôb, hlas ich slov, uvedomenie, že to bola pravda, to všetko
         valilo sa razom do jeho rozclivenej duše. Taký omámený vyjde z chyžky do veľkej pracovne.
         Vidí, dvere sú zamknuté. Chytí si vrecko a nachodí kľúč od dverí. Vidí, nebol to sen.
         Obkľúčila ho smutná skutočnosť. Ale ešte raz sa trasľavou rukou udrie po čele.
   </p>
   <p>
    — Nerozumiem ničomu, — hovorí sám pre seba, — ale bol to predsa sen! Prebuď sa, duša
         moja, to je nemožné, čo sa mi zdá skutočnosťou! — Prechodí sa po chyži, ide k stolu a tu
         zazrie lístok, ktorý sa mu v mysli živo vyobrazoval. Schytí ho, číta a nechce veriť očiam
         pamäti. Tri razy číta. Nastáva mu hrozná chvíľa. Napokon sa prebudil z hrozných klamov a
         vidí, že všetko, čo pokladal za číry sen, je pravda a skutočnosť. Zlatník zabudol schovať
         lístok z Ostrihoma a Vít ho teraz našiel. Zmeravel. Jeho krv sa zrazila a klesol na
         legátku, na ktorej zbledol včera olejkár od inej mdloby. Vít sa prebral len po dlhom čase a
         začal rozoberať osudy svojho mladého života.
   </p>
   <p>
    — Čo som bol doteraz, odpovedz, zlý osud! Kam som to zahodený na mori života? Ešte som
         nepoznal svet, ani nevypátral srdce človeka, a už som vyhodený na pustý ostrov obývaný
         tigrami a hyenami! Kde je ľudské srdce, čo by k sebe pripustilo aspoň tisícu čiastku mojich
         žiaľov? Ako sa vymôžem z lona tigrov? Ako nájdem cestu z týchto temných labyrintov? Ty,
         bože mojich otcov a dedov dávno zapadnutých, zhliadni na mňa nevládneho, vysloboď ma
         opusteného, strhaj reťaze mdloby, ktoré ma držia na tejto travičovej stolici! Ľudmila,
         anjel môj, dcéra večných nebies, zlietni sem nad moju mŕtvolu a vynes dušu v nej uviaznutú
         do mocnejšieho stánku. Blízko si ty, sestra slovanských bohýň, a delia nás milióny míľ!
         Prebor a zruš tie míle nezrátateľné, obživ ma v tomto hynutí!
   </p>
   <p>
    Tu zašramotil kľúč v kľúčovej dierke. Na horách mihotal sa ešte jeden lúč ako krídlo
         labute a oprel sa práve o tvár Ľudmily, vstupujúcej do chyže. Ešte nikdy nevidel Vít
         Ľudmilu v takej prostej sláve, v takom lesku blahoslavenstva, v takej velebe krásy a
         spanilosti. Celá udivená zostala stáť na prahu, hľadiac na svojho Víta. Ten sa vzchopil,
         akoby sa bol razom rozstrekol prúd života po jeho vyprahnutých žilách, a padli si do
         náručia, prvý raz rozplynutí v horúcom cite prvej lásky. Prudké bolo dotknutie sa
         karmínových úst Ľudmily o plamenné Vítove pery a za jeho objatím nastala mdloba blaženého
         pokoja, vzbudená v hlbinách srdca nikdy neokúsenou rozkošou dvoch nevinných duší. No tento
         pokoj netrval dlho. Vzbĺknutie plameňov ochladilo bolestné pomyslenie na smutné osudy.
   </p>
   <p>
    — Kde si bol, anjel duše mojej? — po prvý raz prihovárala sa Ľudmila Vítovi týmto
         dôverným hlasom, držiac kŕčovite vo svojej pravici jeho ruku. — Mnoho bezsenných nocí a
         toľko presnívaných dní preletelo v oblačnom odeve nad mojou hlavou!
   </p>
   <p>
    Ale Vít stál prvý raz vo svojom živote so sudcovským a skúmavým okom nad Ľudmilou. Jeho
         pohľad bol hrozný. Ľudmila celkom preľaknutá nad náhlou premenou Vítovej vrúcnosti, v
         strachu a žiali pustila jeho ruku, ktorá sa pozabudla v jej dlani, a spodobala sa
         mramorovej soche.
   </p>
   <p>
    — Ľudmila, zaklínam ťa na svätosť našej lásky! — týmito slovami odomkli sa jeho ústa. —
         Povedz, miluješ ma, a či nevieš o svojej svadbe?
   </p>
   <p>
    Z Ľudmiliných krásnych očí vyrazil prúd horúcich sĺz a pre usedavé fikanie nemohla dlho
         ani slova prerieknuť.
   </p>
   <p>
    — Nemám slova pre ten plameň, ktorý horí v mojej duši, pre tú čarovnú moc, ktorá ma k
         tebe ženie, pre to blaženstvo, ktoré vlieva do môjho srdca pomyslenie na teba, ale na tvoju
         otázku ti odpovedám, že o svojej svadbe nič neviem. — A tu sa celá rozplynula v slzách.
         Víta ranila každá kropaj, stekajúca po anjelskom líci, lebo videl, že ukrivdil nevinnému
         Ľudmilinmu srdcu. — Jediné, čo mi je neznesiteľné, je to, — pokračovala, — že sa máme na
         čas rozlúčiť. Bol u nás dávny priateľ môjho otca, bohatý zlatník z Trenčína, z predných
         mešťanov a terajší richtár mesta. Jemu nás zveril otec, akže by sa mal na dlhší čas odobrať
         od nás, lebo dnes prišli poslovia z Trenčína od Matúša a on musel odísť na zámok, nevieme
         prečo. To je, Vít môj jediný, všetko, čo viem, nazri do môjho srdca, a nenájdeš v ňom nič
         iného, iba ten svätý oheň, ktorý ľudia pomenovali láskou.
   </p>
   <p>
    — Teda predsa… teda predsa! — horekoval Vít. — Ty máš ísť do Trenčína, ty nevinný anjel,
         do pazúrov toho krvilačného tigra, do pazúrov tej neľútostnej kane? Och, Ľudmila, nevieš,
         čo sa robí, neznáš ani otca, ani otcovho priateľa. Chcú ťa vydať divým sokolom, si
         odsúdenou obeťou večného pádu a zahynutia! Ale ja nebudem mať času a pokoja, kým nevykonám,
         čo mi naložila božia prozreteľnosť. Nemarme čas, v ktorom ide diablovi o veľkých ľudí!
         Príde čas, že ti všetko objasním, drahá Ľudmila. Ak veríš v moju lásku, ak veríš týmto
         rukám, že ťa budú vládať vytrhnúť z týchto nebezpečných zátočín, ak veríš, nespytuj sa
         teraz na príčiny môjho počínania, ale ujdi so mnou prv, než sa dostaneš pod krídla toho
         krvilačného orla! Poď za mnou, odprevadím ťa na jasnejšie výslnie života. Otca si už
         pozbavená, jediným tvojím útočiskom je vyslobodiť sa so mnou.
   </p>
   <p>
    Ľudmila stála ohromená. Nerozumela Vítovým slovám, a preto nevedela, kam sa vrhnúť s
         myšlienkami v tomto jeho podivnom návrhu. Nebola oboznámená s osudnými výjavmi náruživosti
         ľudského srdca. Vítovo odvolávanie sa na jej lásku ju povzbudzovalo k bezvýhradnému
         poddaniu sa milencovej vôli. Ohľady na medze skutočného života odoberali mysli pružnosť a
         úmyslom silu.
   </p>
   <p>
    — Kam pôjdem, ja slabá dievka, s mládencom plným sily a zmužilosti? Čo vykonám, ja mdlá
         kvetina, v dychu búrlivého sveta plného nákazy? — S usedavým plačom ťažko odpovedala
         Ľudmila, nespúšťajúc oka z rozrušeného Víta.
   </p>
   <p>
    — Prenesiem ťa na týchto rukách k svojmu otcovi, starému pustovníkovi, a tam budeš,
         pokým ja nevykonám dielo, ktoré mi uložilo nebo! Prijmi moju prísahu, že ťa chcem chrániť
         ako zrenicu môjho oka pred každou nákazou času a ľudí, nech mi tak pomáha boh večnej lásky!
   </p>
   <p>
    Ľudmila sa znovu rozžialila. — A zlomiť mám svätý záväzok detskej lásky a odletieť s
         tebou ako lastovička z materinského náručia? Poď k milovanej materi, ona nás požehná na
         cestu, ja padnem na kolená… — Tak horekovala Ľudmila trasúcim sa hlasom.
   </p>
   <p>
    — Na takéto zdĺhavé kroky nieto času, duša môjho života. Jediná chvíľa môže zmariť celé
         víťazstvo. Naša mater bude ochránená, keď v krátkej chvíli znesie žiaľ a bôľ smutnohry
         tohto hrozného života. Zachránime ju my dvaja, len sa ponáhľajme, pre naše večné spasenie,
         aby neušiel deň osudných úmyslov bez našich ráznych krokov! — Tieto reči, ktoré vyvierali z
         hlbín Vítovej duše, premohli Ľudmilu.
   </p>
   <p>
    — Teda chcem byť len milujúcim dievčaťom, — šeptala Ľudmila tichým hlasom. — Celá som v
         tebe, celá v tvojom srdci, jediný snúbenec duše mojej! Stojím na mocnom základe lásky
         vznietenej v našich dušiach vyšším vnuknutím. Odovzdávam sa už teraz pôvodcovi večnej
         lásky. Keď sa tento základ rozmrví pod krokom života, prijmem to za súd všemohúceho boha.
         Tu máš moju pravicu, veď ma za ňu, kam sám za dobré uznáš. Pochováme sa vzájomne pod rumami
         šťastia, alebo vzkvitneme v lesku požehnanejšieho slnca!
   </p>
   <p>
    — A ja sa ti zaklínam na večnosť spasenia, že ťa prevediem cez priepasti a úšusty, ktoré
         sa otvárajú pod našimi nohami! Ale ak nám príde obom zložiť drahé obete v službe našej
         včasnej lásky a v službe bohu a ľudskému pokoleniu, spýtajme sa ešte seba samých, či ich
         budeme vládať zložiť na svätý oltár obety a cnosti! — Víta povznášal pri týchto slovách
         vyšší zápal a prorocký oheň. Jeho tvár žiarila leskom blahoslaveného videnia. Obaja stáli
         na samom sklonku dňa, v tichom súmraku rozprestierajúceho sa večerného chladu.
   </p>
   <p>
    Obaja kľakli na kolená a ich zmluvu, urobenú koncom dňa a počiatkom večera, spečatilo
         jednohlasné vzdychnutie: — V láske a jej obetiach pomáhaj nám sám živý prameň nekonečnej
         lásky!
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2580551">
       </a>
       10
      </h2>
     </div>
    </div>
   </div>
   <p>
   </p>
   <p>
   </p>
   <p>
   </p>
   <div class="blockquote">
    <blockquote class="blockquote">
     <p>
     </p>
     <div class="literallayout">
      <p>
       <br/>
       <span class="emphasis">
        <em>
         Blízke nešťastie tajná
        </em>
       </span>
       <br/>
       <span class="emphasis">
        <em>
         zvestuje mi vláda.
        </em>
       </span>
       <br/>
       Schiller
       <br/>
      </p>
     </div>
     <p>
     </p>
    </blockquote>
   </div>
   <p>
   </p>
   <p>
   </p>
   <p>
    Matúša čakalo mnoho roboty po jeho návrate do Trenčína. Počas jeho verejnej zaujatosti
         sa všetko rozkvasilo. Trenčín sa rozpadol na dve strany: na jeho stranu a na stranu
         róbertovcov. No nielen v ohradách Trenčína, ale aj po krajoch v Matúšovej dŕžave sa strhli
         ruvačky a boje. Tak menovite majitelia zámkov Čachtického a Tematinského zviedli strašné
         bitky. Ale sotva sa zjavil trenčiansky orol, poukrývali sa škrekľaví vtáci do svojich dier
         a hniezd. Ako blesk hromu preráža aj tie najhustejšie oblaky, tak porozrážal Matúš svojou
         prítomnosťou nepriateľov na všetky štyri strany sveta. V krátkom čase nebolo v Matúšovej
         dŕžave ani chýru, ani slychu o róbertovcoch. Ale trenčianski mešťankovia, ktorí sa chceli
         vyduť ako malý potok pri veľkom mori a ako ten, keď sa vyleje, len tým skôr sa v mori
         stratí, tak aj oni týmto nadutým spriečením sa Matúšovi, iba väčšmi upadli, a kým sa Matúš
         dostal na svoj zámok, nebolo vidieť medzi nimi róbertovca.
   </p>
   <p>
    Starý zlatník bol toho času, ako už vieme, richtárom mesta. Vedel dokonale prikrývať tak
         svoje, ako aj hriechy a neprávosti iných, na čo mu teraz jeho vážny úrad pri meste
         poskytoval veľa prostriedkov. Matúš polapil daktorých mešťanov, ale vidiac, že je to všetko
         iba hračka svojvoľných detí, veľkomyseľne ich popúšťal. Nebál sa on, že červíci, živí
         svetlom jeho moci a slávy, podhryznú jeho základy. Ale vo veži sedelo dakoľko zbrojnošov a
         rytierov, menovite z čeľade Čachtického; týchto nechával na príhodnejší čas, keď bude môcť
         súdiť ich priestupky, ktorým sa najväčšmi čudoval. On by síce nebol taký ľahostajný ani k
         mešťanom, keby richtár nebol býval kvôli sebe dosť opatrný a nebol by dobre poskrýval tých,
         ktorí o všetkom najlepšie vedeli. Ale starý Vážecký a mladý Janko Zlatovský sedeli v
         najhlbšom väzení pod múrmi radného domu. Nemohli preraziť podzemné temnoty, ani hlasu vydať
         o pomoc. V celom Trenčíne kolovali o nich najrozličnejšie povesti. Ale o tom netušil nikto,
         že by boli v hradbách mesta držaní vo väzbe vlastným richtárom.
   </p>
   <p>
    Na brehu Váhu sedel Matúš na sivkovi a díval sa do penistého Váhu, ako jeho vlny
         schvacujú plť práve odsotenú od brehu. Čierny širák s bielym perom klaňal sa z plte
         letiacej prostriedkom Váhu ako strela, a Matúš bielym ručníkom vracal poklony Hrabovcovi,
         ktorého schvacovali vlny Váhu vždy hlbšie medzi krovisté ostrovčeky. Onedlho stratilo sa
         medzi sivými brehmi Váhu aj biele pero a Matúš dal sivkovi ostrohy a cválal do príjemného
         lesíka, ktorý sa prestieral po ľavom považskom brehu. Ale sotva urobil pyšný sivko so
         svojím pánom niekoľko skokov, zostal stáť ako prikovaný. Z hôrky vyskočil celý udychčaný a
         spotený Vít a sotva lapajúc dych, chmatol koňa za uzdu. Vládal vykríknuť iba jediné,
         strašné a zúfalé: — Stojte!
   </p>
   <p>
    — Čo chceš, syn môj? Odpočiň si a povedz, čo je tvoja žiadosť. — Prihováral sa mu Matúš
         pokojne. Ale Vít nechcel odpočívať; ťažkým dychom vyhadzoval polovičaté slová: — Chytajte…
         lapajte… naháňajte plť! Zabráňte Hrabovcovi… otráviť… ar… ci… biskupa! Chytro! Nesie
         otravu… v liekoch… Preboha…!
   </p>
   <p>
    Matúš ľutoval mládenca, na tvári ktorého videl opravdivý žiaľ, strach a trápenie duše,
         ale mal to za mdlobu a horúčku a chcel nešťastnému čo najchytrejšie pomôcť. Nuž skočil z
         koňa, zo záňadria vytiahol ešte nerozpečatenú fľaštičku, chcel ju otvoriť a pomôcť
         mládencovi. Vít, ktorý si už bol trochu oddýchol, skočil ako jeleň k Matúšovi a vytrhol mu
         fľaštičku z ruky. Obzrel sa dookola a ako vietor vtrhol do prievozníckej búdy, kde blavkalo
         šteňa. Uchytil ho a pred Matúšovými očami púšťal mu vôňu do nosa a trel olejčekom pysk.
         Matúš netrpezlivý a rozmrzený mladíkovou pochabosťou, chcel vysadnúť na koňa a odcválať,
         ale tu sa psík natiahol a muchy, ktoré naň sadali, padali na zem a na zdochlinu. To bolo
         očividné svedectvo, aký olejček bol vo fľaštičke, ktorú mu daroval Hrabovec.
   </p>
   <p>
    Matúš iba teraz pozrel na neho a ďakoval všemohúcemu za to jeho riadenie ľudských
         osudov. Chcel, aby Vít šiel s ním zaraz na zámok. Ale ten si teraz sám rozkazoval, a Matúš
         musel počúvať žaloby rozhorleného mládenca. A na Matúša, keď už bol celý strápený nad
         takými hroznými osídlami a nevedel, na čo prv myslieť, či veriť mládencovi a zaraz sa
         chopiť obranných prostriedkov, či sa hľadieť najprv presvedčiť o pravdivosti jeho údajov,
         dorážal Vít svojou výrečnosťou:
   </p>
   <p>
    — Starý zlatník je hlavou vzbúrenia proti vám, drží dvoch mojich obrancov a vašich
         priateľov v hlbokom väzení a strojí sa ich, aby bol bez strachu, otráviť. Tu máte lístok,
         ktorý mu písali… Chráňte sa škatuľky, je taká ako hentá fľaštička. Ale pamätajte na mňa! Ja
         som zradil svojho pána a otca mojej milej. Zmilujte sa časom aj nad ním. Zviedol ho
         zlatník. Zmilujte sa nad jeho ženou a matkou môjho anjela… ja utekám do sveta a kraja,
         ktorý je pokojnejší pre lásku! Ľudmila, vykonal som, čo mi boh naložil… ty mi odpustíš! —
         Pri týchto slovách hodil sa ako strela do krovia a zmizol v šuchote lesíka.
   </p>
   <p>
    Darmo sa Matúš vyhodil na koňa, darmo počal preháňať svojho sivka húštinou, Vít sa
         čoskoro stratil jeho očiam a kôň mu uviazol v dubine.
   </p>
   <p>
    — Ako sa ti odmením, šľachetný mládenec, anjel poslaný tajnou vládou sveta na moje
         zachovanie? — Nepomohlo ani volanie. Ale v Matúšovom srdci sa čím ďalej, tým väčšmi
         rozliehali správy a chýry a počalo mu byť úzko a clivo okolo duše. Bodol koňa a sivko vedel
         rozoznať bodnutie od bodnutia. Tak sa vzopäl, že by si človek bol myslel, pretrhne sa, a
         letel Považskou ulicou hore brehom Váhu.
   </p>
   <p>
    Od starých mostov (podľa terajšieho spôsobu hovorenia), ktoré tam toho času naozaj
         stávali, poberal sa Matúš popri mestských múroch k dolnej bráne. Pod bránou zahrmeli
         sivkove podkovy a ľudia sa zastavovali, lebo ešte nikdy nevideli trenčianskeho pána tak
         uháňať mestom. Mestský a či radný dom stál na tom mieste, kde stojí aj teraz. Veľké vyduté
         mreže na dolných a horných oknách, akási pošmúrna podoba celého stavania, na rohu vežička a
         pred železnou bránou mestská stráž odlišovali tento dom od iných domov vnútorného Trenčína.
   </p>
   <p>
    Mestská stráž robila službu najvyššiemu pánovi Trenčína a palatínovi krajiny, nenazdajúc
         sa, že by sivko mal zastať pred ňou. Matúš zoskočil z koňa a domáhal sa zaraz richtára
         mesta. Ale tu sa dozvedel, že pán richtár je práve na radnom dome a má na strážnici akúsi
         súrnu prácu. Teda sa hneď obrátil a zamieril k veľkej, osobitnej šalande
    <sup>
     [
     <a class="footnote" href="#ftn.id2580840" name="id2580840">
      45
     </a>
     ]
    </sup>
    obrátenej oknami do dvora. Ale tu mu zastúpil cestu mestský sluha, akýsi
         bezočivý dráb, a nechcel pustiť palatína do chyže, ospravedlňujúc sa rozkazom jeho milosti
         pána richtára.
   </p>
   <p>
    — A čo robí jeho milosť pán richtár na strážnici?
   </p>
   <p>
    — Hm, — odpovedal dráb, — to je otázka! Načože by ja tu stál, keby mal celý svet vedieť,
         čo tam robia pán richtár! Len tajdite… — odstrkoval sluha palatína.
   </p>
   <p>
    Ale Matúš chytil mocnou rukou chlapa pod hrtan a hodil ho ako dáky klát, že milý chlap
         sa rozčapíril horeznačky pod bránou. Palatín vtrhol do chyže. Starý zlatník mal pred sebou
         sklenú škatuľku naplnenú akýmsi bielym práškom, vyzeralo to ako drobná soľ, v ruke držal
         sklenú lyžičku a pred ním stálo na dvoch vahanoch akési jedlo, ktoré, zdalo sa, pán richtár
         dosáľal.
   </p>
   <p>
    Keď sa Matúš zjavil vo dverách, zlatník si chytro hodil škatuľku do vrecka a trasúcou sa
         rukou miešal jedlo.
   </p>
   <p>
    — Daj boh šťastia, pán richtár! — zahrmel palatín.
   </p>
   <p>
    — Á… á… najponíženejší sluha! — zajakal sa zlatník. — Čo mi dáva to šťastie zísť sa s
         Vašou Výsosťou tu v tejto nečistote? Prosím… prosím Vašu Výsosť, nebude sa páčiť Vašej
         Výsosti do čistejších… Dozerám na váru väzňov, keď sa človek nemôže spoľahnúť na sluhov…
         Neľúbi sa…? — Takto sa zajakal zlatník celý zmätený.
   </p>
   <p>
    Matúš odpovedal skrátka: — Nie, nie, pán richtár, nemajte starosť o mňa. A čo, dobré je
         to jedlo? Okúsili ste ho? To sa mi páči, že ste taký bedlivý aj na väzňov. I ja by som
         chcel okúsiť… — a tu robil, akoby si chcel vziať z jedla na okúsenie. Zlatník sa strhol,
         jednako zbadal sa chytrejšie, než aby bolo bývalo dačo poznať na jeho tvári a natiahnuc
         svoj do pliec vrazený krk, urobil posunok, akoby chcel Matúšovi ešte ponúknuť z jedla.
         Matúš vzal vahan, obrátil drevenú lyžicu k zlatníkovi a ponúkal ho:
   </p>
   <p>
    — No, pán richtár, nech sa vám ľúbi. — Richtár stál ako hromom omráčený pred Matúšom,
         ktorý ho neprestával núkať gebuzinou prichystanou pre áreštantov.
   </p>
   <p>
    — Myslíš, že budem o milosť žobrať? — rozkričal sa najedovaný zlatník. — Keď vieš, tak
         vedz, kto je trenčiansky richtár! — Skočil ku dverám, chcel spustiť zámok a rukou siahol
         pod pazuchu po tuliach. Ale Matúš schmatol chudého richtára mužnou rukou a vliekol ho pod
         bránu, kde stála pomoc. Tu rozkázal zviazať traviča. Skúška, ktorú spravili na mačkách,
         vyjavila, že na vahanoch bola otrava. Ale pre koho by bola bývala nachystaná, nevedel nikto
         povedať, kým bezočivý dráb, vyvlečený odkiaľsi z kúta, nezaviedol Matúša po mokrých
         schodoch hlboko pod zem. A tu objavil veľký Trenčiansky utrápených, vychudnutých,
         nešťastných, ale poctivých mešťanov, Vážeckého a Zlatovského. Očistení a preoblečení
         kráčali potom ruka v ruke s Matúšom v sláve a veľkom sprievode na zámok, kde vyvolali na
         svetlo všetky neprávosti. Predviedli aj Ondra a ten vyznal, že bol v službe Čachtického,
         ktorý sa spreneveril Matúšovi a dlho pracoval proti nemu v skrytosti, až naozaj zosnoval aj
         povstanie v jeho dŕžave. Priznal aj to, čo dosvedčili mešťania, že on vzal remenicu Vítovi
         a dodal, že tými darmi sa zavďačil Čachtickému. Čachtický vraj na tretí deň umrel a veľa z
         jeho čeľade leží na úmor. Na zlatníka čakal súd. Vážecký bol ustanovený za richtára a mladý
         Zlatovský pridelený k domácim rytierom Trenčianskeho zámku.
   </p>
   <p>
    Ale Matúšov pokoj bol celkom podvrátený. Ležal mu na srdci nešťastný Ilmur. Hoci poslal
         hneď poslov na Budín, jednako, čo to pomohlo jeho duši? Videl, ako schvacovali Hrabovca
         prudké vlny Váhu, videl, ako pribúdalo vody, a to nasvedčovalo na Hrabovského chytrú
         plavbu. Nikdy nevídali Matúša takého strápeného, nikdy ho neslýchali hovoriť takto
         samotného do vetra alebo do hukotu vĺn Váhu. Jeho duša sa triasla medzi strachom a nádejou.
         Otriasla sa a stŕpla podstata Matúšovho života. Ilmur bol anjelom jeho života, podporou
         cieľov Matúša Trenčianskeho, a teraz ho mali otráviť a vyrvať životu!
   </p>
   <p>
    Smutný chodieval pán Trenčína po brehoch Váhu. Ani mocné hradby ho netešili, ani hluk
         mesta ho nezaujímal. Len v šuchote hájov, v žblnkote Váhu a v pohľade na rajské Považie
         zdalo sa, zabúda jeho duša aspoň chvíľami na svoj žiaľ.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2580840" name="ftn.id2580840">
        45
       </a>
       ]
      </sup>
      veľká chyža, ktorá slúži mlynárom na všetky práce. (Pozn. autora)
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2581027">
       </a>
       11
      </h2>
     </div>
    </div>
   </div>
   <p>
   </p>
   <p>
   </p>
   <p>
   </p>
   <div class="blockquote">
    <blockquote class="blockquote">
     <p>
      Kto idzie? Swój. — Co za swój? Brat, brat przyjaciele. Mów hasł i znak podaj, bo
               inaczej strzelę.
      <sup>
       [
       <a class="footnote" href="#ftn.id2581050" name="id2581050">
        46
       </a>
       ]
      </sup>
     </p>
    </blockquote>
   </div>
   <p>
   </p>
   <p>
   </p>
   <p>
    Medzi Vsetínom
    <sup>
     [
     <a class="footnote" href="#ftn.id2581070" name="id2581070">
      47
     </a>
     ]
    </sup>
    z moravskej strany a Lazmi,
    <sup>
     [
     <a class="footnote" href="#ftn.id2581080" name="id2581080">
      48
     </a>
     ]
    </sup>
    dedinkou na strane uhorskej, naváľalo mocné zbúrenie prírody veľkých, strmých,
         teraz hustou dubinou a bučinou pozarastaných vrchov a kopcov. Akoby si sa mal na strechu
         driapať, tak príkro, tak strmo sa ti pnú Lazovské hory. Na druhej strane leží Vsetín. Kto
         šiel odtiaľ, vie, že známym chodníkom nejde človek zadlho z Lazov do Vsetína, ale kto
         stadiaľ blúdi, vie, že táto cesta dá sa veľmi nadĺžiť a sťažiť.
   </p>
   <p>
    V tom čase, v ktorom sa snuje naša rozprávka a na tie miesta, ktoré teraz spomíname,
         opierali sa istého dňa slabé lúče slnka spoza končitých Súľovských skál. Strojilo sa na
         pekný deň. Po svetlom nebi nebolo vídať obláčika. Tam, kde je teraz dedina, stálo toho času
         dakoľko chatrných a biednych domčekov. Z týchto chalúp vyšli dve postavy. Ako sa zdalo,
         boli to dvaja mládenci, patriaci k vyššej triede. Ich hlavy kryli čierne širáky s bielymi
         perami a ich telo zahaľovali dlhé plátenné plášte. Nešli chodníkom, ale driapali sa tou
         najhustejšou horou medzi hložím, hrabinou, peknou klokočou a hustou lieskovinou. Na
         niekoľko strelení stúpala za nimi mužská postava s nôškou na chrbte prikrytou bielou
         plachtou. Našich pútnikov musel sprevádzať strach, lebo sa úzkostlivo obzerali. Predriapali
         sa cez hrebene hôr a tu obaja zastali. Ich ohnivé zraky leteli na ďaleké Považie. Dolu sa
         blýskala hladina pokojného Váhu. Vpravo strmeli sa nad horami veže Súľovských skál a nad
         Čertovým sedlom, dvojhlavým pruským vrchom,
    <sup>
     [
     <a class="footnote" href="#ftn.id2581135" name="id2581135">
      49
     </a>
     ]
    </sup>
    zbierali sa malé, ojedinelé obláčiky na nebi. Z mladých pŕs vykradli sa hlboké
         vzdychy a v zreniciach pútnikov perlili sa krištáľové slzy.
   </p>
   <p>
    — Zbohom, krásne Považie! — povedal jeden.
   </p>
   <p>
    — Pán boh s tebou, vlasť moja, svet môj! — odpovedal druhý.
   </p>
   <p>
    Poponáhľali sa z miesta, uberajúc sa bokom dolu vrchom. Ale tu zahrmelo z malej
         podzemnej diery: — Stojte! Kto ste, kam idete? — A z jaskyne ťahalo sa ohromné chlapisko.
         Šaty vyzrádzali jeho službu. Bol to hraničný strážca.
   </p>
   <p>
    — Sme dobrí priatelia. — Odpovedal silným, no podľa všetkého predsa trochu premeneným
         hlasom starší cestovateľ. Siahol do vrecka a vytiahol dva žlté dukáty. Ohromné chlapisko
         pristúpilo až k nim. Pri boku mu visela široká šabľa.
   </p>
   <p>
    — Ukážte voľáke pasy! — dorážal na strápených pútnikov. Lenže sotva sa nazdal, už mal na
         dlani peniaze.
   </p>
   <p>
    Strážca vyvalil oči na dukáty a vypleštil okále hneď na darcov, hneď na ne. Dlho hútal,
         dlho krútil hlavou, až naposledy povedal hrmotným hlasom:
   </p>
   <p>
    — Ej, nie tak, Ďuro, nie tak! Pán Matúš ťa sem nepostavil dukáty vyberať. Len si vy,
         bračekovci, schovajte svoje peniaze, azda sa vám ešte zídu. — Podal späť peniaze a
         zahvizdol na prstoch, až uši stŕpli a vsetínske doliny sa ohlášali. — Ak nemáte pasy,
         pôjdete späť do Trenčína! — dokladal Ďuro. Medzitým doletela pomoc. Z protivných strán
         docválali dvaja jemu podobní chlapi. Starší cestovateľ sa vzpieral, ale jeho vzpieranie
         bolo daromné.
   </p>
   <p>
    — Všetko je stratené, všetko zapadlo! Beda nám nešťastným, beda mne opustenej! —
         horekovala Ľudmila utajená v mužských šatách. Vít stál ako omráčený, ale jeho viera
         neklesala. Potešoval Ľudmilu a strážcov len o to prosil, aby ho viedli k pánovi Trenčína.
   </p>
   <p>
    — Ha-ha-ha! Chlape! — ozval sa Ďuro so smiechom. — Nepros, veď ťa ani inde nezavedieme
         ako ta, odkiaľ vyšli naše rozkazy. A neviem, neviem, či nie práve kvôli vám sú vydané tie
         nové poriadky striehnuť hranice! — A tu ich meral veľkými očami od hlavy po päty.
   </p>
   <p>
    Dočkali ešte aj tretiu osobu, ktorá šla za pocestnými. To chlap niesol najpotrebnejšie
         veci Víta a Ľudmily. Vít bol totiž tak zosnoval svoj plán, že sa chcel odobrať do Čiech,
         kde žil pustovníkov brat ako kňaz. Tomu niesol od neho listy s tou úfnosťou, že ich s
         Ľudmilou spojí manželským zväzkom. Aj preto utekal z týchto krajov, lebo mu naveky
         pripomínali nešťastné hodiny života. Ale mal tú nádej, že časom, ohlásiac sa Matúšovi,
         dostane odporúčanie na kráľovský dvor v Čechách, s ktorým bol Trenčiansky v spojení. A tu
         staval na svoje umenie základ budúceho života a šťastia.
   </p>
   <p>
    Ale vidíme, jeho zlaté nádeje sú zrúcané a čaká naňho iné uloženie. Uvidíme, k čomu
         všetkému to smerovalo a čo bolo vlastne napísané v knihe ľudských osudov, odnášajúcich sa
         na Víta a Ľudmilu.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2581050" name="ftn.id2581050">
        46
       </a>
       ]
      </sup>
      <span class="emphasis">
       <em>
        Kto idzie?…
       </em>
      </span>
      — (poľ.) Kto ide? — Svoj. — Aký svoj? —
                     Brat, priatelia — Povedz heslo a preukáž sa, lebo strelím!
     </p>
    </div>
    <div class="footnote">
     <p>
      <sup>
       [
       <a class="para" href="#id2581070" name="ftn.id2581070">
        47
       </a>
       ]
      </sup>
      <span class="emphasis">
       <em>
        Vsetín
       </em>
      </span>
      — mestečko na východnej Morave
     </p>
    </div>
    <div class="footnote">
     <p>
      <sup>
       [
       <a class="para" href="#id2581080" name="ftn.id2581080">
        48
       </a>
       ]
      </sup>
      <span class="emphasis">
       <em>
        Lazy
       </em>
      </span>
      — dedina v Púchovskom okrese
     </p>
    </div>
    <div class="footnote">
     <p>
      <sup>
       [
       <a class="para" href="#id2581135" name="ftn.id2581135">
        49
       </a>
       ]
      </sup>
      <span class="emphasis">
       <em>
        pruský vrch
       </em>
      </span>
      — vrch pri mestečku Pruské medzi Trenčínom a
               Púchovom
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2581285">
       </a>
       12
      </h2>
     </div>
    </div>
   </div>
   <p>
   </p>
   <p>
   </p>
   <p>
   </p>
   <div class="blockquote">
    <blockquote class="blockquote">
     <p>
     </p>
     <div class="literallayout">
      <p>
       <br/>
       <span class="emphasis">
        <em>
         Samučká je, sama,
        </em>
       </span>
       <br/>
       <span class="emphasis">
        <em>
         iba čo s očima
        </em>
       </span>
       <br/>
       <span class="emphasis">
        <em>
         v izbičke tichunkej
        </em>
       </span>
       <br/>
       <span class="emphasis">
        <em>
         sedáva sivýma.
        </em>
       </span>
       <br/>
       M. J. H.
       <sup>
        [
        <a class="footnote" href="#ftn.id2581324" name="id2581324">
         50
        </a>
        ]
       </sup>
       <br/>
      </p>
     </div>
     <p>
     </p>
    </blockquote>
   </div>
   <p>
   </p>
   <p>
   </p>
   <p>
    Po Hrabovcovom odchode z domu zavrela sa Milada do svojej chyžky a oddala svoju myseľ
         trudným myšlienkam. Tajomná bytosť Hrabovcova ju kormútila vždy väčšmi a väčšmi. Ani
         netušila, aký oblak sa zbiera práve teraz nad jej domom. Clivosť sa jej už bola stala
         nerozlučným hosťom. Jednako, hoci mala teraz ťažšiu hlavu ako inokedy a úzkosť jej väčšmi
         obkľúčila srdce než zvyčajne, neprišla na zlú myšlienku. Dlho do noci sedela samotná v
         chyžke so svojimi myšlienkami. Posteľ neodpravená, ona nezoblečená, až ju takto prikvačilo
         ráno. Zore sa práve pukali, keď sa jej oči obtiahli slabým sníčkom.
   </p>
   <p>
    Medzitým zbrojnoši a mestskí sluhovia obstúpili Hrabovcov dom. Po chvíli vstúpil do domu
         Felicián, práve keď sa Milada strhla z krátkeho sna.
   </p>
   <p>
    Medzi Miladou a Feliciánom, neskorším palatínom Uhorska, keď totiž Matúš Trenčiansky sám
         spravoval loď uhorskej krajiny, vzdorujúc Róbertovi z Anjou ako nepohnuteľná skala, býval
         kedysi bližší zväzok známosti. Ale čas a osudy mocne sa položili medzi oboch, takže prišlo
         na to, že Felicián posvätil sa celkom Matúšovým cieľom, vylúčiac sa z manželského šťastia,
         a Milada stala sa Hrabovcovou ženou. Ich láska bola mocná. A ktovie, keby bolo dovolené
         súdiť ich srdciam, aký by bol býval aj tento výjav. Ale nám na tomto mieste, ak len
         nechceme rozprávať novú povesť, prichodí zachovať mlčanie o týchto veciach.
   </p>
   <p>
    Milada, uvidiac Feliciána v takomto položení, nemohla zabrániť spomienkam, aby neleteli
         do dní a časov dávno minulých. Sklopila oči a rozhodila rukami, akoby chcela ukázať, že je
         všetko stratené a časy sa náramne premenili. Ale aj Felicián utláčal tak ako ona hlas
         svojho srdca a ústa otváral rečiam zákona. Predkladal totiž zaraz otázky, či je toto
         Hrabovcov dom, či je ona Hrabovcova žena, a tak podobne. Iba na túto suchosť Feliciánových
         otázok prebudila sa Milada z ľúbostných snov a zakrátko dozvedela sa o všetkom. Zaliali ju
         slzy. Lebo čo pozostáva ženskému srdcu v takej hroznej zlobe divých osudov ako prameň sĺz a
         nariekania! K tomu všetkému bola Milada žena, ktorá, obdarená hlbokým, živým citom, prišla
         k mužovi, ktorý pre ňu nemal nijaké potešenie.
   </p>
   <p>
    Ale ešte nebolo dosť tejto horkosti kalicha, pre Miladu tak hojne naplneného. Felicián
         sa dopytoval aj na Víta. Po malom vypytovaní vyšlo navrch, že Vít a Ľudmila sa stratili a
         ušli nocou cez hory z týchto krajov. Miladino srdce bolo rozbité na sto kusov. Po dlhom
         plači vzal ju do náručia druhý anjel života, viera vo večného boha. Tie konečné hranice
         rozrytého srdca ho zastavia a zachránia pred pádom. Šťastný, kto si zachoval vieru, lebo
         ten vydrží búry osudov sebaistý až na večnosť.
   </p>
   <p>
    Felicián urobil, čo mohol na jej potešenie. Ale pre ňu nebolo iného potešenia ako to, že
         ešte má kohosi, kto jej obľahčí bremeno, keď nie tu, tak sníme jej celé tam, v bránach
         nebeských.
   </p>
   <p>
    Celý dom pozamykali, čeľaď a Hrabovcove živé náležitosti dali sa pod ochranu a Milada
         bez dieťaťa, bez manžela musela sa odovzdať nemilosrdnému osudu. Obzrela sa ešte raz na
         Hrabovcov dom a zmizla s Feliciánovou družinou v hrabovej doline.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2581324" name="ftn.id2581324">
        50
       </a>
       ]
      </sup>
      <span class="emphasis">
       <em>
        M. J. H. — Miloslav Jozef Hurban
       </em>
      </span>
      (meno prijaté na Devíne r. 1836 si autor písal na začiatok)
     </p>
    </div>
   </div>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2581468">
       </a>
       13
      </h2>
     </div>
    </div>
   </div>
   <p>
   </p>
   <p>
   </p>
   <p>
   </p>
   <div class="blockquote">
    <blockquote class="blockquote">
     <p>
     </p>
     <div class="literallayout">
      <p>
       <br/>
       <span class="emphasis">
        <em>
         Sieň sa prestiera čierno pristrojená
        </em>
       </span>
       <br/>
       <span class="emphasis">
        <em>
         na zámku Trenčianskom a v nej veľa sudcov;
        </em>
       </span>
       <br/>
       <span class="emphasis">
        <em>
         pravica sluhov mečom ozbrojená
        </em>
       </span>
       <br/>
       <span class="emphasis">
        <em>
         privodí volaných, vlastizradných škodcov.
        </em>
       </span>
       <br/>
       M. J. H.
       <br/>
       <br/>
       <span class="emphasis">
        <em>
         Kliatba ležala v tom stolíčku
        </em>
       </span>
       <br/>
       <span class="emphasis">
        <em>
         jak jedovatý had v kríčku,
        </em>
       </span>
       <br/>
       <span class="emphasis">
        <em>
         sfundžala v uši jak sršeň divý:
        </em>
       </span>
       <br/>
       <span class="emphasis">
        <em>
         bože, buď im milostivý!
        </em>
       </span>
       <br/>
       J. Kráľ
       <br/>
      </p>
     </div>
     <p>
     </p>
    </blockquote>
   </div>
   <p>
   </p>
   <p>
   </p>
   <p>
    Sídlom Róbertovcov okolo rokov 1301 a 1302 bol Ostrihom. Tu plietli svoje osídla, tu
         kovali svoje plány. Ich veľkou pomocou a obranou boli peniaze a moc pápeža Bonifáca VIII.
         Pápežský legát Gregor a jeho nástupca Mikuláš zriadili tu mocnú školu svojich prívržencov a
         hŕbu všelijakých vykonávateľov, ktorí pracovali všetkými tajnými aj zjavnými prostriedkami
         proti Václavovi a Matúšovi.
   </p>
   <p>
    Hrabovec sa plavil po Dunaji a zastavil sa v Ostrihome, aby usporiadal svoje zásluhy a
         zárobky. Ostrihomské veci ho zabavili pol druha dňa. A toto bolo Ilmurovo šťastie. Lebo
         práve keď Hrabovec prirážal k pravému brehu Dunaja povyše Budína, čítal o ňom Ilmur
         Matúšovu správu, ktorú mu doniesli poslovia. Teda Ilmur, ktorý už počínal vstávať z
         postele, privítal Hrabovca naozaj po kňazsky. Vstúpil do jeho srdca prenikavou rečou a
         napokon ho dal odšikovať zviazaného na Trenčín.
   </p>
   <p>
    Písal sa rok 1302 za kraľovania Václava III. a Matúša Trenčianskeho, palatína uhorskej
         krajiny. Pekný jesenný deň zhromaždil na Trenčiansky zámok súdnu stolicu, najvyšších pánov
         a krajinské úrady. Zámky Tematínsky, Beckovský, Strečniansky, Sklabinský, Podhradský,
         Nitriansky a iné mali tuná svojich pánov, dedičov a majiteľov. Do krajiny sa bol vrátil
         pokoj a teraz už neostávalo iné, ako dokonať pravoty a súdy, čo povstali, a strestať
         výstupky.
   </p>
   <p>
    Pozornosť a zvedavosť obecenstva bola najväčšmi obrátená na výsledok súdu nad starým
         zlatníkom a nad povestným olejkárom, lebo chýry o udalostiach posledných dní tisícorako sa
         porozrážali o uši ľudí. V Trenčíne sa všeličo povrávalo o Feliciánovi a o Milade, o
         Vážeckom a Zlatovskom, o olejkárovi a jeho podivnom učňovi ako o osobách, na ktorých sa
         sústredili také hrozné výstupy a priestupky.
   </p>
   <p>
    Výsledok celého súdu závisel od Matúša. Ale ten od tej chvíle, čo zvedel, že je Ilmur
         zachránený, býval bezpríkladne veselý, dobrej vôle a prístupnej mysli. Preto každý očakával
         milostivý súd.
   </p>
   <p>
    Dlhé boli súdy na Trenčianskom zámku, ale ničia zvedavosť nebola ešte uspokojená. Všetky
         menšie súdy vyšli podľa očakávania s ľahkými pokutami. A tým roznášala sa Matúšova chvála a
         povesť o jeho dobrote z úst do úst po celom kraji.
   </p>
   <p>
    Naposledy prišiel poriadok na osoby už menované, ktoré sa nás najväčšmi týkajú. Na stole
         ležali všetky svedectvá a dôkazy proti starému zlatníkovi, takže nebolo nijakej prekážky
         pre súd. Predvolali ho. Vstúpil do súdnej chyže s drábom bez všetkého strachu a citu. Iba
         čo si zahryzol do bradavice a ešte lepšie vtiahol krk medzi plecia. Zastal si s úsmeškom
         rozliatym po suchej tvári prostred chyže.
   </p>
   <p>
    Felicián mu dával otázky na potvrdenie vybraných svedectiev. Priznal sa k spoluvine pri
         vražde kráľa, k svätokrádeži spáchanej v mnohých kostoloch, k vine trenčianskej vzbury a
         zrady proti Matúšovi a Ilmurovi, ktorú kovali spolu s Hrabovcom. Ba priznal sa aj k
         skutočnému otráveniu jedla pre Vážeckého a Zlatovského. Výrok súdu očakával so zvyčajnou
         chladnosťou. Keď ho však vypočul, pustil sa do plaču, lebo smrť prestraší aj
         najzatvrdlivejšieho. Teraz chcel vyzrádzať osoby s ním spletené a menovite mnohé z
         duchovného stavu. Ale kedže prv nechcel nikoho vyzradiť, nechceli mu teraz sudcovia uveriť.
         Vyviedli ho z paloty.
   </p>
   <p>
    Oveľa prenikavejší bol výjav, keď sluhovia spravodlivosti predviedli pred sudcov
         povestného olejkára. Oči všetkých boli obrátené na neho, na toho voľakedajšieho anjela ich
         dvorov a zámkov. Zjavil sa čisto oblečený. Zo širokých pliec mu visel v bohatých záhyboch
         krátky, čierny, ledva kolená dosahujúci kepeň; svoj širák, ktorý známe, držal pred sebou v
         jednej ruke, preložiac si druhú cez ňu. V tvári mu horel žiaľ, ktorý veľmi dojímavo pristal
         k bielym lícam, veľkému oku a orliemu nosu. Srdcia sudcov premáhala jeho bývalá sláva,
         láska a oddanosť všetkých prítomných za jeho umenie a obmäkčoval ich aj jeho kajúcny zjav.
         Do chyže vstúpil s hlbokou poklonou.
   </p>
   <p>
    Felicián mu predložil zvyčajné otázky, a keď olejkár dal na ne pokojne a zreteľne
         prisvedčujúce odpovede, vyzvali ho sudcovia, aby hovoril o tom, čo vie ešte o sebe a čo
         môže povedať na svoju obranu.
   </p>
   <p>
    Priznal sa, že sám zmáčal v tuhých jedoch nôž, ktorý urobil zlatník a ktorý bol určený
         na otrávenie kráľovského srdca. Okrem toho všetkého, čo sme už čítali, priznal sa ešte aj k
         daktorým iným otravám spáchaným na vysokých osobách, menovite na istých pánoch, na ktorých
         životy, ako sa domnieval, mal úplné právo. A vyznal sa, že všetko robil z pomsty. Čo
         vzkriesilo v ňom túto pomstu, to nechcel vyjaviť. No s plačom vyzradil, že na pomstu nad
         Matúšom a Ilmurom, z ktorých prvého ctil a z hlbín srdca miloval pre jeho nie každodenné
         veľké ciele a druhého si vážil, že je jeho podporovateľom, ho naviedol starý zlatník, ktorý
         ho vedel rozpaľovať Feliciánom. Sudcovia stŕpli na toto vyznanie a hľadeli na prvú osobu,
         sediacu po Matúšovej pravici.
   </p>
   <p>
    — Felicián bol kedysi milý mojej Milady, — rozprával Hrabovec tichým hlasom, — ale ja
         som ju pojal za ženu. Starý zlatník ma upozorňoval na jeho zmáhajúcu sa slávu a jeho
         hodnosti a vedel to spojiť s úmyslom namiereným proti mne. Medzi oboma mala vraj táto láska
         trvať a Ilmur mal vraj dať za mojím chrbtom Feliciánovi absolúciu
    <sup>
     [
     <a class="footnote" href="#ftn.id2581747" name="id2581747">
      51
     </a>
     ]
    </sup>
    a mne rozsobáš. Ja neviem, čo je vo veci a ani neviem, ako som tomu uveril. Ale
         verím, že v ľudskom živote sú slabé hodiny, v ktorých človek ľahko sa spúšťa svojho
         spasenia. Dosť na tom, chcel som Matúša dva razy otráviť. Prvý hriech ma viedol z hriechu
         do hriechu, takže som chcel to isté vykonať aj s arcibiskupom. Páni života môjho, dukátmi,
         ktoré som dostal za tieto čierne, no nedokonané úmysly, by som vás všetkých zasypal. Mňa
         viedla moja pomsta, a svet mi ju draho platil.
   </p>
   <p>
    Medzitým vyšiel Felicián do vedľajšej chyže, z ktorej vystúpila Milada. Prikrývali ju
         čierne šaty. Felicián sa spýtal Hrabovca, či pozná privedenú osobu. Hrabovec sa rozplakal a
         nespúšťal zaslzených očí z krásnej Milady, prisvedčiac na otázku kývnutím hlavy. Milady sa
         spýtali, čo vie predniesť na obranu, alebo na žalobu svojho muža. Milada ledva lapala dych
         v usedavom plači, jednako odpovedala jadrno, že ak je Hrabovec taký čistý pred súdom ako
         pred ňou, že ho slávne povedú naspäť do pokojnej doliny. — Ale tajnosti, žiale a radosti
         domáceho života, — pokračovala povýšeným hlasom a s akousi smelosťou, — nepatria pred súdnu
         tabulu! — A tu padla na kolená a prosila o odpustenie a zmilovanie pre svojho nešťastného
         manžela.
   </p>
   <p>
    Tu oznámil kastelán neodbytné domáhanie sa práve privedených podozrivých ľudí. Dovolil
         vstúpiť hraničnému strážcovi, ktorý oznámil, že chytil dvoch mládencov, ktorí chceli ujsť
         za hranice, ale ktorí sa chcú nasilu zhovárať s Jeho Výsosťou pánom Trenčianskym, majúc,
         ako hovoria, zvláštnu tajnosť na srdciach. Matúš odstúpil od bočných dverí a v súdnej
         palote rozliehal sa iba tichý plač. Sami sudcovia nemohli sa zdržať sĺz.
   </p>
   <p>
    Matúš dlho nechodil. Preto keď sa zjavil, netrpezlivo sa opreli na neho oči všetkých
         prítomných. Jeho tvár žiarila radosťou, oči sa mu skveli úsmevom opreteky s ústami. Nesadol
         na svoju zvýšenú stolicu, ale postojačky hovoril udiveným sudcom, ktorí prijímali každé
         jeho slovo ako anjelský hlas.
   </p>
   <p>
    — Páni moji, dovoľte mi pri tejto súdnej tabule prehovoriť slovo ako človeku. Naša vlasť
         je upokojená. Mladý, ale mocný kráľ, svieža ratolesť slávneho rodu Přemyslovcov, drží v
         mocnej pravici berlu nad živlami rozbúrenej krajiny. A boh pomôže priviesť ku koncu aj
         ostatné ciele. Čo sa strhlo nad mojou hlavou, to odvrátil boh, a mračno, ktoré sa zohnalo
         nad nás, naprázdno vyhodilo svoje strely. Isté a dokázané je, že Hrabovec bol tiež
         nástrojom zlých mocí nášho času. Padol strhnutý krútňavou panujúcich hriechov. Ale on zasa
         vychoval druhý nástroj, ktorého vyvolila tajná vláda svetov na obranu môjho a Ilmurovho
         života! Zdvihnime ho teda z jeho pádu na radosť môjho obrancu!
   </p>
   <p>
    A tu vstúpili do chyže Vít a Ľudmila. Povesť o ňom bola už známa všetkým, preto sa
         strhlo veľké pohnutie. Milada sa nemohla zdržať. Vzchopila sa a upadla do dcérinho náručia,
         no priam sa zbadala a ustúpila.
   </p>
   <p>
    Sudcovia zvolali jedným hlasom: — Odpustenie!
   </p>
   <p>
    — No, keďže je dnešný deň dňom odpustenia, — pokračoval Trenčiansky, obracajúc sa k
         Hrabovcovi, ktorý stál sám jediný so sklopenou hlavou a s rukami nakríž preloženými, takže
         biele pero čierneho širáka opieralo sa o dlážku a jeho myseľ a oči strácali sa v mori
         zabudnutia, — odpusť aj ty, Hrabovec, bývalý priateľ a lekár môjho zámku, svojmu učňovi,
         ktorý ťa zradil z lásky ku mne. Ty, Milada, odpusť dcére, ktorá, prikovaná láskou k môjmu
         obrancovi opustila ťa v hodine tvojho nešťastia. A požehnajte ich čistú lásku. Však ja
         vystrojím chudobného Víta a sám budem svedkom ich manželskej prísahy.
   </p>
   <p>
    Milada, rozplývajúc sa v slzách rozkoše, letela k Matúšovým nohám, od neho k milovanej
         dcére a chytiac za ruku aj Víta, ktorý sa nesmelo díval na Hrabovca, viedla rozplakané deti
         k svojmu manželovi.
   </p>
   <p>
    — Zmiluj sa ešte ty jediný v tomto mori zmilovania, v tomto svetle milosti a odpustenia!
   </p>
   <p>
    Ale Hrabovec ani na tento prenikavý hlas Milady nevyjasnil tvár, len mu slzy tiekli v
         hojných prúdoch po zblednutých lícach, akoby sa už mali naposledy všetky vyroniť.
   </p>
   <p>
    — Neskoro prichodí anjel zmilovania pre Hrabovca a darmo pre jeho nešťastné deti! —
         pretrhol on žalostné fikanie prítomných. — Sám som si vinou svojho nešťastia, preto ako
         občan s povinnou radosťou čakám zaslúžený trest. Ale vina na tvojom nešťastí a týchto
         nevinných detí robí mi neznesiteľný žiaľ a na storakú smrť mi hryzie svedomie. Stojac nad
         hrobom svojho života, nechcem v duši zadržať nič tajného. Dopoviem povesť o svojom živote.
         — Oddýchol si, a v sieni nastala tichosť. Život prítomného množstva sotva sa javil dychom.
   </p>
   <p>
    — Bol som, — začal olejkár svoju povesť a jeho slová sa plynne rozliehali po klenutej
         palote, — osemnásťročný mládenec, keď sa moja duša rozplamenila neuhasiteľnou láskou k
         dievčaťu, ako sa mi ešte doteraz vidí, najkrajšiemu na svete. Ale to je už tam… Zrodili ma
         dolné kraje, moju náruživosť vypestovalo horúcejšie slnce a nadájala ma bohatá kolíska a
         usmievavá sláva mena predkov. Dievča mojej duše bolo chudobné a bez dlhých príveskov pri
         mene. Naša láska sa rozvatrila ako plameň, a ja som chcel, lebo som musel, prinútený
         vnútornou silou, pojať ju riadnou cestou za ženu. No zemianska pýcha mojej rodiny
         nedovolila mi kráčať po tejto svätej ceste. Blaznel som… Zúfal som. Hľadal som tisíce
         prostriedkov, tisíc ráz sa rozrazila moja nádej o zlostnú pýchu. Preklínal som seba aj
         svet. A môj anjel padol so mnou…! Plodom našej lásky bol krásny chlapec. Ja som sa
         priznával k synovi, odvolával som sa na moc ľudského i božského zákona, aby mi aspoň teraz
         dovolili zakryť vinu vyžiadaným manželstvom. Odbavili ma smiechom a diabolskými výrazmi.
         Sedával som pri nezdravej Želmíre, bozkával som si syna. Pri slzách opusteného, padnutého
         anjela nadchodilo ma blaznenie. Mňa vyhnali zo zámkov a statkov bratia a strýkovia, Želmíru
         vyháňali z domčeka, svet sa jej smial, že poklesla so zemanom… Jej duša sa sýtila
         náboženstvom, a ju zberba odsudzovala do pekla… Ktože sa jej zadiví, že zúfala… a… hrozná
         spomienka… že si otvorila nožom žily svojho života? Nech sa radšej každý diví, že som sa ja
         v drahej krvi nezatopil! Našiel som ju prvý v krvi už ochladnutej, opustenú, zanechanú.
         Neokrstený syn mal zomdlenú hlavičku položenú na chladnom srdci… Celý krvavý, ledva dýchal.
         Schytil som dieťa… V dedine mu cudzie matky prsia odopreli. Kúpil som mlieka od starej
         pastierky a vlastným dychom som ho vpúšťal do zblednutých, osinavených ústočiek. Na
         Želmírinom pohrebe som bol sám. Farár s kantorom, kostolníkom, chlapcami a hrobármi sa
         zmilovali nado mnou a odpustili štólu,
    <sup>
     [
     <a class="footnote" href="#ftn.id2581994" name="id2581994">
      52
     </a>
     ]
    </sup>
    lebo som ju nemohol zaplatiť. Tak som ušiel svetom. Uhliarka v horách
         rozplakala sa nad novorodeniatkom, vyslyšala moju prosbu, lebo vedela, čo je to mať dieťa a
         prijala to moje zmorené hladom a nahotou. Ja som sa dal do skúmania prírody. Ale dosť o
         týchto rokoch trápenia! Potom som sa stal, čím som. Zbroj som zanechal, mysliac, tou vládne
         teraz každý, tou sa nepomstíš svetu. Mojím heslom bola príroda… príroda a jej moci svetu
         neznáme!
   </p>
   <p>
    — A syn… a syn? — ozvalo razom dakoľko zmeravených hlasov, keď Hrabovec ťažko vydýchol a
         zdalo sa, že prestáva.
   </p>
   <p>
    — Ešte som nie na konci! — pokračoval. — Po štyroch rokoch som sa mohol hlásiť o
         chlapca, majúc niekoľko zlatých na výmenu nešťastnej siroty. Uhliarka plakala, lúčiac sa s
         pekným chlapcom, a nechcela prijať skromnú odmenu. S plačom som jej ju vtisol a ona sa s
         plačom zmilovala a prijala ten chatrný dar. Za môjho blúdenia po týchto tajomných Tatrách
         naďabil som na pustovníka, človeka pobožného, slovenského kňaza, ktorému sa zhnusil svet. U
         tohto som nechal chlapca a ten ho vychovával dobre a pobožne a učil ho veci, o akých sa
         teraz svetu ani nesníva. Ja som sa oslávil svojím umením, ale mena doktorského som nechcel.
         Za leskom mien býva neraz hnusoba. Vzal som na seba ľudové meno „Olejkár“. Hrabová dolina v
         stráňach hrdého Inovca mi dala meno. Moja majetnosť rástla. Cítil som potrebu priateľky
         života. Krásna, bohatá, ale neštastná Milada stala sa mojou. Svet mi ju závidel, a mal čo
         závidieť. Jej závideli mňa, ale nemali čo…! Onedlho prišiel do Trenčína starý zlatník,
         menom ***, brat anjelskej Želmíry. Bol mojím nepriateľom, lebo som mu zviedol sestru, ale
         sa udobril a spolu sme sa mstili svetu. Milada mi porodila jedinú dcéru, Ľudmilu, sám
         neviem, prečo som jej dal také meno, keď som myslel ustavične len na Želmíru. Dievča
         vyrástlo. Ale môj chlapec tiež prichodil do tých rokov, v ktorých sa mal začať učiť. Vzal
         som ho od pustovníka. Uhliarka dala chlapca pokrstiť menom svojho dieťaťa na Víta. Vít a
         Ľudmila sú moje najvlastnejšie deti! Tu máte život povestného olejkára. Čo som azda
         nedopovedal, to nie je podstatné. Najpodstatnejšie je, aby ste sa, páni, neunúvali so
         zmilovaním nado mnou. Na tomto ľudskom svete nepotrebujem viac zmilovania. Moje žily žerie
         jed, ktorý som si pred rokmi dokonale pripravil a teraz vlial do suchého hrdla.
   </p>
   <p>
    Všetci zmeraveli. V prsiach sa im zastavil dych. Matúš vyronil žalostnú slzu a Milada,
         všetka strávená prudkým duševným bojom, stála bez slova, držiac na prsiach omdlievajúcu
         dcéru.
   </p>
   <p>
    Hrabovcove slzy boli vytočené do dna. Víta nekonečne zarmútila povesť jeho otca, nuž
         ponáhľal sa ešte on preriecť slovo k nájdenému otcovi a k stratenej Ľudmile:
   </p>
   <p>
    — Ľudmila drahá, tu stojíme na hrobe našej lásky. Zrozumejme sa, kým vstúpime do neho!
         Teba tratím, keď som ťa už mal dosiahnuť, otca nachodím, keď ho počínam nemať nikdy viac.
         Kam sa podejem v tomto prepadlisku života? Otec, otec môj, odpusť zradcovi… synovi svojmu!
         Nezatracuj ma! — A chcel padnúť na jeho prsia. Ale Hrabovec to nedopustil.
   </p>
   <p>
    — Syn môj drahý, z úst mi ide jed, neskláňaj sa ku mne! Ja vám nemám čo odpúšťať, ale vy
         sa zmilujte nado mnou a odpusťte hriešnemu. Nechávam vám svoje veľké bohatstvo, svoje
         zemianske meno, dedičné štíty a statky. Nebudú vám vari potrebné…! Ale ak chcete vedieť,
         znajte meno dávnej rodiny, ktorej som potomkom, rodiny ***skej. Ale aby som nenakazil toto
         povetrie, lúčim sa s vami naveky.
   </p>
   <p>
    Podal Milade ruku, stisol ju kŕčovite a ľahkým krokom kráčal von z paloty.
   </p>
   <p>
    Vít podával Ľudmile naposledy pravicu na večné pochovanie lásky. — Nech žije naša láska,
         — hovoril, — v láske sesterskej a bratskej naveky! Boh mi usúdil poznať osteň lásky, za to
         pri úsvite tohto nového poznania posväcujem svoju krv, svoje srdce, ruky aj umenie tebe,
         slávny pán Trenčína! Tvoje zástavy a tvoje slovo povedú ma životom!
   </p>
   <p>
    Ľudmila klesla Milade do náručia, a keď zložila na hrobe zemskej lásky prísahu lásky
         nebeskej, prosila s matkou Matúša o dovolenie vystavať kláštor, v ktorom ony prvé zaviazali
         sa zložiť kosti.
   </p>
   <p>
    — Ach divné, hrozné osudy človeka! Divné, hrozné cesty ľudského poblúdenia! — zvolal
         Matúš Trenčiansky, oprel sa na svoj silný meč a zalomil svoje žilnaté ruky do kríža.
   </p>
   <p>
    Pohľad jeho oka zaletel na svetlé hory, kde smutné jesenné slnce lúčilo sa so svetom a
         tvár mu zažiarila vyšším svetlom jasnejšieho nazerania do tajnej knihy osudov sveta.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2581747" name="ftn.id2581747">
        51
       </a>
       ]
      </sup>
      <span class="emphasis">
       <em>
        absolúcia
       </em>
      </span>
      — (z lat.) rozhrešenie, oslobodenie od záväzku,
               viny
     </p>
    </div>
    <div class="footnote">
     <p>
      <sup>
       [
       <a class="para" href="#id2581994" name="ftn.id2581994">
        52
       </a>
       ]
      </sup>
      <span class="emphasis">
       <em>
        štóla
       </em>
      </span>
      — (z lat.) poplatok za cirkevný úkon
     </p>
    </div>
   </div>
  </div>
 </body>
</html>
