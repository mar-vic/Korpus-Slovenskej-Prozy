<html>
 <body>
  <div>
   <div class="titlepage">
    <div>
     <div>
      <h2 class="title">
       <a name="d56e83">
       </a>
       Stoličný bál
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Bolo to pár rokmi pred vojnou. V Trenčíne slávil sa stoličný bál. Patrónkami boly pani
         hlavného župana a pani baróna veľkostatkára. Stoličná dvorana bola slávnostne vyzdobená,
         parkety novonatrené. Sám starý víceišpán, starý mládenec, vytiahol sa do gály — po celý rok
         to neurobil — a šiel sa pokochať zlatou vlasteneckou mládežou. Vidiecki židovskí árendátori
         na svojich kočoch, dedinskí sedmoslivkári na svojich bričkách i mestskí židia a úradníci na
         najatých fiakroch schádzali sa zo všetkých strán. Starý hajdúch Fúčeľa v červenej
         šnorovanej blúze nestačil hosťom roztvárať krídla sklenených dverí na dlhej tmavej chodbe.
   </p>
   <p>
    I tanec sa rozprúdil hneď. Stoličiarski gavalieri rozplývali sa okázalou pozornosťou k
         tanečniciam, či to boly vznešené aristokratické dámy, či plné počerné židovčatá vo
         výstredných toaletách, či koketné úradnícke dámy, či plaché dcérky tých pár slovenských
         mešťanov, ktorí pokulhávali na obe strany a nechceli si to pokaziť ani s národným, ani so
         stoličným domom.
   </p>
   <p>
    Čardáš stíhal čardáš, kde-tu ozval sa sentimentálny valčík. Mužská spoločnosť pila,
         tancovala, kurizovala. Účinok nápoja bol stále zreteľnejší. Už začala sa deliť na rôzne
         skupiny, vrstvy; županovci s barónovci a grófkou sedeli pohromade; víceišpán sedel síce
         medzi mladými židovkami, ale rozklad zasiahol sám úradnícky tábor.
   </p>
   <p>
    Maďarskí prisťahovalci počínali robiť nešetrné poznámky na domorodcov, zmaďarónčených
         slovenských Janov, ktorým trčí slama z ucha. Najväčšmi sa rozhadzoval medzi dolnozemskou
         gardou štátny inženier Hertelendy, vykŕmený ako kapún, zazerajúci zpoza svojich bujných
         fúzov s pleca na trenčianskych bočkorošov. Hertelendyho mali stoličiari vôbec v oku. Keď
         prišiel do Trenčína, neporobil ani oficiálnych návštiev a vôbec choval sa spurne, ako by mu
         ani vicišpán neimponoval.
   </p>
   <p>
    Ešte dosť, že sa uráčil do maďarského kasína vstúpiť. Mal už tretiu ženu, vraj bohatú
         vdovu — po statkárovi. Nevedelo sa, koľko s ktorou ženou vyženil, či mal z domu peniaze.
         Dosť na tom, že štátny inženier Hertelendy bol človek prvej triedy, obýval s paňou celé
         poschodie moderného domu pekára Holbu, držal si dve slúžky a troch psov. Div, že majiteľ
         domu trpel krik a zápachy, ktoré boly s držaním psov spojené. Akiste platil mimoriadne
         veľkú árendu. Bol to človek vôbec nepopulárny, na pozdravy ledva odpovedal.
   </p>
   <p>
    I v úradnom styku bol vraj ostrý, pánovitý, pohádal sa so stránkou ako nič. Držal si
         automobil a šoféra. Hertelendyho automobil zadlávil už nejedného trenčianskeho psa a
         nejeden človek zachránil sa pred úrazom iba tým, že v poslednom okamihu odskočil pred
         revúcou, benzínové pary chrliacou beštiou na bok.
   </p>
   <p>
    Bohatý dolnozenský nadutec bol prirodzene tŕňom v oku zadĺženým, väčšinou len zo svojich
         neskvelých platov živoriacim stoličiarom.
   </p>
   <p>
    Hovorievali, že neškodilo by mu hodiť bombu pred automobil, keď na ňom najšialenejšie
         uháňa, alebo ho pri príležitosti verejne vyzauškovať.
   </p>
   <p>
    Lebo veď nevprace sa do vlastnej kože, odkundes voľáky!
   </p>
   <p>
    Na stoličnom bále dával pociťovať nešetrne svoju povýšenosť. Shromaždil okolo seba —
         ženu na bále vôbec nemal — svoju gardu: starého Nagya, úradníka na bernom úrade, mladých
         profesorov na vyššej obchodnej škole, Barabáša a Lelkeša, Spišiaka, Zasmuckého,
         železničiarskeho úradnika atď. Kritizovali o milých päť stoličné hospodárstvo.
   </p>
   <p>
    Po rezkom čardáši, ktorý trval vyše polhodiny, nasledovala polnočná prestávka. Rodiny
         poberaly sa do vedľajších miestností a zasadaly ku sviečkovici a hojne paprikovanému
         pörköltu. Inženier Hertelendy pokývol cigánom. Vošli za ním do bočnej dvorany, kde sedel so
         svojími kompanmi. Dal si vyhrávať kurucké a dolnozemské beťárske nóty. Neraz búšil päsťou
         na stôl a cifrovane zateremtetoval, keď cigáni nemali o rozkázanej piesni ani poňatia.
         Počerný, malý profesor Lelkeš, Hertelendyho priateľ, priviedol si k stolu tanečnicu, vysokú
         blondýnu. Bola to štátna učiteľka, ktorú mladý profesor najviac vykrúcal. Páni dali
         vyhrávať jedinej dáme, ktorá bola medzi nimi, do ucha. — Vo vedľajších miestnostiach bola
         shromaždená najväčšia časť bálovej spoločnosti. Stoličný podnotár Nehrebeczky, mladý
         statkár Folkušovský, podslúžny Jazernícky zabávali s kamarátmi celý veniec krásiek. Do
         najkrajšej z nich, Margity Csepcsányich, bol vysoký, fešný Nehrebeczky smrteľne zaľúbený.
         Mládež zabávala sa i počas prestávky dobre, trebárs pociťovali trochu nemilo neprítomnosť
         cigána.
   </p>
   <p>
    Blížila sa jedna hodina, keď krásna Margitka prosila hlavného aranžéra Jazerníckeho:
   </p>
   <p>
    — Pišta, dajte zahrať valčík!
   </p>
   <p>
    — Áno, áno, malo by sa už tancovať — prisviedčali rozjarení mladí ľudia.
   </p>
   <p>
    Spoločnosť vstávala od stolov akoby na povel. Podslúžny Jazernícky sebavedome otvoril
         dvere na malej dvorane:
   </p>
   <p>
    — Paľo, hrať! Valčík! — zvolal na cigána.
   </p>
   <p>
    — Paľo, ani na krok! — dupol nohou Hertelendy a vrhol na Jazerníckeho vyzývavý pohľad
         dolniackeho beťára, hotového klať sa na nože.
   </p>
   <p>
    Ku dverám malej dvorany nahrnulo sa zvedavých mužských. Ba i niektoré dámy povšimly si
         kriku.
   </p>
   <p>
    — Dnes ja disponujem s hudbou! — zvolal Jazernícky rázne. Cítil, že nesmie ustúpiť ani
         na piaď. Veď za chrbtom mu stálo pol stolice.
   </p>
   <p>
    — Ale ja si nedám cigána vziať! — zreval Hertelendy. — Mne tu nikto nerozkáže!
   </p>
   <p>
    Cigáni obzerali sa váhave na všetky strany. Primáš rešpektoval síce bohatého inženiera,
         z ktorého sa požil viac, ako z desiatich stoličiarskych hladošov dohromady. Ale bál je bál,
         a stolica — stolica.
   </p>
   <p>
    — Paľo za mnou! — opakoval Jazernícky svoj rozkaz.
   </p>
   <p>
    — To je paholské tempo! — zareval Hertelendy.
   </p>
   <p>
    — Čo ti je paholské tempo, ty papuľa neumytá! — priskočil nelenivý Jazernícky k
         Hertelendymu ako strela a vyťal mu zaucho. Silák Hertelendy, červený ako krv zreval divoko,
         schvátil útleho Jazerníckeho jako loptu a praštil ho o zem tak, že chudák podslúžny
         boľastne zjajkajúc rozplaštil sa na podlahe jako žaba. Na nehybnom tele a smrteľne zbľadlej
         tvári zjavily sa stopy mdloby. Z oboch strán skočilo mu pár ľudí na pomoc. Fŕkali ho vínom
         a kriesili.
   </p>
   <p>
    Dámy bedákaly: Bože, Bože, azda mu len neublížil! Kto to kedy videl, pobiť sa pre
         cigánov!
   </p>
   <p>
    Jazerníckeho odvliekli do jednej z vedľajších miestností. O chvíľu zjavili sa v malej
         dvorane Nehrebeczky a Folkušovský a oznámili Hertelendymu a kompánii, že aféra bude mať
         rytierske pokračovanie, a vyzvali Hertelendyho aby sa vzdialil.
   </p>
   <p>
    Nehrebeczky ujal sa hlavného aranžérstva. Po polhodinovej trapnej prestávke konečne
         zavznely sladké tóny valčíku.
   </p>
   <p>
    Hertelendy vzdialoval sa hrmotne so svojimi kompanmi.
   </p>
   <p>
    Po ich odchode bol vzduch hneď čistejší, ľahší, ale zábava neprišla ani do rána do
         starej koľaje, trebárs mladý Jazernícky popíjal víno a čierne kávy za stolom naproti dverám
         do hlavnej dvorany.
   </p>
   <p>
    Vicišpán dohováral svojim mladým obľúbencom:
   </p>
   <p>
    — To je hanba, že ten lapátoš hortobáďsky odišiel s celými hnátmi!
   </p>
   <p>
    — Veru ste nemali, mladí páni, nechať tak prepadnúť chudáka Jazerníckeho! — dohováral
         drevokupec Teich.
   </p>
   <p>
    Skupina účastníkov stoličného bálu: notár, dvaja kancelisti a kastelán odišli s bálu
         ešte za tmy. Podgurážení zastali pred jedným hostíncom a radili sa, či majú vojsť.
   </p>
   <p>
    Naďapil sa blízko nich sadzač Lasica so svojim kamarátom Frličkom.
   </p>
   <p>
    — Podívaj sa, Jožo, na tých bendegúzov! — ukazoval Lasica priateľovi na postavy,
         mihajúce sa v hustej tme jako plaché tône. — Uvidíš, že náhle k nim priskočím, hneď sa
         pobijú. Požičaj mi tej palice!
   </p>
   <p>
    A Lasica rozbehol sa po prstoch k dohadujúcim sa stoličiarskym proletárom. Vkradol sa
         medzi nich ako had.
   </p>
   <p>
    — Poďme, basom mu dušu! — povzbudzoval Ďula Zelenkay.
   </p>
   <p>
    — Poďme, azda len nepôjdem ešte spať!
   </p>
   <p>
    V príhodnom okamihu udrel Lasica po chrbte starého Zelenkaya. V nasledujúcom okamihu bol
         jedným skokom v bráne súsedného domu.
   </p>
   <p>
    — Kto ma to udrel? Basom mu dušu, však mu ja vrátim! Ty si to bol, Déneš, ty živáň! —
         dvíhal Zelenkay palicu na notára vedľa stojaceho.
   </p>
   <p>
    — Čo je? Čušíš ho, ty chúďa z teplej múky! Choď sa radšej vyspať, lebo ti naozaj
         priložím! — zastrájal sa notár podráždený.
   </p>
   <p>
    — Alebo ma to ten lagan Milosevics! Tu máš, ty zbojník!
   </p>
   <p>
    A nastala všeobecná kuca-paca, výkriky, jajkanie a nadávanie.
   </p>
   <p>
    A pisár Milosevics nosil polroka po stoličnom bále dva červené fľaky, ako pamiatku po
         rozbití hlavy. A inženier Hertelendy zakrýval si ešte i potom dlho čiernou páskou švík na
         ruke, tak hlboká bola rana, ktorú utŕžil v súboji s podslúžnym Jazerníckym.
   </p>
   <p>
    Hja, nebol to bál ako bál, ten trenčiansky stoličný bál!
   </p>
   <p>
   </p>
  </div>
 </body>
</html>
