<html>
 <body>
  <div>
   <div class="titlepage">
    <div>
     <div>
      <h2 class="title">
       <a name="id2558521">
       </a>
       Redakčná návšteva
      </h2>
     </div>
    </div>
   </div>
   <p>
   </p>
   <p>
   </p>
   <p>
    Jaroslav Lažanský práve dopisoval ostatnú dennú zprávu v redakcii „Svobody národa“. Tupé
         pero lietalo čerstvo po drsnom žltom papieri, vítajúc tretí transport ruských legionárov,
         ktorí nosili československú vlasť v srdciach, za ňu bojovali a umierali v dobe, keď bola
         ešte habsburgskou nevoľnicou atď., keď redakčný sluha uvádzal do izby návštevu slovy:
   </p>
   <p>
    — Len ráčte! Pán redaktor je tam!
   </p>
   <p>
    Návšteva vstúpila. Bol to počerný, asi 40-ročný človek, prostrednej postavy, v novom
         čiernom žakete a lakových topánkach. V ľavej ruke držal cylinder. Podišiel ku stolu, zľahka
         sa uklonil, osmahlou, rapavou tvárou prelietol mu zdvorilý úsmev, keď spustil:
   </p>
   <p>
    — Som Trifton Spalajkovič, konzul kraljeviny Srba, Hrvata i Slovenaca. Mal by som pre
         vás, pane redaktor, vlastne pre vaše noviny dôležité sdelenie.
   </p>
   <p>
    — Aké? — spýtal sa redaktor, statný blondýn, zdravej, červenej tváre, premieravajúc si
         ostrým, kritickým okom svojho hosťa.
   </p>
   <p>
    — Chcel som vás upozorniť, že by ste mohli snáď laskave viacej propagovať vo svojom
         žurnále vzájomné obchodné styky československo-jugoslavenské.
   </p>
   <p>
    — My ich propagujeme — hľadel redaktor odbiť svojho hosťa.
   </p>
   <p>
    — Viem, viem, že vaše znamenité noviny — miatol sa hosť.
   </p>
   <p>
    — Ale ja by som myslel, že mali by ste ich ešte väčšmi. Náš konzulát dovolil si vám
         poslať informatívny článok o tej veci.
   </p>
   <p>
    — Môže byť — mienil redaktor.
   </p>
   <p>
    — Bohužiaľ, nemáme vždy toľko miesta, aby sme venovali vo svojich novinách podobným
         veciam pozornosť, akú zasluhujú.
   </p>
   <p>
    — Vy tedy náš článok neuverejníte? — mienil konzul trochu podráždene.
   </p>
   <p>
    — Závisí to od miesta. Nemôžem vám to zaručiť, ale jestli nám bude zodpovedať, budeme
         hľadieť. — —
   </p>
   <p>
    — Ráčte mi povedať bez obalu: uverejníte, či nie?
   </p>
   <p>
    — Ešte nevieme.
   </p>
   <p>
    — Tedy neuverejníte. A môžete mi povedať, prečo?
   </p>
   <p>
    Redaktor Jaroslav Lažanský neodpovedal. Miesto toho sa zadíval udajnému konzulovi uprene
         do očí. Tomu bolo vidno na tvári okolo kútikov nervózne trhanie. A veľké čierne oči žiarily
         mu náružive.
   </p>
   <p>
    — Prečo? — rozčuľoval sa hosť, nedostávajúc odpovede. — Ja sám vo svojej vlasti
         propagoval som svojho času vždy československé výrobky. Aj brožúru som o tom napísal. Som
         známy doma jako národohospodársky spisovateľ. Napísal som dielo, v ktorom hlásam nutnosť
         kompromisu medzi postupom socializačným a metódami kapitalistickými.
   </p>
   <p>
    — Ach, hľaďmeže ho, teoretika, utopistu! — pomyslel si redaktor. — A tyže by si bol
         konzul?! Nemožná vec! Ešte sa mi nestalo, aby bol u nás nejaký konzul zakročoval osobne o
         uverejnenie nejakej zprávy. Vôbec v tých národnohospodárskych zprávach býva neraz zakuklená
         reklama alebo „švindel“. Ale z tohoto chlapa nevyzerá ani to. „Nutnosť kompromisu“,
         „metody“, „postup“, vyvalené oči, má trhanie v tvári, mätie sa. A ten pohľad. Hlavou
         Jaroslava Lažanského prelietla zlovestná myšlienka. Či je ten človek nie blázon!? —
         Predvčerom vyhodil pomäteného ruského kapitáňa, ktorý sa tiež vydával za pôvodcu učených
         pojednaní, pôvodcu veľkolepých vynálezov, roztváral svoj kufor a vyťahoval z neho revolver.
         On sa zachránil iba stoličkou, ale výstup bol vzrušujúci, dramatický. Na šťastie kapitáň
         ušiel. A redaktor Lažanský vydýchol si radostne až na druhý deň, keď čítal v novinách, že
         policia má pomäteného ruského kapitáňa, ušlého z blázinca, už v rukách.
   </p>
   <p>
    — Pane, vy mi neodpovedáte? — trhol sa redaktor na zlostnú otázku svojho hosťa. — Musím
         vás upozorniť, že — siahal Jugoslovan do vrecka, patrne chcejúc si šatkou utreť krúpäje,
         ktoré mu vyvstaly na osmahlom čele od tepla redakčnej izby a rozčúlenia.
   </p>
   <p>
    — Siaha na revolver! — prebesklo hlavou redaktorovou. — Pomoc! — vykríkol zúfale
         zodvihnúc ťažké kreslo a rútiac sa s ním na domnelého blázna. Ten zmätene zpätkoval a
         dostanúc sa dvermi na chodbu, ztratil sa jako gáfor.
   </p>
   <p>
    *
   </p>
   <p>
    Keď Jaroslav Lažanský, nemôžuc sa zotaviť zo svojho vzrušenia, odchádzal o pol hodiny z
         redakcie, nebolo v nej už nikoho.
   </p>
   <p>
    *
   </p>
   <p>
    Pochváli sa so svojím víťazstvom kollegom až na druhý deň. Ale jaké bolo na druhý deň
         jeho prekvapenie, keď ho prijal šéfredaktor s krikom:
   </p>
   <p>
    — Preboha, pane kolega, čo ste nám to vyviedli!? Ja už vyše hodiny nerobím nič inšieho,
         jako odpovedám na dotazy z ministerstva zahraničia, z juhoslovanského konzulátu, nášho
         syndikátu atď. Či sa vám rozum čistil?! Veď vy ste urazili a ohrozovali na živote
         juhoslovanského konzula. Keď sa pred vami zachránil, zachvátil ho srdečný kŕč na ulici.
         Leží chorý vo Fischerovom sanatoriume. Bude z toho diplomatická otázka, človeče nešťastný,
         vy vetroplach bláznivý!
   </p>
   <p>
   </p>
  </div>
 </body>
</html>
