<html>
 <body>
  <div>
   <div class="titlepage">
    <div>
     <div>
      <h2 class="title">
       <a name="id2570091">
       </a>
       Prvý honorár
      </h2>
     </div>
    </div>
   </div>
   <p>
   </p>
   <p>
   </p>
   <p>
    Ešte iba niekoľko týždňov bol som v Prahe a už som bol taký sklamaný. Od rokov túžil som
         po Prahe, plnej šťastia, jasu a radosti, po kráľovskej Prahe, kde na každom kroku budú ma
         povznášať skvelé historické a umelecké pamiatky a kde — odpusťte mi vtedajšiu moju detskú
         naivnosť — i ja stanem sa azda známym, ba azda slávnym.
   </p>
   <p>
    A ja som už bol v Prahe celé týždne a nezažil som v nej ešte jedinkej šťastnej chvíľky
         úspechu. Každý deň večerom vracal som sa do podkrovnej svojej izbičky vinohradského
         činžiaka z práce ustatý, rozladený, sklamaný. Ticho, horko plakával som tam, kde sníval som
         o uznaní a sláve.
   </p>
   <p>
    Popri svojom celodennom zamestnaní pilne písaval som články. Politizoval som. Kritizoval
         uhorské vlády, páchal národnohospodárske prehľady. Miesto prechádzky krčil som sa nad
         stolíkom svoje slabo kúrenej izbičky a písal, písal. A keď rukopisy zhrubly, nosil som ich
         do redakcií a s tlčúcim srdcom podával starým i menej starým pánom:
   </p>
   <p>
    — Na — napsal jsem pro váš list.
   </p>
   <p>
    No, poznámky, s ktorými moje rukopisy bývaly prijímané, moje nadšenie trochu chladily:
   </p>
   <p>
    — Člověče, nosíte sem rukopisy, a přece vidíte, že je nás tady jako červených myší!
   </p>
   <p>
    Alebo:
   </p>
   <p>
    — Naprosto neaktuelní.
   </p>
   <p>
    Len kedy-tedy dožil som sa obojetného:
   </p>
   <p>
    — Přijďte si tak za osm dní pro odpověď.
   </p>
   <p>
    A moje mladé nadšenie mohly schladiť, ale nie utlumiť odmietavé a poloodmietavé
         odpovede.
   </p>
   <p>
    Keď bola odpoveď nepriaznivá, zronilo ma to iba na deň-dva. Tretieho dňa škriabal som už
         zas veselo vo svojej mansarde a blúznil o novinách, v ktorých skvieť sa bude môj článok
         neskrátený na mieste úvodnom a mne vyplatia v redakcii honorár — — v zlate.
   </p>
   <p>
    A aké to boly sklamania, keď redaktor vracal mi rukopis s poznámkou:
   </p>
   <p>
    — Pro nás se to nehodí.
   </p>
   <p>
    Alebo:
   </p>
   <p>
    — Moc primitívni.
   </p>
   <p>
    Ba stalo sa i, že redaktor — známa a „významná“ veličina, vytiahol predo mnou zásuvku
         skrine, preplnenej shrždenými rukopismi a kopnúc do nich obrátil sa ku mne:
   </p>
   <p>
    — Vidíte, mladý příteli, snad je váš článek také mezi nimi. Snad si nemyslíte, že my
         máme času všechny ty nesmysly číst?!
   </p>
   <p>
    A ja utekal som z redakcie tackajúc sa od žiaľu jako opitý, pred očima videl som
         ustavične svoje články, ktoré som s takým zápalom písaval. Videl som ich pokrčené, kopnuté,
         pošpinené. A nemohol som isť v tom žiali ani domov, ale letel som preč, bez cieľa, neznámym
         smerom, na prsia zaliehala mi hmla sychravého novembra a v očiach mihaly sa mi pouličné
         lampy ako svetlonosy a električky hučaly ako by chcely prehlušiť môj žiaľ, chcely ho
         prehlušiť, i keby som mal bolesťou vykríknuť.
   </p>
   <p>
    A príduc k Vltave, zadíval som sa do jej mutných vôd. Taká bola smutná, rozbolená, taká
         blízka môjmu srdcu. A ešte bližšia, keď zazrel som na nej dlhý rad pltí, ktoré ma upomínaly
         na rodný kraj. Ach, môcť tak soskočiť na jednu z nich a viezť sa ďaleko, ďaleko, preč z
         toho Babylona!
   </p>
   <p>
    *
   </p>
   <p>
    Bolo to na Štedrý deň. Brat, s ktorým som býval, prišiel zo školy:
   </p>
   <p>
    — Nemal som na obed. Daj mi pár šestákov. Vysháňal si niečo?
   </p>
   <p>
    Ach, ako ma každé z tých slov bodalo. Ja som bol tiež hladný, no ja som to zaslúžil. Ale
         brat hladoval nevinne. Ja jako starší bol som „kasírom“, ja písal som, keď bolo treba,
         domov o peniaze. A práve v tie časy som nebol písal. Trúfal som si zarobiť článkami,
         doniesť domov honorár. Posledné dni chodil som po redakciach, kam som svoje rukopisy bol
         pozanášal. A vracal som sa s každej cesty beznádejnejší.
   </p>
   <p>
    — Nemáš?
   </p>
   <p>
    Neodpovedal som, len sklopil zahanbené oči.
   </p>
   <p>
    — Môžeš sa hanbiť, starší brat! čo si domov nepísal?
   </p>
   <p>
    — Myslel som, že — — slovo zaviazlo mi v hrdle.
   </p>
   <p>
    — A čo si nemohol požičať?
   </p>
   <p>
    — Nedostal som.
   </p>
   <p>
    — Babrák!
   </p>
   <p>
    Obliekol som si ošumelý zimník a pustil som sa dolu schodmi. No, skoro vrátili sme sa
         dvaja.
   </p>
   <p>
    — Práve som chcel isť k Milovi a ten si sám chce od nás požičať.
   </p>
   <p>
    — Aspoň pár korún, bračekovi! Tieto dni iste peniaze z domu dostanem, ale dnes nemám ani
         na večeru.
   </p>
   <p>
    Miesto odpovedi vyvrátili sme vrecká.
   </p>
   <p>
    Priateľ Milo sadol si zronený na stoličku. Schovali sme tváre do dlaní, aby sme ani
         nevideli ten mrzký svet. Sedeli sme bez slova, apaticky. Tak míňala sa štvrťhodina za
         štvrťhodinou.
   </p>
   <p>
    Vianočný večer! O dve-tri hodiny sa zotmie, tisíce pražských okien zažiari sviatočným
         svetlom, v tisíciach domácností blížia sa najkrajšie chvíle v roku. Deti pôjdu žmúriť, lebo
         „príde Ježiško“. Jeden z rodičov zacengá. Už! vyrútia sa deti zo svojej skrýše a vpália bez
         dychu do izby, ožiarenej stá svetlami. Vianočný stromec v plnej kráse. Na ňom sviece, zlaté
         a strieborné nite, pestria sa v desatorakých farbách cukríky, reťaze, vtáky, svätojánsky
         chlieb, jablká. Pod stromom balíky. Práve dvíha matka jeden z nich: „Jankovi!“ a podáva ho
         bratovi.
   </p>
   <p>
    Modlitba.
   </p>
   <p>
    Večera: počnúc od kapustnice s klobásou až po lokše, koláče, orechy, jablká a med.
   </p>
   <p>
    A pod okny spev:
   </p>
   <p>
   </p>
   <p>
   </p>
   <div class="literallayout">
    <p>
     <span class="emphasis">
      <em>
       „… leží malé pacholátko na slame.“
      </em>
     </span>
     <br/>
     <span class="emphasis">
      <em>
       „Povedzteže, pastuškovia, čo ste videli,
      </em>
     </span>
     <br/>
     <span class="emphasis">
      <em>
       keď ste sa vy o polnoci všetci rozbehli?“
      </em>
     </span>
     <br/>
    </p>
   </div>
   <p>
   </p>
   <p>
   </p>
   <p>
    A mladá cigánka — akiste neznajúc vhodnejšej piesne, nôti:
   </p>
   <p>
   </p>
   <p>
   </p>
   <div class="literallayout">
    <p>
     <span class="emphasis">
      <em>
       „A tá lúka zelená,
      </em>
     </span>
     <br/>
     <span class="emphasis">
      <em>
       stojí na nej mámilá.“
      </em>
     </span>
     <br/>
    </p>
   </div>
   <p>
   </p>
   <p>
   </p>
   <p>
    A nás čo čaká? Hlad, rozladenosť, chladná, pustá izba, kým tisíce iných prežívať budú
         najkrajšie chvíle v roku.
   </p>
   <p>
    Striaslo ma. Ticho som vstal a vyšiel z izby. Kam isť? Od koho požičať? Všetky pramene
         už vyčerpané. Ale tej mizernej nálady medzi štyrmi stenami neznesiem. A nechcem vidieť
         vyčítavé pohľady brata a priateľa.
   </p>
   <p>
    Sneh mi vrždí pod nohama. Okolo mňa chodci náhlia sa domov. Každý nesie niečo so sebou.
         Len ja nemám nič. A minúta uteká za minútou. Som taký zlomený. Čakám na obrat, na zázrak.
         Neprichádza. V rozpálenej hlave rodí sa plán za plánom, ale hneď v zárodku i zmieria.
   </p>
   <p>
    Už je darmo. Budeme na Vianoce bez Vianoc.
   </p>
   <p>
    Blyslo mi niečo v mysli. Utekám na Františkovo nábrežie. No, už sa miernim, hamujem.
         Daromné nádeje. Číslo iste nevyšlo. I zamknuté už bude.
   </p>
   <p>
    Nie, vošiel som až dnu do nakladateľstva B. Kočího. Dnu až ku kase. Na pulte nakladené
         časopisu dákeho nového čísla. Načahujem sa. „Rozhledy“.
   </p>
   <p>
    Ach! Do revue tej zaniesol som asi pred dvoma týždňami článok. Písal som ho v
         rozhorčení, skoro v horúčke. Nadpis bol: „Soudní dny v Ružomberku“. Písal som o procese
         Hlinku, Šrobára a spoločníkov.
   </p>
   <p>
    — Co si přejete? — spýtala sa ma vľúdne staršia slečna.
   </p>
   <p>
    V rozochvení ledva som mohol odpovedať. Ale rozumela ma.
   </p>
   <p>
    — Kolik pak toho máme? — vzala do rúk sošit s mojím článkom. — Tři a třetinu strany po
         třech korunách, 10 korun. A už i mala napísanú výkažku.
   </p>
   <p>
    — Pane šéfe, račte podepsat!
   </p>
   <p>
    Až teraz som si všimol, že blízo nás pri otvorených dverách v druhej izbe stojí bledý,
         ešte dosť mladý človek. Zrejme šéf. Podišiel k pultu, podpísal. Nasledoval môj podpis.
   </p>
   <p>
    A nasledovala pre mňa radostná, slávnostná, ba — riekol by som — posvätná chvíľa. O
         mramor cvengly dva biele ako srieň päťkorunníky. Shrabol som ich dychtivo, zamrmľúc
         poďakovanie a bral som sa von. Až vonku trúfal som si tešiť sa z honoráru. Hlava sa mi
         mimovoľne vztýčila, prsia vzodmuly, spadol s nich razom všetok bôľ, všetka ťarcha, nevoľa.
         Pocítil som v sebe silu, mladosť. Ba zdalo sa mi, že narástly mi krýdla. Vyskočil som na
         električku. Ale pri najbližšej zastávke soskočil som, lebo šla mi pripomaly, a letel som
         pešky, letel v zimničnom náhlení, radostne rozčulený, udychčaný Ferdinandkou, Spálenou,
         Karlovým námestím, Ječnou na Vinohrady. Až keď som vyletel na štvrté poschodie, som sa
         spamätal: Hop!
   </p>
   <p>
    Musím potrestať netrpezlivcov. Nesmiem sa hneď prezradiť.
   </p>
   <p>
    Vydýchol som si pár raz zhlboka, utrel vreckovou šatkou oči, horúce čelo. Zmiernil,
         stíšil som kroky. Vošiel som pomaly, váhave, čo najsmutnejšie, bez slova.
   </p>
   <p>
    Brat a priateľ Milo sedeli v pozitúre, ako som ich opustil. Ovisnuté hlavy zakryté
         dlaňami.
   </p>
   <p>
    — Nemáš nič! — vyhŕklo to z brata. Cítil som, že sa mierni, že je rozladený, rozhorčený,
         že by sa mu chcelo vykríknuť od žiaľu.
   </p>
   <p>
    — Ach, bračekovci, taký som otrávený! — zastenal náš druh.
   </p>
   <p>
    Ani sa na mňa neozreli. Priplichtil som sa k nim. Položil som im ruky na plecia. V
         každej hrsti svieral som ťažký päťkorunník. Obom naraz položil som na krk chladný peniaz.
   </p>
   <p>
    — Čo to?! vyskočili zelektrizovaní. Hodili sa na mňa ako ľvi, rozovreli mi päste
         násilne. Počali výskať, skákať od radosti. Začali sme sa bozkávať, objímať.
   </p>
   <p>
    Rozbehli sme sa po sklepoch. Práve zatvárali. No, čo-to sme nakúpili predsa. Liehový
         samovar mal prácu dlho do noci.
   </p>
   <p>
    Nie, Vianoce 1906. roku netrávil som naskrze smutnejšie, než po iné roky. A desať korún
         stačilo i na druhý deň, i na druhý sviatok vianočný, keď dostali sme všetci, my i priateľ,
         z domu balíky s vianočnými koláčmi atď. A na tretí deň boly tu i peniaze.
   </p>
   <p>
    Od tých čias zažil som už všeličo pekného. Ale tak rád, ach, tak rád by som ešte raz
         zažil radosť z prvého honorára!
   </p>
   <p>
   </p>
  </div>
 </body>
</html>
