<html>
 <body>
  <div>
   <div class="titlepage">
    <div>
     <div>
      <h2 class="title">
       <a name="id2532780">
       </a>
       Divadlo
      </h2>
     </div>
    </div>
   </div>
   <p>
   </p>
   <p>
   </p>
   <p>
    — Vitaj, Milka moja drahá! — vybehol pán Hrdoš svojej sestrenici pani Strakonickej
         naproti.
   </p>
   <p>
    Po rodinnom bozku ozvala se pani Strakonická:
   </p>
   <p>
    — Nuž, prišla som, Jožko, už raz na to divadlo. A toto je moje sestrenica Anička
         Dlhánich.
   </p>
   <p>
    Privítali sa. — Pekné dievča táto Anička! Ale my si vari budeme len tykať? — obrátil sa
         pán Hrdoš k nej.
   </p>
   <p>
    — To sa rozumie, akože ináč! — posmeľovala pani Strakonická. Ale beľavé, asi 17-ročné
         driečne dievča v ružových šatoch pozeralo kus po dvore.
   </p>
   <p>
    — Nech sa vám páči! — viedol domáci pán hosťov dnu. „Dobre ste natrafily. Je i divadlo i
         zábava. Hrá sa krásny kus, „Sedliacka nevesta“ od Socháňa. Veľmi dobre si ju naši herci
         nacvičili.
   </p>
   <p>
    — To verím. Veď kdeže už majú dobre hrať, ak nie v Malinove?! — lichotila pani
         Strakonická svojmu bratrancovi. — Ale sa mi nenahneváš?! — sľúbila som sa bola Komárke, že
         ju navštívim. Veď som jej vlastne skoro rok vizitu dlžna. Či by si nás k nej neodprevadil?
   </p>
   <p>
    — Komárka, Komárka — zamyslel sa pán Hrdoš — ktoráže to?
   </p>
   <p>
    — Tá krajčírka na hornom konci. Ináče sa nemusíš ustávať, ak nechceš!
   </p>
   <p>
    — Ale, idem vďačne. Veď ja tú osobu dobre poznám, lenže je v Malinove viac tých
         Komárovcov… Ale veď sa vari najprv složíte, oddýchnete si, zapapkáte niečoho?
   </p>
   <p>
    — Ďakujeme, ale nemôžeme. Ostatne, veď sme doma už večeraly. Ale o ktorejže sa začína to
         divadlo? Keď mame tú návštevu pred sebou, aby sme sa, Anča, dáko neoneskorily!
   </p>
   <p>
    — O ôsmej — pozeral pán Hrdoš na programm.
   </p>
   <p>
    — Ten programm by si nám vari mohol i dať!
   </p>
   <p>
    — Ale akože, nechže sa vám páči!
   </p>
   <p>
    — Koľkože je hodín, Jožko?
   </p>
   <p>
    — Čosi-kamsi pol siedmej.
   </p>
   <p>
    — Ba ešte čo? Už sme mali tam byť, duša moja.
   </p>
   <p>
    *
   </p>
   <p>
    — Čo, poldeviatej?! — spytovala sa pani Strakonická bratranca, vychádzajúc od Komárov. —
         Čo to bude s našimi kartami?!… Táto sa tiež musí preobliecť — ukazovala na Aničku.
   </p>
   <p>
    — Idem pre dáke karty, ak ešte čo dostanem — ponáhľal sa pán Hrdoš do divadla. — Vy sa
         choďte chytro preobliecť! — doložil mrzute. — Prijdem vám hneď oproti.
   </p>
   <p>
    — Mohla si radšej zostať u Hrdošov! Aspoň by si už bola oblečená! A teraz aby som sa s
         tebou hodinu babrala, čo?! — a pani Strakonická uštipla svoju sesternicu.
   </p>
   <p>
    — Juj! zvýsklo dievča tlumene.
   </p>
   <p>
    — Len mi tu rob škandál! Polenom ťa, cipa, doma, polenom!
   </p>
   <p>
    *
   </p>
   <p>
    Pán Hrdoš mal celý večer už pokazený, Od dákych dvoch týždňov tešil sa na divadlo. Hrali
         v ňom — a to nie posledné úlohy — jeho dve dcéry a syn. Ale i na kus, dielo to svojho
         dobrého priateľa, bol veľmi zvedavý. A teraz skoro deväť hodín. Je po prvom dejstve, a on z
         divadla nevidel nič. Karty boly rozobrané, horko-ťažko vymohol od pokladníka, aby sa ku
         sedadlám priložily dve stoličky.
   </p>
   <p>
    — Miesta nie zlé — pomyslel, — keby len tie dve už raz tu boly.
   </p>
   <p>
    Vyšiel im naproti. Chladný nočný vzduch účinkoval ako tuš na jeho hnevom rozpálenú tvár.
         Už-už mal vôľu vrátiť sa nazad, obzreť si divadlo a o tie sa ani nestarať.
   </p>
   <p>
    Tých nikde nič. Vari kväčia ešte doma?!
   </p>
   <p>
    Vstúpiac do izby, našiel pani Strakonickú pred zrkadlom. Anička stála, rozpálenú
         tváričku mala celä uplakanú.
   </p>
   <p>
    — Tá ti mi tuná už vyrevúva, že neuvidí celý kus! — vítala ho sesternica, nechtiac
         zradiť, že doma pokračovala v štípaní.
   </p>
   <p>
    — Preboha! Chytro sa! — Pán Hrdoš bol by síce vedel povedať i viac a ostrejšie, ale
         radšej prežrel.
   </p>
   <p>
    — Hneď sme Jožko, hneď — — — —
   </p>
   <p>
    O pol desiatej vchádzaly do divadla dve dámy s jedným pánom.
   </p>
   <p>
    — Vlastne zaveď, prosím ťa, len Aničku. Ja sa ešte musím podívať, čo náš paholok robí.
   </p>
   <p>
    Pán Hrdoš vedel, že musí sesternicu zase odprevádzať. — Kdeže je?
   </p>
   <p>
    — Či ja viem?! Keď videl, že u vás nieto maštale, šiel s vozíkom hľadať nocľah pre kone
         do daktorého hostinca. Ak mi ten lapaj spravil veľkú cechu!
   </p>
   <p>
    — Kdeže by mohol byť?! — Pán Hrdoš potkol sa na vyčnievajúcu skalu z „burkovania“ —
         „akiste u Krámerov.“
   </p>
   <p>
    — Je tu u vás jeden kočiš zo Strakoníc?
   </p>
   <p>
    — Nie veru, prosím, nebol tu žiadny — odpovedal portýr.
   </p>
   <p>
    — Do paroma! Vari je u Obrciaňa? Mohla si sa ho aspoň spýtať, kam ide.
   </p>
   <p>
    — Keby bol vedel povedať. On sa tu sám nevyzná — miernila pani Strakonická bratrancovu
         podráždenosť.
   </p>
   <p>
    Počalo sa liať. Nie priveľmi. Taký stredný jasenný dážď.
   </p>
   <p>
    — Jaj, keby sme si boli aspoň dáždniky vzali.
   </p>
   <p>
    Pán Hrdoš nehovoril od hnevu.
   </p>
   <p>
    — A tá kľampa sa tam vytŕča, sedí si na mäkkom v teple, a ja, jej tetka, musím sa týmto
         blatom vláčiť — odľahčovala si pani Strakonická, rozpomínajúc sa na sesterničku.
   </p>
   <p>
    V hostinci u Obrciaňa tma ako v rohu. Pán Hrdoš pritlačil gombík na zvonci pri bráne.
   </p>
   <p>
    O chvíľu vykukla ospalá, strapatá mužská hlava.
   </p>
   <p>
    Nebol tu jeden kočiš zo Strakonic s takými — takými — akéže máš kone, Milka?
   </p>
   <p>
    — S takými červenými koňmi, celkom obyčajnými.
   </p>
   <p>
    — Neviem istotne, ale mne sa vidí, že bol, ale odišiel. Nebolo v maštali miesta pre
         kone.
   </p>
   <p>
    — Neviem istotne, ale mne sa vidí! Čo sú to za sprosté reči! — porúhal sa pán Hrdoš celý
         nakvasený a poberal sa ďalej. Hlavou mu mihala krásne osvetlená dvorana, nabitá
         obecenstvom. A javište, Štefanka Žilákovie-Zelinyčka, výborná herečka, tá musela mať
         úspech, veliký úspech. Už na próbach bola celkom vžitá do úlohy. A režisér sám, Paľko, nuž,
         to len musí dobre isť. Videl jasot na tvárach obecenstva, počul potlesk, vyvolávanie.
   </p>
   <p>
    Pán Hrdoš potkol sa o schod Schlesingerovského sklepu. Chvalabohu, už len mrholí.
   </p>
   <p>
    — Od Krámera po Freyera je vyše kilometra, Milka — počal robiť sesternici výčitky.
   </p>
   <p>
    — Verím, verím, duša moja! — vzdychala pani Strakonická.
   </p>
   <p>
    — A Oľga! Tá sa musela páčiť. Úloha Eleny je pre ňu ako stvorená. Toľko cudzích ľudí ju
         obdivuje, tlieska jej, a ja, vlastný otec, blúdim dáždivou nocou zablatenou ulicou, — dumal
         pán Hrdoš melancholicky.
   </p>
   <p>
    Zastali pred Freyerom. Ticho, len z pálenčenej krčmy ozývala sa vrava.
   </p>
   <p>
    — Ako sa volá ten kočiš?
   </p>
   <p>
    — Jano.
   </p>
   <p>
    Pán Hrdoš vnišiel. — Tu ste, Jano — Jano od Strakonických?
   </p>
   <p>
    — Čo sa bude páčiť, pán urodzený?
   </p>
   <p>
    — Čo tu robíte?
   </p>
   <p>
    — Sedím, prosím ponížene.
   </p>
   <p>
    — A kone?
   </p>
   <p>
    — V maštali. Vari už ideme domov? Veď pani urodzená povedali, že tu budeme do rána.
   </p>
   <p>
    Pán Hrdoš vyšiel von. Kočiš poberal sa za ním.
   </p>
   <p>
    — Ideme domov, Milka?
   </p>
   <p>
    — No, vari najprv na divadlo? Koľkože je?
   </p>
   <p>
    — Desať hodín. Kým sa vrátime, bude čosi-kamsi po divadle.
   </p>
   <p>
    Spustil sa leják.
   </p>
   <p>
    — Pán Freyer — obrátil sa pán Hrdoš na Freyerovho syna, — obsluhujúceho v pálenčenej
         krčme, — nože, nám zapáľte!
   </p>
   <p>
    — Hneď a zaraz, prosím… nech sa páči — vovádzal mladý Freyer hostí do hostinca. — Čím
         môžem slúžiť?
   </p>
   <p>
    — Čo chceš, Milka?
   </p>
   <p>
    — Trebárs čaju!
   </p>
   <p>
    — Tak šálku čaju a mne pollitra vína. — Načo sme my vlastne sem išli?!
   </p>
   <p>
    — Nuž — nuž — aby sme vedeli, kde sú kone, kočiš.
   </p>
   <p>
    — Veď ten by bol vari aj sám od seba prišiel?
   </p>
   <p>
    — No, a keby nebol dostal maštaľ pre kone?! V takejto leji?!
   </p>
   <p>
    — My by sme mu boli tiež ťažko pomohli.
   </p>
   <p>
    — No, už na teba vari len skôr dajú; kočiša každý odbije.
   </p>
   <p>
    — Hm, — neprestávalo to pánu Hrdošovi vrteť hlavou, — keby sme mu tak boli vykonali
         maštaľ u niektorého súseda?
   </p>
   <p>
    — Ozaj! — zvolala pani Strakonická radostne. — Poďme! Bude to i lacnejšie i bližšie. —
         Ale už budú spať, — zháčila sa.
   </p>
   <p>
    — Vari len teraz nebudeme hľadať maštaľ! — napaprčil sa pán Hrdoš. — Ale, odpusť, Milka,
         tymi návštevami a tymi ustavičnými behačkami si mi celý večer pokazila! Človeku hrá troje
         detí, a ja… na konci mesta… u Freyera!
   </p>
   <p>
    — No, veď ja by nebola prišla, keby bola vedela, že budem nepríležitá! — vstávala pani
         Strakonická s miesta.
   </p>
   <p>
    — Božechráň. To nemyslím. Ale mohli sme i divadlo videť i o kočiša či o kone sa
         postarať.
   </p>
   <p>
    — Kedy?!
   </p>
   <p>
    — Trebárs miesto tej návštevy.
   </p>
   <p>
    — Nie, — s tým som už nemohla odkladať. Pán hostinský, platím!
   </p>
   <p>
    — Nech sa páči! — pribehol Freyer.
   </p>
   <p>
    — Máme šálku čaju a pollitra vína, — vyťahoval pán Hrdoš tobolku.
   </p>
   <p>
    — Nie, Jožko!
   </p>
   <p>
    — Ale, Milka, prosím ťa!… A kočišova útrova.
   </p>
   <p>
    — 20 a 30 a kočiš 45 — 95, prosím. — Pardon, maštaľ a krm zlatka, zlatý deväťdesiatpäť.
   </p>
   <p>
    Pán Hrdoš zaplatil.
   </p>
   <p>
    — Janko, zapriahajte! — Pani Strakonická vyšla von, — už len mrholí!
   </p>
   <p>
    — Budeš mať vydať? — pani Strakonická tisla v bričke bratrancovi do ruky päťkorunník.
   </p>
   <p>
    — Čo to má byť, Milka?! — No, za paholka ešte prijmem, — vydával pán Hrdoš.
   </p>
   <p>
    — Pred divadlom zastaňte!… Tuná, už!
   </p>
   <p>
    — Ruky, bozkávam tetuška! Čo sa nepáčilo prvej? — vítala Anička, vychodiac zo dvorany.
   </p>
   <p>
    — Čuš, cipa, lebo ťa —! pošepla pani Strakonická sesterničke nežne do ucha. — Obleč sa,
         ideme domov!
   </p>
   <p>
    — A zábava? Začne sa hneď, — pripomínal pán Hrdoš.
   </p>
   <p>
    — Ideme domov. Nemusíme byť nepríležité.
   </p>
   <p>
    — Ale Milka, zase tie reči!
   </p>
   <p>
    — Nie, my sa nedáme urážať!… Dobre sa maj! Odpusť, že sme boly nepríležité, — poberaly
         sa preč a sadaly na bričku. — Bozkávame dievčatá a Vladka!
   </p>
   <p>
    Pán Hrdoš mal toho už dosť. Odvrátil sa a poberal do reštauračných miestností.
   </p>
   <p>
    — Jožko! — klepal mu od chrbta rukou po pleci Adamovič, — ani sa len neobzre! Čo povieš?
         Však, hrali znamenite! Ale i kus bol výborný, vari náš najlepší slovenský kus! A tvoja
         Olinka, skvostná, gratulujem! — stiskal vrelo ruku priateľovi Hrdošovi.
   </p>
   <p>
    — Gratulujem, gratulujem! — ozývalo sa so všetkých strán.
   </p>
   <p>
    A pán Hrdoš, obstatý gratulantmi, rozpomínal sa na útrapy, večera, na divadlo a podával
         skrahlé ruky.
   </p>
   <p>
   </p>
  </div>
 </body>
</html>
