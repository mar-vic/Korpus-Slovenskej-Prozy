<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e95">
       </a>
       Stroskotanec sférických letov
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Zas zemi vrátený som, lučín dýcham vôňu,
vyhnaný z rája nadpozemských snov,
a stroskotanec letov sférických
uvrhol poslednú som kotvu v spodok pevný.

Som klesol v prach, však jako Antaeus
po každom zeme-matky dotyku
v strhaných žilách príliv nových síl,
hoj, prúdiť cítim mocou čarovnou.

Prismelý bol môj let a pád tak náhly, prudký
jak anjelov, dol s nebies svržených,
sa chápajúcich márne skalných brál,
bezmocne rútiacich sa v desnú, bezdnú priepasť.

Osudom ubitý som v hlbín klesol tiene,
sa v mdlobách svíjam nepokorený,
som túžiť neprestal za výškou závratnou
a pošliapaný bárs, zas dvíham hlavu vzdorne.

Zas smelo vzletieť chcem, až príde čas,
ssať závratu slasť zase opojnú.
Však o jedno ťa prosím, Osude:
stroskotať nedaj viac mi do prachu,
zapadnúť biedne v blatné nižiny!
Daj doletieť mi k hviezdam ligotným,
alebo rozdrtiť sa o bralá
pri gigantickom páde  osudnom.
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e109">
       </a>
       Pred jednými oblokmi
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Jak hrdé kniežatá čajs’ v zámku nádhere
či pyšných učencov sbor vo svätyni vied,
nad všetok ostatný dol povýšených svet —
— sa v hmlistých oblokoch mihajú postavy.

Okolo život vrie a kypí vesele,
zalieha veľmesta k nim šumot stozvuký.
K nim nemôž’ doľahnúť; tam trpia bez muky,
jak v hrade zakliatom, na pustej sihoti.

Na sviežiu zeleň sa dívajú naproti,
na rady palácov, víl, majestátny dóm,
im pestré veľmesto je vzdušným preludom
a vlastných zimničných hláv prelud — životom.

Ich blaho intríg roj, ni závisť nezmarí,
sú suveréni to, titáni, bohovia,
čo k dielam ohromným sa, k divom hotovia;
čo chcú, to deje sa — hneď znejú fanfáry,
hneď velia armádam, do hviezdnych svetov letia,
hneď hýbu zemguľou (bárs iba v mysli chorej),
by slabí do omdletia
na lôžko poklesli nešťastní, preúbohí,
sa ľuďmi stanúc zas na chvíľu letmú, krátku.

Von jasmín opojnú zas šíri vôňu sladkú,
máj hýri nádherou, svet ľúbostný vzdych samý.
— — — — — — — — — — — —
Ztrnulých očí pár sa mihol za mrežami.
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e123">
       </a>
       Ako ten život uteká…
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Ako ten život uteká!
Jak auto šialene pádiace krajom,
zelenou alejou sviežou, kvetnatou nivou,
(kde motýli pestrí sa hrajú, detvákov dvoje sa na slnci vypeká)
okolo chalúpok — kuriatok učupených tak skromne,
(pred nimi vetché stareny klebetia podaromne)
i pozri zamĺklych lesoch, potokoch bublavých,
pustnúcich hradoch, čo veky ich opriadly tajom,
povedľa šípkových ruží, odľahlou dolinkou snivou,
kde z krovia vtáča sa ozýva pieseňkou šveholivou,
a pasažier znavený mäkne, kýms’ sladkým zvládnutý citom,
jak doma cíti sa, na lone rodnej vsi — matky,
(šťastného detstva zašlý čas, akýs’ bol radostný, sladký!)
beh mierni bujného tátoša, zastáva na chviľku celkom,
— — — — — — — — — — — —
— — — — — — — — — — — —
aby za okamih krátky
zas v diaľavu neznámu uháňal s divokým revom,
opojným závratom jazdy šialenej zmámený,
(kol neho radostný hymnus znie života),
ako by ešte pred svitom
vletieť mal v kraj bájny, vysnený.

V tom behu divom, čo prestania, oddychu nezná,
sa mihá obraz za obrazom, jeden krajší než druhý,
kraj letí za krajom, pestrými barvami hýri;
vše krava pred autom sstrečkuje, splašená husička vzlietne,
nezbedný prebehne chlapec, vysmiate kývajú dievčatá;
dážď tiahne po horách, slnce pás vykúzli dúhy;
kobyliek kŕdle tančia, keď lučinu pokosili;
pravica zamáva v pozdrav, keď auto — paripa druha vše stretne.

V tom behu závratnom nezbadáš ani,
že slnce zapadlo, deň sa už k večeru chýli.
Len lampa keď cestou vše mihne sa rozžatá,
hora sa začernie v stráni,
nad tebou hviezdnatá obloha rozpjatá,
pod tebou viesky v čierny plášť zhalené jakoby snily:
doľahne na teba samota,
v dúm klbko hravo ťa zamotá,
nad púťou svojou sa zamyslíš,
kam speješ? Či to bdieš a či sníš?
Kedy to auto dohrčí, čo blesky vysiela,
pasažier z neho vyskočí: Už sme tu! U cieľa!?
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e137">
       </a>
       V žatvu
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Vyhúply razom, tak jak zázrakom,
jak regimentov šíky podzemných,
na pomoc pricválavších v súre najvyššej,
a černejú sa, stojac na stráži,
hľa, krížov žita rady dlžizné!

Toť dedov z hrobu vstalých duchovia
sa soskupili razom, bez hlasu
k porade vážnej priam o polnoci,
jak potomkov rod chrániť zomdlených,
plod zachovať ich práce úmornej?

Hľa, s kopcov príkrych zriete do kraja
tak starostlivým okom otcovským,
by razom zmizli ste, keď úrodu
posváža gazda v plnú stodolu.

A každým rokom vraciate sa zas,
vďak nečakajúc ani odmenu,
zlodeja plašiac stínom ohromným,
duchovia strážni, páska tajomná,
pojaca pevne pokolení rad.

Dych večnosti z vás krajom šíri sa,
stín krížov poľom keď sa kolísa
v mesačnú tichú červencovú noc.

Zas pod kosou klas zralý kloní sa.

Duchovia strážni, spejte na pomoc!
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e151">
       </a>
       Ten život ľudský
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Ten život ľudský: gobelín nádherný je
z lučiny kvetov pestrých spletený,
motýli na ňom tančia láskou svedení,
a zlatovlasé dieťa bezstarostne snije.

Od slnka bozkov šípková zvädla ruža;
koruny hlavy svojej zbavená
sirota-lúka zavše bôľne zastená.
Až vtedy dievčatá za kvetmi pozatúža.

Až starenka sediac na podstení
v jasennej rozpomienke krásy lúky ocení
na vpadlej tvári sa vrások narovná,
keď posledná vôňa leta zavanie čarovná.
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e165">
       </a>
       Na srdci matkinom
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       A zase príroda ma, matka objíma
mäkkými rameny, ichž dotyk ľahký, púhy
života bremeno sosníma so syna.

Dnes kúzlom mladší som, jak vymenený, druhý,
mňa v diaľke večernom samota neleká,
let vtákov nebudí už v srdci márne túhy.

Šum vetra ustal tiež, s prírodou v akkord sladký
už splývam, plň sa, ach, ty, túžbo odveká,
bych darmo netesknil, až život zvolá: zpiatky!
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e179">
       </a>
       Samota
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Posvätný vládne kľud tu, v tichej samote;
na dvore gazdov bič veselo nezapráska,
na prahu s detvákmi sa matka nepoláska,
okien pár pod révu sa chúli v driemote.

I sliepke clivo tu, šla hrabať na lúku,
kde bzučí včeliek roj, materia dúška vonia
a pestrí motýli sa s kveta na kvet honia
a v sladkom cvrčkovia si hudú súzvuku.

V tom tichu života unikáš hukotu;
mier kúzlom dušu jal, tu večnosť sídli snáď,
tu svoj si celučký, bys’ mohol naslúchať
vlastného srdca tlko — tlkotu.
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e193">
       </a>
       Stoj, okamžíku, stoj…
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Stoj, okamžíku, stoj! Bo krásny si, bo viacej,
mi dať už nemôžeš, ty skúpy živote.
Mne svet sa otvára v čarovnom ligote,
veď šťastie tisnem si ku hrudi, ku vlniacej.

Som k hrude klesol, však vznášam sa nad hviezdami.
Čo osud odpieral dlaniami tvrdými,
mi všetko rozdáva dnes hrsťmi plnými.
Dnes boháč veľký som a kráľom nad kráľami.

Už srdcia našly sa, o šťastí snijú stálom;
dnes v noci kapradie tajomne rozkvitá,
ty slasťou chveješ sa, jako dub ovitá
zeleným brečtanom: ľúbiacich ramien párom.

Stoj, okamžíku, stoj! Skloň, drahá, ku mne líce;
magicky zažiaril svätjanských mušiek roj;
to kúzlo večera chcel vssať bych celé, hoj,
veď dlho blažiť má: večerov po tisíce.
Stoj, okamžíku, stoj!
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e208">
       </a>
       Život — rieka
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Je život ako rieka divoká,
čo ženie sa, rve, syčí, hukotá
cez kmeny machnaté, ozrutné balvany
sa šialene rútiac ta, do tlamy
hlbiny temnej v horskej samote.

A prederúc sa hustou sihlinou,
ľahúnko plynie bujnou lučinou,
kde hrabačiek spev zneje jásavý,
veselý mlynov klepot v diaľavy,
mihajú viesky sa jak v driemote.

Až v zátoku keď vplynie opustenú,
zpät obzrie sa, hôr modrých ku prsteňu,
na hromu hymnu myslí zúfalá,
čo odráža sa od brala,
na kvetné lučiny, čo život nimi plynie z široka.
— — — — — — — — — — — —
Ju objíma už nemá, bezodná zátoka.
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e222">
       </a>
       Letná noc
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Tieň večerný sa kradne pod plotom
sa mihol v okne nočný motýľ šedý,
ohnivý tátoš letí s hukotom,
sa svetlo mihlo v diaľke naposledy.

Je ticho všade, potok bublavý
ukoliebavku spieva svodnú, zradnú,
chladivá rosa klesla do trávy,
tieň noci rastie v diaľku nedohliadnu.

Hmla beľavá sa šíri z jazera,
rákosie tajnou predtuchou sa chveje;
z pod mrakov mesiac bľadý vyzerá;
jas striebra padol osýk do aleje.

Na lúke vonnej tančiť počaly
rusalky, víly, kadere im vlajú,
kraj ožil, jako keď ho očarí,
osyky šumia, vlnky šepotajú.

Spáč v mlyne blízkom z sna sa strháva,
noc vlahá, tajomná, ach, tak von láka,
noc bez milenky hluchá, zdĺhavá,
jak nad poľom keď zimným havran kráka.

A biely deň keď hľadí do mlyna,
— jazero, lúka v snenie ponorené —
spáč na sny hmlisté s túžbou spomína,
na tajomné sny, sladké, nedosnené. —
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e236">
       </a>
       Oblaky šedé…
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Oblaky šedé, ťažké nad hlavou,
čo unášate myseľ dôverčivú
na krýdlach vetra šírou diaľavou,?!

Keď zieram k vám, sto túžob v duši klíči,
hej, nádejí sto smelých, trúfalých
o závod s vetrom púšťa sa, čo fičí,

by v sto výčitiek zmrzly zúfalých,
rozbité na tom lete závratnom
o suďby chladnú, oceľovú báň,

bych rozpálenú hlavu tisnúc v dlaň,
to srdce pochybovať odnaučil
o osude krutom a nezvratnom.
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e250">
       </a>
       Let do povesti
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Bolo to jako v pohádke:
v srdci slasť, jásot jediný,
tátoš nás rýchle unášal
v neznáme, diaľne končiny.

Ty jako vtáča splašené
k srdcu sa môjmu túliš: „Oj,
kam letíme to, môj milý,
kam unášaš ma, princu môj?“

„Ja unášam ťa ďaleko,
do diaľnej, bájnej krajiny,
kde jediná ty princezna
a ja princ budem jediný.“

„Tátoš náš letí jako blesk
mu neznámy čas ani stih,
nám minúta je večnosťou,
a večnosť celá — okamih.“

„Ja unášam ťa, milenko,
ta, odkiaľ nieto návratu,
zorničky tvoje žiaria nám
na cestu z ruží vystlatú.“

„Keď s údivom sa vrátime
z vysnenej diaľnej krajiny,
už nebudeš tá, čos’ bola,
budeš už iná, ja iný.“ —
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e264">
       </a>
       A zavezie ma modrá elektrika…
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       A zavezie ma modrá elektrika
do zelených hôr, medzi smreky, bory,
kde prekvapená ľudstva massa híka,
keď nad vŕškami krvou západ horí.

A srdce moje slasťou nezavzlyká,
vo sviatok deň môj všedný nepremení,
a na tom svete krásy pre mňa neni
nad kraj ten diaľny, — hviezda nad ním bliká —

A cez deň celý, večer, biele ráno
poletí myseľ moja jedným tokom,
a hľadieť budem v noci von oblokom
za hviezdou, ktorú vidieť nie mi priano.
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e278">
       </a>
       A zažiarila…
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       A zažiarila predsa raz
z tej svojej nadoblačnej výšky,
keď nepohol sa stromu list,
len kvety ľúbal vánok tíšky,

keď zaspieval som nadšene
jakéhos’ blahocitu plný,
sťa slávikov by k závodu
chcel vyzvať žitia na výslní,

keď hviezda s neba padala
tak skvelá, čistá, jasná, biela,
sa zdalo mi, že nebo tiež
svoj úprimný nám pozdrav ssiela.

A hviezda s neba padáva,
a slávik roztúžene spieva,
a vetrík tíšky lístočky
vše poobjíma, poovieva.

A dívavam sa na nebo,
kde milion svetiel ohňom blčí,
a srdce moje sklamané
len mlčí, mlčí.
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e292">
       </a>
       Cintorinu
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Ó, mystérií veľkých plný cintorine,
kde bázeň chváti srdce starca, dieťaťa
a duma tiahne dušou večnej o otčine,
ver, včera večer, odpusť, nepoznal ja ťa.

Ja pokochať chcel som sa v tajomnej tej kráse,
keď ticho hasne hrobu smutných svetiel svit,
no, clivo bolo srdcu v bľadých svetiel jase,
som nevedel sa z plnej duše roztúžiť.

Mne otravoval dušu každý príchodiaci,
čo v ticho sem posvätné prišiel ako hosť,
by s blahom lživým v duši domov kráčal asi,
že odbavil si zase všednú povinnosť.

Až keď už ztíchly tiahle kroky odchodiacich
a vietor tajomný keď tíško počal viať,
bol chcel bych na hroby sa vrhnúť bratov spiacich
a naposledy tíško na nich zaplakať.
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e306">
       </a>
       Na Dušičky
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Ó, nekráčajte s tými pochodňami,
čo po chvíľočke malej biedne hasnú,
vám cez äony svietiť budú sami
tí, čo im poctu vystrájate lacnú!

Nie, hroby jejich skromné nevenčite,
jak by ste dosť tých vencov pre nich mali,
vy pre tých, ktorí v bratskom veľkocite
snáď celučký ten vesmír zobjímali.

A nerečnite o vďačnosti zase,
bárs móda prísna k oslave vás núti;
tí, ktorých hroby horia v svetiel jase,
dnes ešte budú vami zabudnutí!
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e320">
       </a>
       Návrat
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       V tie kúty smutné sa vraciam zas
z večera vánku. Už parky smútia,
kde srdce nenašlo zabudnutia,
kde zašelestil list zvädlý as’.

V tie kúty pošmurné kráčam sám,
v neznámo dáke sa noha šinie,
už nikdy do neho nepoplynie
jak kedys’: v posvätný blaha chrám.

Tam u nôh pokľaknem niečich rád,
najdrahších pre mňa až do skonania,
trebárs, ach, neznajú smilovania,
nedajú viac sa už zobjímať.
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e334">
       </a>
       Už roľa zoraná…
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Už roľa zoraná sa jasným srieňom belie,
mne milý jeho jas, no, srdce moje želie,
ba zmiera za kúkolom, stračou nôžkou i
za tými za všetkými kvetmi na roli.

Však za nevädzou srdce moje najviac žiali,
bo, keď so slnkom ste sa, roľo, objímaly
a tvár keď rumencom ti bola zaliata,
tá vtedy s kvetmi — druhmi zakrývala ťa.

Tú skromnú nevädzu tak preto duša rada,
že venčieva ťa, kým si ešte krásna, mladá,
bo tvoja krása iba vtedy dojíma,
keď vášnive ťa slnko vrelé objíma.

I teraz objímaš sa, bo veď tá si istá,
a k hrudi vychladlej zas tisneš suché lísťa
a chceš sa bozkávať, lež milencom ti, ach,
len krutý bude mráz a chladný biely sňah.
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e348">
       </a>
       Nie, nevykúzliš…
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Nie, nevykúzliš jar mi ani leto
ty, parku pestrý, krásny naoko,
veď pravej jari v tebe beztak nieto,
tá iba v srdci drieme hlboko.

Ty jaro srdcu môjmu nenavrátiš
tou svojou hudbou — vtáci odlietli —
a darmo lúčom posledným sa zlátiš,
keď suché tvoje listie vymietli.

Oj, darmo šumia tvoje vodomety,
sa zelenajú tvoje aleje,
už nazad pŕchlé leto nepriletí,
skôr pokryjú ťa sňahu záveje.

Jar drieme v srdci, v novej sláve vstane,
bárs šum tvoj zmĺkne, zeleň zvädne snáď,
v púšť svietiť budú slnku lúče ranné,
a hrobom sláva tvoja zapáchať.
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e363">
       </a>
       Rád by som vedel…
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Rád by som vedel, kde sa jar len skrýva,
keď belejú sa snehu záveje,
kam slnka zlatý lúč sa podeje,
a lastovičiek pieseň šveholivá.

Ó, povedz nám to, jaseň šedá, tklivá,
ó, dodaj srdcu sladkej nádeje,
či na juhu nás van jej oveje,
či v lone lesov hlbokých tu sníva?

Či každým rokom od nás odletí
a letí, letí diaľne vo svety,
by potrestala hriešne ľudské plemä?

Či v srdciach ľudských zimným spánkom drieme,
a háj keď novým kvietim zakvitne,
nám v novej kráse zo sna precítne?
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e377">
       </a>
       Kaktusy večne zelené
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Keď jasene chlad sadá na dušu mi,
vás obdivujem, kakty zelené,
svet celý jaro od nás vzdialené,
naň rozpomienkou iba hora šumí.

Už hlavou mojou ťažké tiahnu dumy,
ma bolia chvíle žitia zmarené,
vy dvíhate však neohrožene
hor hlavy, netknú sa vás blaha rumy.

Snáď jaro v diaľnej cítite vy vlasti
a znovu jarom ožívate tým
a zase v novej zamierate slasti.

Je stokráť moja domovina bližšia,
snáď jaro v nej, no, moc ich prejde, kým
sa aspoň trochu bôle moje ztíšia.
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e391">
       </a>
       A verím…
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       A verím pevne: doba príde jara,
kryť bude zeleň nová holé stromy,
a ožije, čo smrť už objímala,
bárs blesky budú šľahať, dunieť hromy.

A verím  sväte, deň že jasný svitne,
a za hory noc prchať bude tmavá
a slnko žiariť nebe na blankytné,
že rozíde sa každá jeho chmára.

I ľady zmiznú s povrchu tiež zeme,
veď plné lásky to jej srdce vrelé,
sa zazelená Himalaje temä,
zakvitne kvietim nevídaným cele.

Zem tonúť bude v novom mori blaha
a láska vládnuť, kde bárs peklo vrelo,
i mne tá chvíľa bude svätá, drahá,
len srdce vtedy keby zmladnúť chcelo!

Milujte ma, čosi-kamsi
naposledy zahrať dám si,
struna zjačí, hora zšumie
(len tá srdcu porozumie),
hlava srieňom pozapadne,
pozde už na milovanie.
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e405">
       </a>
       Pozerám v tvoju krásnu tvár…
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Pozerám v tvoju krásnu tvár,
tak krásna je, tak chladná, bledá,
že hasne nádeje mdlá žiar,
tvoj pohľad mrazný dúfať nedá.

A ja ti lásku vyznával,
a ty si to tak chladne brala,
tak často sam ťa vídaval,
si ľadove sa usmievala.

Zas vidím tvoju jasnú tvár,
tak krásna je, tak chladná, bledá,
v tej tvári chlad, mne v duši žiaľ,
lež tvoja krása zúfať nedá.

Je zima tvoja chladná tvár,
horúce pŕchlo pred ňou leto,
preto tak hľadí v modrú diaľ,
a teplého v nej lúča nieto?

Či zimou tvoja krásna tvár,
čo dosť sa ešte nenasnila,
by rozvila sa v večnú jar
a zakliaty svet odčarila?

Tak zieram v tú tvár krásnu rád,
sa v modrých očí more norím,
ja lebo zmrznem pre jej chlad,
alebo od ľúbosti zhorím.
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e419">
       </a>
       Vo vlaku
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Vlak dlžizný bol a strašne fučiac letel v diaľ,
a veselo v kupé i na chodbách smiech zaznieval.

Sa z rušňa v noci iskry jak meteory sypaly,
a dnuká mok sa niesol ku rtom, poháre cingaly.

I konduktor bol milý, vtip sám, natešen velice,
keď cigár pár zabudnutých vytiahol zpod lavice.

Ja smutný som sedel, do noci hľadel ku brehom sráznym
a sluchy som rozpálené k sklám tisol mrazným.

Do noci hľadel som a dlho myslel, dlho, smutne
na dievča, čo si zahráva s srdcom tak prekrutne.
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e433">
       </a>
       Do pamätníku
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Čo písať ti, keď leto preč,
keď jasene chlad na dušu mi sadá?
Ja volám: „Leto, neuteč!“
No, jaseň tu, i zima príde rada.

Ja želám ti, by tvoja jar
tou pravou jarou, dobou kvetov bola,
by nevzdychala si, keď žiar
vychladne slnka, túžba zbudne holá,

by nevzdychla si v chvíľu tú:
„Ach, mladosť moja, zlatá mladosť kde je?“
Bo vietor zimný v odvetu
zahviždí, zvíri snehové záveje.
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e447">
       </a>
       Kedysi a teraz
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Ja kedysi zrel čiernych očí pár
a, čudno, zahľadel sa do nich razom,
mne slasťou bolo zierať v tú ich žiar
i sladkou mukou, ja som zavzdychal
jak blúznivec Madonny pod obrazom.

Ja zavzdychal a už som ľutoval,
že okúzlil ma magický jas očí,
že cituplnú hruď mi osud dal;
no, city schladly, ja už nevzdychal
a nešeptal, že svet sa so mnou točí.

A pŕchlo všetko, života kus s tým,
ja spokojný bol, spokojný bol veru,
však teraz sa už neraz zamyslím,
či nemal by som nad osudom zlým
vzdychávať, keď som v lepší ztratil vieru?

A chvíľ keď lepších ohlas začujem,
keď svitá mi a už sa začne šeriť,
za srdcom svojím citným banujem
a ľutujem, tak z duše ľutujem,
že nemožno mi ľúbiť, vzdychať, veriť.
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e461">
       </a>
       A chcel som sa ťa zriecť…
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       A chcel som sa ťa zriecť, chcel som ťa zabudnúť,
zahlušiť v srdci chorom nádej márnu
a zaznať krásu, jejž sa netkne sveta rmut,
pochovať v duši rozpomienku žiaľnu.

A razom zabudnúť chcel strieborný tvoj smiech,
v ňom harfy nebies plesné ku mne znely,
nech duša chorá zamre, zmrzne srdce, nech
bez tepla tvojho trebárs svet ten celý.

Len na jedno som neznal nemyslieť,
len jedno vrhnúť v zabudnutia more:
tvých tvojich modrých očí snivých bájny svet,
pred ktorých jasom bľadnú ranné zore,

a umlčať slov tvojich čarné dozvuky,
prv, než ma spália ohňom city vzplaté.
Však pozde, slnko svieti na lúky,
už jarné vody pretŕhajú hate.
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e475">
       </a>
       Romanca
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       On pošiel svetom, ona doma
nosila v srdci nemý žiaľ
a pozerala ráno, večer
v tú širošíru modrú diaľ.

On zlomil vernosť, zrušil sľuby,
žil spustle, v hrobu klesol chlad,
mal priateľa, ten jeho menom
písaval listy, že ju rád.

A prešlo leto, prešla zima,
marcová vzkvitla fijala,
a milá pošla šírym svetom,
za milencom sa vydala.

Nenašla nikde, nenašla ho
a horké slzy ronila
a dúfala a zúfala si,
čakala listy mámilá.

Keď nešly nové, listy staré
sa jala prečitovať zas
a umierajúc spomínala
na blahej lásky zašlý čas.

Ten úsmev na zosnulej tvári,
to stelesnená istota,
jak málo človek potrebuje
ku blaženosti života.
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e489">
       </a>
       Pieseň vysťahovalca
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       A vysadnem na krásny parník
a poletím ta, v šíru diaľ
a predsa nezabudnem nikdy,
že som len teba miloval.

To temné mora hukotanie
mi nezaplaší bájny sen,
že miloval som iba teba,
ty milovala mňa si len.

A pozdrav nežný od teba mi
donesie zlatý slnka lúč.
Čo ešte na svete si žiadam?!
Huč, oceáne modrý, huč!

Lúč slnka zlatý cez deň celý
ma bozky blaží vrelými,
dve hviezdy v noci: tvoje oči,
tie ukazujú cesty mi.

Ak zahyniem na šírom mori,
neuzriem nikdy šedú diaľ,
v poslednej chvíľke spomeniem si,
jak som ťa, dievča, miloval.
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e503">
       </a>
       Nádherná panoráma…
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Nádherná panoráma vyvstáva
jak v povesti čajs’: Tatier velikánia,
na vonných sosnách para modravá,
na štít snežný sa oblak biely sklania.

Štít vedľa štítu strmí v nebies báň,
pod úpätím hôr v závratnej hlbine
jak more obilný sa vlní lán,
ker šípkový sa k druhu svojmu vine.

Kraj rodný vo velehôr úkryte
synovi pozdrav ssiela plný lásky;
o modrých očí jasnom blankyte
princezny snijem, smavej Zlatovlásky.
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e518">
       </a>
       Večery samoty plné
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Večery samoty plné, nevidím známeho, druha;
priateľa nemám, neduh môj lekára nezná,
tak ďaleko som, nado mnou obloha hviezdna,
s mysľou si zahrávam chorou, zahrávam vášnive, ztuha.

Na zázrak čudesný, veľký, na zázrak ohromný čakám,
do rieky hľadím zkalenej, k ligotným hviezdam,
na zázrak čakám záhadný, seba však neznám,
záhadou som si sám sebe, sám seba sa ľakám…
— — — — — — — — — — —
— — — — — — — — — — —
a čakám,
na zázrak veliký čakám.
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e532">
       </a>
       Fragment
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       A zúri boj, a chŕlia lávu delá,
sa približuje dupot paríp rýchlych,
a plnia priekopy už mŕtvych telá.

Sa chladne dívam, nedesím sa boja,
a krv sa valí, pod pánom kôň klesá,
a tupo zriem, jak oči stĺpkom stoja.

Ja chladne hľadím na pohyb úst ztíchlych
no, tým sa vzrušiť nedá myseľ moja,
i zakúsnutie do rtov boju zvyklých.

Tu očú dvoje zrazu postretne sa,
a „brat môj!“ vojín volá, avšak druhý
mu dýku v srdce noriac hlasne plesá.

Ja trniem, hrozný pohľad na to púhy!
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e546">
       </a>
       Nevernej milej
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Za rána vôňu hájika dýcham,
za tebou, dievča, nadarmo vzdychám,
to moje srdce s boľasťou háda,
že si ma predsa nemala rada.

Počkaj ty, milá, skoro ty, ver mi,
banovať budeš, banovať veľmi,
tie tvoje líčka zbľadnú od žiaľa,
žes’ nechcela ma, keď si ma mala.

Vyplačeš celé oči tie čierne,
ktoré mi nikdy neboly verné,
a keď by chcely milovať stále,
už bude pozde, bude po jare.
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e560">
       </a>
       U rieky
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Snáď v ráj som slietou?
Predo mnou dúhový gobelín nádherných kvetov,
podo mnou penivé vlny vôd
do skalných búšia stien o prekot.

K uchu mi doliehajú vtáctva sladké melodie,
u nôh mi milenka — žena snije:
mohutná symfonia lásky,
v nej pôvaby krásky
a tklivé roztúženie
i lásky zabúrenie
i opojnosť blaha,
keď v oko modré sa ti vpíjam, v náruč ťa tisnem, drahá.
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e574">
       </a>
       Už koniec snu…
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Už koniec snu, už život volá,
sa blížia brehy lásky mora,
už svieti chladne biely deň
v hasnúcu lásky pochodeň.

Mne srdce chyce túžba storá,
nie, prúdu citov neodolá;
ach, necítiť tú mladú hruď,
a zkamenieť a zabudnúť!

A ticho, mŕtvo dookola;
ja ľubil ťa, ty’s mojou bola,
van vetva, lístok zšelestí,
a koniec mojej povesti.
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e588">
       </a>
       Umiera jeseň
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Sa objímajúc s dňami slnnými
stárnuca jeseň — márnotratný kráľ —
rozdáva skvosty hrsťmi plnými.

Od granátov jej sa leskne, od perál
jazero smavé, jej listie chodník zláti,
čo milenci ním blúdia túžbou spjati.

Tak ľahko, bezstarostne rozdáva
poklady svoje každému dookola,
až zaľahne hmla obzor modravá.

Lež v noci vietor prudký zaveje,
nametá raždia, piesku v aleje,
sa spustí leják, zaburáca hrom.

Čo vidíš ráno? — asnáď zlým to snom? —
kráľ-jeseň zmizol — žobrák úbohý
navíja handry scvrklé na nohy.

Zrak zúfalý má, div ťa neumučí,
v noci sa s hrúzou zo sna strhávaš,
keď vonku s vetrom žobrák bôľne skučí.
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e602">
       </a>
       V ďalekú krajnu
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       V ďalekú krajnu na druhom svete
blíži sa jaro v tajomnom lete,
blíži sa jaro; polotma šerá
na našom svete, príroda zmiera.

Vesna nás zbudí čarovným vánkom,
druhý svet usne smrteľným spánkom,
u nás už spevom ozve se hora,
druhý svet sputná ľadová kôra.

Prečo nás, deti jedinej matky
okamžik jeden neblaží sladký,
neschváti naraz radostné chvenie;
popriané nenie spoločné mrenie?

Keby sme naraz zamreli v žiali,
hádam by citom pukly sa skaly;
keby sme naraz blahom sa chveli,
roztopil by sa v slasti svet celý.

Preto, keď jedno umiera dieťa,
na druhé lúče života svietia,
aby zem, naša matička drahá,
neutonula v mori sĺz, blaha.
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e616">
       </a>
       Pieseň o večnej túžbe
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Ta, v diaľne kraje spieť,
za háje zelené, za modré hory,
cez riavy spenené, za dúhou prelestnou zaletieť,
kde obzor úži sa a západ horí.

Je stará túžba to;
ňou chlapec zmámený v les pádi smele,
sval chabne, lež oko planúce v šedú diaľ upjato,
kraj poviestkový tuší v pološere.

Je svodná nádej tá:
tam večná jar, ľúbosť tam nepominie,
za horou vysokou v svet krajší slnka lúč zalieta.
Vpred, rytieru! Odmena skvelá kynie.

Ach, túžba klamlivá!
Za horou dolina a nové hory;
tu priepasť hlboká, uniká dúha v diaľ menivá,
pútnika pohltí súmrak hneď skorý.

Ach, túžba daromná!
Koleno ochablé do prachu klesá,
vlas zbelel, však slnka svit, a shrblý driek sa narovná,
hruď ssaje nádej zas z vonného lesa.

Zas letím v ústrety
lučinám kvetnatým a modrým horám,
na dúhu, motýľa, čarosvet predo mnou vystretý
s nezbednou radosťou dieťaťa volám.

Predo mnou zhalený
v hmly šedé (ružová ľúba ich zora)
kraj blaha čarovný skrýva sa, túžobne vysnený,
opája srdce zas balzamom hora. —
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e630">
       </a>
       Cestou
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Naposled slnko krvou zaplanie,
už večerný mrak v kraj sa stíchly vkráda,
ja diaľky hmlistej čujem volanie,
tak duša moja, tak by vzletieť rada!

Zo smaragdu vôd ruža biela čnie,
zelené listy po hladine plynú,
v roztúžené bych schvátil náručie,
ach, nežnú zlatú hlávku milenkinu.

V plášť noci tmavý zem sa odela,
nad sníčkom jej bdieť budú hviezdy jasné,
chcel sobliecť bych ju jako anjela,
jak dieťa nevinné pozorne, krásne.

Perinkou ľahkou prikryť milenku;
ju piesňou svojou ukolísať v snenie,
kým nezabronie zora v okienku,
na ružové rty vpiť jej poľúbenie.
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e644">
       </a>
       Chodníkom sviežim…
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Chodníkom sviežim nepôjdem v zálety,
kde modrý obzor zavše zacloní
vŕb zeleň, ružový kvet jabloní,
znie vtačí spev, voňajú poľné kvety.

Mne smutno tak. Na podzim čakám sirý,
keď topoľov rad holých k nebi čnie,
jak na oltáre sviece smútočnie,
v tmách beznádejných vietor bôľne kvíli.

Posledný zhasne svit, umĺknu stony vrelé,
na chodník vkročím zvädlý, váhavý,
ssať rozpomienok balzam prchavý,
do hluchej noci zalkať: „Miserere!“
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e658">
       </a>
       Smokovec
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Jak fata morgana či vzdušný prelud kýs’,
vyrastlý zázrakom nad biele oblaky,
čnie hrde k nebesiam, prv než deň svitou,
rad horských štítov.

Raz hnevne mračia sa, skrývajú za mraky,
hneď hrdú nádheru ich slnko ožiari,
by búrka hromom hneď zaburácala
o skalné bralá.

Sto dolín zbrázdilo velehôr ozruty,
sto sediel závratných visí tam ponad ne,
nebo sa zrkadlí tam po hôr boku,
hľa, v morskom oku.

V úpätí velehôr paláce čudesné,
zámky to sklenené pyšnia sa z povestí;
žiaria snáď purpurom? Či, než ich zboria,
krvou to horia?

Čuj, hudba, bujný spev jása von oblokom,
van vetra k zámkom ich skleneným zanáša,
jak pozdrav posledný, čo v diaľke zmiera
do noci šera.

V palácoch sklenených, tam dáky divný svet,
smiech zamrel na tvárach, zanemel na rtoch spev,
v tých sieňach hrobových, kde všetko vädne,
kráľ čudný vládne.

Sú plné tieňov vše verandy zasklené,
čo ssajú nádeju života dychtive,
lúč slnka zlatý, keď sa zaligotá,
sto očí hltá.

Okolo kráčajú hôr dumných milenci,
pútnici bujarí, úsmev im v líci hrá.
Tam dnuká závisťou, sotva ich shliadne,
sto tvárí bľadne.

Tri jamy opodiaľ kopú, hľa, hrobári,
na vence zahradník strihá ker ružový;
nad rakvou v chráme vše žiar zatrbliece
voskovej sviece.

Kol kvetných záhonov vše tiene putujú,
čo k smrti ortiel kýs’ krutý ich odsúdil,
sen lásky snijú zas, v zázraky veria
do podvečeria.

V palácoch sklenených sto bájí vysnených
rozplaší biely deň, triezvy a bezcitný,
sto luzných nádejí, než rosa spadne,
zlomených vädne.

Jak pomsty oltáre kdes’ v hájoch posvätných
sklenené paláce žiaria v diaľ do noci;
ztrnule hľadia dol, nehlesnú ani
obetovaní.

Jak mŕtvych luzný sen, či obri — pomníky,
venčené oblakmi, u päty smaragd plies,
čnie hore do nebies, pro než deň svitou,
rad horských štítov. —
      </span>
     </p>
    </div>
   </p>
   <p>
   </p>
  </div>
  <div>
   <div class="titlepage">
    <div>
     <div>
      <h2 class="title">
       <a name="d56e673">
       </a>
       Na mojom okne striebra inovať…
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Na mojom okne striebra inovať,
vykvitly kúzlom útle zimné kvety,
roj detvákov sa vyšiel sankovať,
mladosti zašlej svit do srdca letí.

Z ožiareného sálu hudba v diaľ
odchýlenými dvermi zajásala,
vše tieňom mihne tančiaci sa pár,
hruď rozpomienkou búri túžba stará.

Ach, osud krutý! Márne biely srieň
chce rozpálenú schladiť snivú hlavu,
a srdce starnúť nechce, nechce len,
zaplašiť citov búrnych hudbu dravú.

A suďba trpká: v tvári mier, kľud lhať
s vlniacou hruďou, citmi rozbúrenou,
a pálčivou sa túžbou zožierať,
tak márnou, ach, tak krute utajenou.
      </span>
     </p>
    </div>
   </p>
   <p>
   </p>
  </div>
 </body>
</html>
