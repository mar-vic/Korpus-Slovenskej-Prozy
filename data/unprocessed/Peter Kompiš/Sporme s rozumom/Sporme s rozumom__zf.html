<html>
 <body>
  <div>
   <div class="titlepage">
    <div>
     <div>
      <h2 class="title">
       <a name="id2556604">
       </a>
       Sporme s rozumom
      </h2>
     </div>
    </div>
   </div>
   <p>
   </p>
   <p>
    <span class="emphasis">
     <em>
      Kapitoly z denníka tichého blázna
     </em>
    </span>
   </p>
   <p>
   </p>
   <p>
    Sedím na zle ohobľovanej lavici vo svojej tmavej celle. Máme tu síce elektrické svetlo.
         Stačilo by skrútiť malú gombičku a ostré, jasné papršleky mdlej žiarovky so zaprášeným
         tienidlom by ožiarily štyri steny mojej neveselej chyže. Ale ja milujem radšej tmu. Aspoň
         sa môžem nerušene oddávať svojim myšlienkam. A môžem aspoň na dve-tri hodiny zabudnúť, kde
         som to vlastne.
   </p>
   <p>
    A predsa viem to dobre. Zožieram sa nad tým každý deň. Preto chudnem, preto bľadnem,
         preto bdiem v noci často celé hodiny. Preto mi nechutí jesť, pchám to do seba iba nasilu,
         aby som kŕmil ustavične pracujúci kotol svojho tela, vyčerpávaného duchom bez prestania.
         Preto trpím, keď, pozerajúc von neumytým oblôčkom svojej komôrky, vidím sa combíľať so
         strechy veľkej, štyriposchodovej žltej budovy, čo je naproti nám, dlhé ligotavé cingle,
         utešené kryštáľové ľadové rampúchy. A s boľasťou v srdci hľadím na sneh, tie miliony
         drobulinkých ligotavých kryštálikov, ktoré žiaria, svietia, trebárs sú pošliapané v celých
         tisícoch v mäkkú, studenú massu.
   </p>
   <p>
    Teraz, čo nastaly tie tuhé mrazy, nepúšťajú nás ani len na prechádzku. Nepozostáva mi
         nič iného, než rozpomínať sa na svoje korčuľovačky, sankovice. A minulú noc opakovalo sa mi
         vo sne kúsok mladosti: staväli sme, chlapci, sňahového panáka. Miesto očí a nosu zapichli
         sme mu do tváre uhlíky z pece. Ale v mojom sne to s tým snehuliakom akosi zle vypálilo.
         Úplne vychladnuté uhlíky sa v sňahuliakovej hlave odrazu rozžeravily, a sňahuliak sa počal
         rozpúšťať vo vodu. Probovali sme ho zachrániť. Zaliepali sme mu oči, nos čerstvým sňahom,
         ale bolo už neskoro. Očné jamky a nozdry plné vody otváraly sa znovu a znovu. A panák sa
         roztápäl. Vodou preziably mi nohy a ruky. Ale nemeškal som, srazil som roztápajúcu hlavu
         panákovu a postavil som mu na väzy novú hlavu, práve uváľanú zo sňahu. Nepomáhalo. Uhlíky
         musely prepadnúť do pŕs. Náš panák sa roztápal ďalej. Už som mal nohy skoro po členky v
         sňahovej vode, — keď som sa v tom prebudil.
   </p>
   <p>
    Pri takom prebudení si uvedomuje človek najboľastnejšie, kde je vlastne. Je to darmo,
         ale mu veľmi chybí to pokojné, hlboké dýchanie ženino na vedľajšej posteli a tik-taky
         nástenných hodín mojej domácnosti.
   </p>
   <p>
    Domácnosť moja teplá, sladká, ba či ťa vôbec ešte kedy uvidím?!
   </p>
   <p>
    Kde som to?! Často na to sám zabúdam. Až keď v noci zavznie z izby nado mnou divoký rev
         a z komory vedľa mňa neprestávajúci hlasitý rehot, alebo keď sa vo dne prechádzame po
         zahrade a niektorý z nás počne kričať: „Pusťte ma, otroci, a padnite na kolená, kým je čas!
         Či neviete, že som ja Nabuchodonozor, kráľ babylonský?! — — — v také chvíle sa cítim ako
         orol v klietke a s boľasťou sa rozpomínam, že som v blázninci.
   </p>
   <p>
    No, nie som blázon. Blázni sú tí, čo ma sem zavreli. A blázni sú tu všetci ľudia okolo
         mňa. S výnimkou dvoch-troch. Tí majú rozum zdravý. Jeden z ních bol vraj predtým
         apatekárom, ťahá ma zavše, keď nás nikto nepozoruje, za rukáv, aby som ho nasledoval.
         Zatiahne ma k obloku na chodbe, alebo za vysokú voňavú thuju v parku a šepce mi dôverne:
         „Nie, neverte, ja som nie blázon. Ja som tu direktor. Vidíte tých úbožiakov?!
   </p>
   <p>
    Ani ja som nie blázon. Som ženiálny človek, ohromný mysliteľ, slávny vynálezca.
   </p>
   <p>
    Chvíľami sa mi zdá, že práve preto musím prejsť cez všetky zkúšky života, aby som všetko
         zkúsil, všetko zvedel. A chvíľami počínam veriť, že ešte príde čas, keď budem môcť rozvinúť
         a uskutočniť svoje myšlienky.
   </p>
   <p>
    Ako som sa sem dostal?! Je to smutná, ale nadmieru poučná historia. Už ako malý chlapec
         mal som akési vrodené vlohy sporiť s rozumom. Nerád som sa primnoho učil. Načo prepínať
         svoj modzog hneď v prvých triedach, keď nám profesori v tej najvyššej aj tak všetku múdrosť
         rozložia? Že je napínanie modzgu škodlivé, presvedčil som sa zavčasu sám na sebe. Keď som
         sa bifľoval školskú úlohu, rozbolela ma od toho neraz hlava. Učiteľ si myslel, že som
         lenivý a hlúpy. Ten zabednený hlupák nemal ani tušenia o tom, že ja to robím dľa vyšších
         zásad. Chcel som zašanovať svoju hlavu, aby som mohol vykonať ľudstvu svojím čarom veľké
         služby.
   </p>
   <p>
    Napriek tomu, Že som musel jednu-druhú triedu opakovať, nevzali ma rodičia zo školy.
         Chceli predsa vychovať zo mňa pána. Čo sa týka výcviku hlavy, boli so mnou asi jednej
         mienky a starali sa o to, aby som si modzog zbytočne nedral. Aby mi ho zašanovali, pchali
         dary mojim učiteľom, aby ma prepúšťali z triedy do triedy.
   </p>
   <p>
    Tak som vyrástol a pretĺkol sa rok za rokom, až sme sa jednoho pekného dňa našli v
         Československej republike. Mňa zastihol prevrat v banke, nie síce naskrze v nejakom skvelom
         postavení. Ani moje príjmy neboly tak veľké, aby ma preniesly ponad všedné hmotné starosti.
         Ale ja bol som predsa blažený. Lebo hneď som počúval každý deň so všetkých strán a čítal v
         novinách v najrozmanitejších variáciach: „Nastala nám, Slovákom, doba, v ktorej sa môžeme
         každý uplatniť.“ Ach, ako zatúžil som za uplatnením aj ja. Vyniknúť, vyznačiť, presláviť
         sa! Všetka, po stoletia ubíjaná ctižiadosť Slováka hlásila sa vo mne živelnou silou k
         životu. Áno, musím sa uplatniť aj ja!
   </p>
   <p>
    Zkúsil som to na všelijaký spôsob. Počal som vypisovať listy predsedníctvam jednotlivých
         slovenských strán, aby ma kandidovaly za poslanca. Strane národnej som písal o svojom
         nezlomnom národnom presvedčení, u socialistov som sa odvolával na to, že som cítil vždy s
         utlačovanými, hospodársky vykorisťovanými. Ľudákom poukazoval som na svoju nábožnosť a
         čistý slovenský charakter, ktorý sa javí nápadnejšie tým, že napriek svojim zásluhám dosiaľ
         nesedím u vládneho válova.
   </p>
   <p>
    S politikou som nemal šťastia. Ľudáci mi odpísali na môj tretí dopis, že som chybel na
         lanskej púti do Mariacellu, že mi neveria. Socialisti sa ma spýtali, či som organizovaný a
         odkedy. Rozumie sa, že nemohol som sa pochváliť ich stranníckou legitimáciou, lebo veď ja
         patril som k socialistom srdcom a nie formálne. A národniari mienili, že vodcov, kandidátov
         poslanectva majú predbežne dosť. Na tento čas že by potrebovali skôr voličov.
   </p>
   <p>
    Ale konečne svitol aj mne deň. Po trojročnom rozhadzovaní vydalo sa v štáte heslo:
         sporiť. Poneváč sa vedelo, že bohatí sa beztak nebudú chcieť uskromniť, začalo sa s
         učiteľmi a vzala sa im štvrtina platu. Tí beztak neboli premaznaní. Moja stará mať, tiež
         učiteľská dcéra — Pán Bôh jej daj slávu večnú! — si zanôtila tu i tu, keď bola dobrej vôle,
         pesničku o slastiach učiteľovej ženy za starodávna:
   </p>
   <p>
   </p>
   <p>
   </p>
   <div class="literallayout">
    <p>
     „Veď som sa vydala, ach, Kriste, Hospodine!
     <br/>
     Mám sa ja nachodiť, ej, s hrncom po dedine!“
     <br/>
    </p>
   </div>
   <p>
   </p>
   <p>
   </p>
   <p>
    Nuž, keď tak mohli žiť učitelia za starých časov, môžu tak žiť aj dnes. Ale o tých som
         sa ja nestaral. Ja som mal inú, veľkolepú myšlienku. Keď, reku, sporiť, tedy sporiť so
         všetkým. Jedni hlásajú, že treba sporiť s časom, druhí, že treba sporiť s peniazmi, tretí s
         pracovnými silami, štvrtý so štátnymi automobilmi a benzínom. Ale na jeden veľmi dôležitý
         druh sporenia neprišiel ešte nikto.
    <span class="emphasis">
     <em>
      Je to sporenie s rozumom.
     </em>
    </span>
   </p>
   <p>
    Že moja myšlienka má epochálny význam, ohľadom toho bol som si hneď na čistom. Lebo veď
         s máločím sa na svete tak zle gazduje, jako práve s rozumom. Pre sporenie s rozumom má
         máloktorý z rozhodujúcich činiteľov náležité porozumenie. Pamätám sa síce, že my mali sme
         smysel pre sporenie s rozumom už ako malí gymnaziálni žiaci. Nechcejúc si daromne hlavy
         lámať na latinčine a gréčtine, zaopatrili sme si maďarské preklady klassických diel a po
         prečítaní latinskej vety žmurkali sme do prekladu, alebo sme si dali preklad šepkať od
         súseda. Bohužiaľ, naši profesori nekráčali s duchom času, ale habali nám preklady ako niečo
         nedovoleného a trestali nás bez milosti. Aj ináč utláčali v nás každú praktickú, modernú
         myšlienku. Darmo chceli myslieť dvaja najlepší žiaci z nás za celú triedu a písali
         znamenité úlohy, ktoré sme si my ostatní odpisovali. Naši zpiatočnícki profesori štítili sa
         každého vánku modernej doby, tedy aj nášho sporenia s rozumom a trestali nás za odpisovanie
         úloh.
   </p>
   <p>
    No, teraz je doba iná. Dvadsiate stoletie, doba pokroku. Čo národ usporí na rozume, to
         môže zužitkovať v inom smere. Ináče moja myšlienka nie je naskrze revolučná. S jej
         zárodkami sa stretáme na každom kroku. Len musí mať človek otvorené oči, aby ich videl.
         Lebo veď tu a tam sporí sa s rozumom už aj u nás. Tak na pr. kto sa chce u nás vtipom
         blýskať v spoločnosti, diškurovať o nových knihách, divadelných kusoch atď., nie je taký
         hlúpy, aby sa moril čítaním celého tuctu kníh. Trvalo by mu to strašne dlho a nakonec by
         takým ťažkým veciam beztak neporozumel. Ale prečíta si o dielach tak so tri kritiky. Najde
         v nich vypísaný obsah kníh, ich chyby aj ich prednosti. A na základe toho môže zaujímave
         rozprávať o najnovších zjavoch literárnych v spoločnosti trebárs celú hodinu.
   </p>
   <p>
    Ale nestačí sporiť s rozumom len náhodile, iba kedy-tedy. Treba s ním sporiť vždy. Treba
         si šanovať hlavu, dokiaľ je čas. Čo sa u nás napolitizuje, namudruje o živote a svete,
         napriek tomu, že máme politické strany, predákov, ktorí by vlastne boli povolaní myslieť za
         ostatných. Čo času, práce usporily by u nás každý deň miliony ľudí, keby sa nemiešaly do
         toho, čo ich nepáli. Čo daromných bojov, hádok, roztržiek by prestalo. O koľko
         rozčulovačky, o koľko podráždených, chorých ľudí, bláznov by bolo menej!
   </p>
   <p>
    Že rozumu netreba k rozumnému životu, chcem povedať k svedomitej práci mnoho, o tom som
         sa sám presvedčil v živote dostatočne. V mojom rodnom meste bol pisárom na stoličnom dome
         istý Jožo Mamaliga. Človek nesmelý, ostiechavý, ale dobrák od kosti. Nepoznal som dosiaľ
         človeka, ktorý by tak krásne písal, ako on. Jeho písmo sa mohlo litografovať a slúžiť za
         vzor v krasopisných sošitoch. A jako písal krásne, tak písal rýchle. Človekovi sa menilo v
         očiach, keď sa naň prizeral. To nebolo ani písanie, to bola virtuozita.
   </p>
   <p>
    A čo bolo pisárskym tajomstvom toho človeka?
   </p>
   <p>
    Sporenie s rozumom. Ten človek, keď písal, myslel iba na tvorenie litier. O obsah,
         smysel toho, čo píše, nestaral sa ani najmenej. Bol kedysi u nás na stoličnom dome
         ministerský komisár z Pešti na revízii. Bola to pre našu stolicu hotová senzácia. Lebo veď
         v kanceláriach na stoličnom dome nebol práve najlepší poriadok. Nemienim tým zanedbanosť
         budovy, tmu, plieseň, vlhkosť, hoci aj v tomto ohľade podobal sa nás stoličný dom so
         svojimi nízkymi, tmavými, zamrežovanými oblokmi skôr väzeniu. Ale myslím poriadok v úrade.
         Ten býval trochu slabý. Bývaly tam reštancie i desaťročné. Keď daktorá obec podala žiadosť,
         aby si mohla niekde cintorín sriadiť, pochovávalo sa na novom cintoríne už dávno druhé
         pokolenie, kým bola žiadosť vybavená. A veľká časť aktov sa vôbec ani nevybavila, ale
         vandrovala rovno do archívu.
   </p>
   <p>
    Hovorilo sa, že keď bola oznámená z Pešti taká revízia, nastalo na stoličnom dome
         sháňanie, behanie, ukrutečná trma-vrma. Hajdúsi vynášali celé koše papierov, vymetených
         zpod stolov, z kútov a zpoza skríň kancelárií. Medzi papiermi opradenými pavučinami, bolo
         mnoho dosiaľ neotvorených, nečítaných úradných dopisov.
   </p>
   <p>
    Keď prišiel ministerský komisár, hľadeli ho stoliční úradníci zabávať. V tom ohľade
         vynikal najmä vicišpán, ktorý býval ináče skoro vždy mrzutý, zamračený, že by ho nebol
         sobral ani na tri vozy. Teraz však bol samý žart a smiech. Medzi iným rozprával
         ministerskému komisárovi, že má na stoličnom úrade pisára, ktorý píše utešene, že nemá páru
         na široko-ďaleko. Pri tom však nemyslí na nič, najmenej na to, čo píše.
   </p>
   <p>
    — Ja by som sa stavil, pane ministerský radca, že ten človek podpíše trebárs svoj
         smrteľný ortiel a nebude o tom vedieť — navrhoval vicišpán.
   </p>
   <p>
    — Nemožná vec! — namietal vládny komisár.
   </p>
   <p>
    — Tak sa stavme! Trebárs o 100 zlatých!
   </p>
   <p>
    — Platí! — pľasol revízor vicišpánovi do dlane.
   </p>
   <p>
    Dali si zavolať stoličného podnotára a dali vyhotoviť koncept pre pisára Mamaligu.
         Vyzeralo to jako súdobný výrok, ktorým sa Jozef Mamaliga, narodený atď. odsudzuje pre
         vzburu, špionáž a vlastizradu v smysle tých a tých paragrafov trestného zákonníka k trestu
         smrti povrazom, ktorý sa mu mení z milosti kráľovskej na trest smrti guľkou. Všetko v
         rozvláčnom, jednovetovom úradnom slohu.
   </p>
   <p>
    Potom si dali zavolať Mamaligu a dali mu vlastný ortiel smrti odpísať.
   </p>
   <p>
    — A odpíšu to, Manaliga, v troch exemplároch.
   </p>
   <p>
    — K službám, pán osvícený.
   </p>
   <p>
    Aby sa do práce nemohol nikto zamiešať, musel Mamaliga písať v súsednej izbe. Písal, až
         sa mu käčka parila. Za pol hodiny bol hotový. Keď doniesol o 50 minút tri kopie smrteľného
         ortielu, nevedel sa vládny komisár dosť vynadívať na krásne písmo. Jako čo by ponavliekal
         na šnúry rady perál, tak vyzeralo písmo Mamaligovo. Ale ani v slovách nebolo chyby.
   </p>
   <p>
    — Čo to písali, pán Mamaliga? — spýtal sa vládny revízor.
   </p>
   <p>
    Na vládneho komisára zahľadelo sa pár ustrašených a predsa tak krotkých, dobráckych očí.
         A zpod zanedbaných, ovisnutých fúzov ozvalo sa smutné:
   </p>
   <p>
    — Neviem, pán veľkomožný.
   </p>
   <p>
    — O čom to tam bolo?
   </p>
   <p>
    — Vybadal som, že niečo úradného. Tuším, je tam reč aj o paragrafoch.
   </p>
   <p>
    — O jakých?
   </p>
   <p>
    — Ráčia mi odpustiť, pán veľkomožný, nepamätám sa — koktal nešťastný pisár zarazený.
   </p>
   <p>
    — Počujú, Mamaliga! — vyhŕklo to z vicišpána — Musia z toho niečo vedeť. Ak nám povedia
         čo to písali, dostanú päťdesiat zlatých. Musia zachrániť česť stolice.
   </p>
   <p>
    Chudák, pisár bľadol, miatol sa, vše zažmúril oči, aby sa ľahšie rozpomenul. No, všetko
         darmo.
   </p>
   <p>
    Vicišpán vyhral stávku.
   </p>
   <p>
    A takého pisára, jako bol Mamaliga, nebolo snáď v desiatich stoliciach. Ako ináč píšu
         učenci, spisovatelia! Darmo je, koho mýli v písaní rozum, nebude jakživo poriadnym
         krasopiscom.
   </p>
   <p>
    *
   </p>
   <p>
    Minister Rašín rečnil o potrebe sporenia s peniazmi a najmä so štátnymi výdavkami. Ja
         som si zaumienil agitovať, aby naši ľudia sporili s myslením. Nemysliaci ľudia dlhšie žijú,
         lepšie jedia, lepšie tučnejú, sú šťastnejší, jako ľudia mysliaci. Ešte i ten spánok v noci
         má nemysliaci človek dákysi pokojnejší. A o koľko viac spokojnosti a poslušnosti bude v
         rodine, obci, štáte, keď sa každý uspokojí s tým, že za nás myslí vláda a poslanci. Ak si
         tie ich múdre hlavičky aj nevedia rady s niektorou ťažšou otázkou, nesmieme si namýšľať, že
         naše sprosté kotrby to rozlúštia.
   </p>
   <p>
    A čo s tým časom, čo s tou energiou, čo nám zvýši, keď budeme menej myslieť?!
   </p>
   <p>
    S tou zgazdovanou energiou sa vovŕtame do vnútra zeme, odkryjeme nové ložiská hliny,
         kovov, uhlia, nafty, soli. V usporenom čase opravíme svoje cesty, zelektrizujeme Slovensko,
         vysušíme močiare, vykolčujeme lesy a vysadíme holé stráne. Zregulujeme rieky a potoky,
         nastaviame nových domov, fabrík a zbohatneme všetci, zbohatneme strašne.
   </p>
   <p>
    Národ náš a celé ľudstvo navráti sa do rája, z ktorého bolo pre nadužívanie svojho
         rozumu vyhnané.
   </p>
   <p>
    *
   </p>
   <p>
    Napísal som o potrebe sporiť s rozumom učené pojednanie do denníka „Sloboda národa“ a
         doposlal ho rekomandovane redakcii. Uverejnenia som sa nevedel dočkať. Miesto toho čítal
         som na ôsmy deň v listárni redakcie odpoveď: „Strašne fantastické. Zkúste s tým šťastie na
         mesiaci.“
   </p>
   <p>
    — Hovädá sprosté! — odpľul som si rozhorčený. — Tak pochodí človek, keď pohodí perly
         sviniam!
   </p>
   <p>
    Rozumie sa, neskrýval som svietnik pod nádobu, ani nezakopával svoju hrivnu. Oznámil som
         verejnú prednášku. Prednáška bola síce o sporení, ale ja som sa pri tej príležiitosti
         vytrovil zo svojich posledných peňazí. Najal som dvoranu, dal ju vykúriť, osvetliť.
         Pooznamoval som to po všetkých novinách, i plakátmi. Aby prišlo viacej sveta, neurčil som
         nijakého vstupného. A národa prišlo. Ani sa všetci nevmestili, ale stáli aj vonku na
         chodbe. Mal som z toho veľkú radosť, ale pocítil som aj toho následky. K vôli obecenstvu,
         nevmestivšiemu sa dnu, musely totiž zostať dvere dvorany skoro do korán otvorené. A mne
         preziably od toho nohy, rozbolela ma hlava, dostal som nádchu, ba som aj zachrípol. Ale
         prednášať prednášal som oduševnene a kričal som tak, že čosi-kamsi zachrípol som úplne a
         vrieskal ako havran. Z počiatku sa zdalo, že mám úspech, ozývaly sa poznámky, bolo počuť
         hniezdenie, dupot nôh, pokašľávanie, samé dôkazy, že moja prednáška budí rozruch. Ale keď
         som počal hovoriť o tom, čo sa daromne namudrujú, natárajú ľudia v krčme pri víne, v
         priateľských posiedzkach, na návštevách, ozval sa sypot, hluk, protirečenie, nadávky:
   </p>
   <p>
    — Kto ti tára, ty somár sprostý?!
   </p>
   <p>
    — Von s ním!
   </p>
   <p>
    — Nepočúvajte taraja!
   </p>
   <p>
    A keď som sa dostal vo svojej prednáške k miestu, čo všetko by mohli ľudia užitočného
         vykonať, keby nemrhali čas daromným myslením, jaké nové diela, nové poklady, jaké bohatstvá
         by vznikaly, ozval sa prenikavý piskot a dvoranou zahrmel rev:
   </p>
   <p>
    — Ten človek bláznie!
   </p>
   <p>
    — Ba, na môj’ dušu, bláznie!
   </p>
   <p>
    — Šialenec! Poviažte ho!
   </p>
   <p>
    Bolo to jako keď zúrivosť zachváti celé masy. Ľudia dupkali, kričali, pískali, hádzali
         na mňa papierové guľky, gombíčky a ohryzky. Rútili sa na mňa jako zbavení smyslov, ťahali
         ma za ruky, za kabát, strkali ma, postúpali mi po prstoch, až cez zástup sa pretlačili
         policajti — boli to dvaja suroví chlapi so šišakmi a s dlhými čiernymi fúzami — a vezmúc ma
         pod pazuchy, odvádzali ma preč. Kŕdeľ zvedavcov nám bol ustavične v pätách. Na policajnom
         komisariáte ma vypočúvali, vlastne napísali o mojej záležitosti protokol. Ponosoval som sa
         na teror, na násilie masy, ktorá prekazila moju prednášku. Policajný komisár sa len
         usmieval.
   </p>
   <p>
    — Pane komisár, a či viete, že tí ľudia mi urobili ohromnú škodu? — hájil som neústupne
         svoje záujmy.
   </p>
   <p>
    — Jakú ohromnú škodu?!
   </p>
   <p>
    — Zkazili mi prednášku, ktorá mala byť mojím vstupom do verejnosti. Veď moja prednáška
         mohla na mňa upozorniť vládu, ba i zahraničie. Nie je vylúčené, že na zprávu o mojej
         prednáške by ma boly ministerstvá požiadaly, aby som zreformoval štátnu správu.
   </p>
   <p>
    — Nebojte sa, budeme o vás hneď referovať — uspokojoval ma ten dobrý človek, odchádzajúc
         do druhej izby. Zdalo sa mi, že tam telefonuje. Komu? Akiste vláde o mne, či o mojej
         prednáške, škoda, že som jeho telefonickú zprávu nemohol vypočuť. Všade sa nájde závistlivý
         človek, čo nedopraje svojmu bližnému ani trochu tej radosti. Podišiel som ku dverom, aby
         som vypočul zprávu, ktorá mi mala byť mostom k ďalšej kariére. Ale policajt ma zadržal, a
         voľáky mladý úradníček — blondýn, pehavý malý človiečik s cvikrom na čľapatom nose — sa ma
         počal vypytovať na kadejaké taľafatky, že kde bývam, čím som?
   </p>
   <p>
    — Kde bývam?! Tu v meste. Ostatne vy tu na polícii vediete o tom osobitné soznamy. A čím
         som?! To ukáže budúcnosť, blízka budúcnosť — odpovedal som sebavedome.
   </p>
   <p>
    — Čo mám napísať? — začal ma ten protivný chlap sekírovať.
   </p>
   <p>
    — Napíšte filozof, alebo národný hospodár, alebo sociológ, to bude ešte najlepšie.
   </p>
   <p>
    Posadili ma do automobilu. Dali mi dvoch policajtov ako sprievodcov. Rozumel som, prečo
         to urobili. Zaslepená, zavedená masa bola by mohla spáchať na mňa atentát. To je obvyklý
         osud všetkých veľduchov, reformátorov, prorokov.
   </p>
   <p>
    Cítil som, že môj osud sa čoskoro rozhodne. že ma vezú k ministerskému predsedovi, o tom
         som nepochyboval. Pripravoval som sa na audienciu a sbieral svoje myšlienky dohromady. Prvé
         bude, že ma požiada, aby som mu predniesol svoj plán. Ba dosť možné, že ma bude očakávať vo
         veľkej poradnej sieni celá ministerská rada. Lebo veď môj vynález týka sa vlastne všetkých
         rezortov. Ešte šťastie, že som sviatočne oblečený. Naprával som si kravatľu, ohmatával, či
         mám všetky gombičky na šatoch a na košeli pozapínané. Potom som si stiahol rukavice a
         šľachtil nehty. Bol som si zplna vedomý toho, že záleží na každej maličkosti. Tak divne som
         sa cítil, moja obvyklá tréma sa ztratila. Len dusno mi bolo. Bol by som chcel otvoriť
         okienko a nalokať sa plnými pľúcami čerstvého vzduchu. Ale nepodarilo sa mi okienko otvoriť
         a k svojim sprievodcom som nemal dosť dôvery.
   </p>
   <p>
    Od očakávania, únavy z prednášky a hladu bolo mi jakosi nevoľno. V hlave mi hučalo, uši
         mi horely.
   </p>
   <p>
    Konečne sme zastali pred velikánskou budovou. A v tej chvíli mi prišlo na um, že sme nie
         v Prahe, že v Bratislave je ministerstvo iba jedno. Veľký front vysoký, múraný plot so
         železnými tyčami. Sosadli sme. Moji sprievodcovia pritlačili v bráne gombičku — istotne
         zazvonili — a fasáda veľkej budovy zažiarila nádherným elektrickým svetlom.
   </p>
   <p>
    — Od ktorejtože strany vidíme to budovu ministerstva?! — spytoval som sa polohlasne sám
         seba, ale tak, aby to počuli aj moji sprievodcovia.
   </p>
   <p>
    Neodpovedali mi.
   </p>
   <p>
    Keď ma potom, odovzdali i s listinami dvom chlapom, mohutným fuzáňom, bol som
         prekvapený, vidiac, že ministerskí sluhovia nemajú liberií. Mali obyčajné hnedé šaty.
         Pochopil som hneď. Štátna správa sporí.
   </p>
   <p>
    Až keď ma strkali do tmavej celly so zamrežovaným vysokým obločkom a za mnou zaškrípal
         kľúč v zámku, prebleskla mi hlavou hrozná myšlienka:
   </p>
   <p>
    — Zrada! Zrada! Človeče, teba klamú! Tvoji nepriatelia chcú prekaziť tvoju karieru!
         Osočili ťa, ohovorili. Kto vie, či ťa neobvinili z vlastizrady! Hrozné rozčúlenie počalo
         mnou lomcovať. Bol v ňom strach, hnev, pomstychtivosť, urazená hrdosť. Počal som kričať:
   </p>
   <p>
    — Zaveďte ma hneď a zaraz pred pána ministra!
   </p>
   <p>
    — Viem o vašom sprisahaní, lotri, ale ja ho odhalím! Traste sa, padúchovia, pred mojou
         pomstou!
   </p>
   <p>
    Počal som kopať nohama do dverí. Vybil som dve tably na oblôčku. Po stolíčke som sa k
         nemu dostal. Kričal som, kým som celkom nezachrípol:
   </p>
   <p>
    — Zachráňte ma! Sprisahanci proti štátu ma zavreli! Pomoc!! Pomoc!!!
   </p>
   <p>
    Konečne si ma všimli. Ale neviedli ma k ministrovi, ale ma poviazali kazajkou a ľad mi
         kládli na horúce čelo a na sluchy.
   </p>
   <p>
    Bolo mi jasné, že sú podplatení. Podplatení od mojich nepriateľov.
   </p>
   <p>
    *
   </p>
   <p>
    A prešly mesiace. Žijem tu, trebárs medzi ľudmi, jako pustovník. Zradený, oklamaný,
         prenasledovaný a špehovaný svojimi tajnými nepriateľmi. A pritom všetkom som pokojný,
         neublížim ani muške, nikomu nedám zlého slova.
   </p>
   <p>
    Ale pred ministra ma nevedú.
   </p>
   <p>
    *
   </p>
   <p>
    Chvíľami prichodí mi na um, či to ozaj bola ozajstná policia, kam ma zaviedli moji
         nepriatelia. Či to nebolí preoblečení švindleri, najatí od mojich tajných nepriateľov.
   </p>
   <p>
    Lebo veď mi je teraz jasné, že by som bol vyvolal ohromný prevrat svojou epochálnou
         reformou.
   </p>
   <p>
    Ministri by boli vyleteli zo svojich úradov. Lebo veď keby bola vláda poznala moje
         reformné plány, bola by prepustila hneď polovicu ministrov, ako neschopných, zbytočných.
         Nebolo by sa toľko rozumovalo, bolo by sa viac robilo. A s polovicou ministrov bolo by sa
         stalo zbytočnými tisíce úradníkov, učiteľov a iných.
   </p>
   <p>
    A na tisíce hostincov, kaviarní by sa bolo zatvorilo. Lebo veď ľudia by boli prestali
         pri pohárikoch daromne rozumovať.
   </p>
   <p>
    Snívalo sa mi, že môj návrh, aby sa sporilo s rozumom, bol prijatý. Ale prijatím môjho
         návrhu prišlo tisíce darmožrútov o chlieb. Vrhli sa na mňa. Hodili do mňa bombu.
         Nevybuchla. Zbili ma. Ale neumrel som. Obesili ma na pouličnú lampu. Ale povraz — akiste
         bol papierový — sa pretrhol. Zostal som na žive. Vyviedli ma na vysoký vrch a ztade ma
         shodili do hlbokej priepasti. Doráňal som sa o skaly, vyčnievajúce konáre a korene stromov
         a kríkov. A letel som, letel do priepasti čo raz rýchlejšie. Už sa mi hlava zakrútila, od
         ľaku dostal som triašku, keď — hup! — som sa prebudil.
   </p>
   <p>
    Vypadol som — neviem akým činom, iste to nastrojili moji tajní nepriatelia — z postele
         na podlahu. Odrel som si kúsok kože na ruke a roztrhal som si košeľu. Zviechal som sa s
         chladnej dlážky celý spotený.
   </p>
   <p>
    Skoro som rád, že vysoká vláda nevie o mojom pláne. Ešte som o ňom iba prednášal, už sa
         ma moji nepriatelia tajne zmocnili a zatvorili ma sem. Keby môj plán mal byť prijatý, iste
         by ma otrávili. A ja chcem predsa žiť, žiť!…
   </p>
   <p>
    *
   </p>
   <p>
    Už som nevidel istotne aspoň rok nijakých novín. To mi je podozrivé. Ako by ich moji
         tajní nepriatelia predo mnou všemožne ukrývali. Prečo? Aby som nezvedel, čo je v nich. A
         dosť ľahko, že píšu o mne, o mojom vynáleze. Snáď je moja reforma už dávno uskutočnená v
         celej republike, ba v celej Európe. Možno som uznaný, oslavovaný. Moje meno sa číta v
         školských čítankách, podľa mňa sú pomenované ulice miest, parky, spolky, mosty. Na
         námestiach už možno stoja moje pomníky, v umeleckých obchodoch predávajú moje podobizne,
         poprsia. Chcel by som čítať v náučných slovníkoch svoje životopisy. Možno tam stojí o mne,
         že som záhadne zmizol alebo niečo podobného. A svet nemá tušenia, že tu medzi štyrmi
         stenami biednej celly živorí jeho dobrodinec, jeden z najväčších duchov ľudstva.
   </p>
   <p>
    *
   </p>
   <p>
    Časom sa uspokojujem. Možno si osvojil môj vynález niekto iný. Veď moju slávnu prednášku
         vypočulo predsa pár sto ľudí. Teraz oslavujú, možno, miesto mňa človeka, ktorý ma okradol o
         moju myšlienku. Ale moje zásluhy o ľudstvo nie sú preto o nič menšie. Nikto ma nemôže o ne
         okradnúť. Iba o slávu, ale tá je jako poľná tráva. A jednoho pekného dňa sa príde i na
         tieto moje zápisky, a pravda vyjde na svetlo.
   </p>
   <p>
    Ach, keby som sa toho dožil! Alebo keby som mohol tak z mŕtvých vstať a ssať do seba
         slasť zo zadosťučinenia.
   </p>
   <p>
    *
   </p>
   <p>
    Dnes mi napadlo, že som si vlastne zavinil svoj osud zčiastky aj sám. Prehrešil som sa
         proti svojej vlastnej zásade. Nesporil som s rozumom. Rozdával som svoje drahocenné
         myšlienky zdarma na verejnej prednáške.
   </p>
   <p>
    Mal som sa dostať k prezidentovi republiky pod nejakou šikovnou zámienkou a predniesť mu
         celý svoj reformný plán.
   </p>
   <p>
   </p>
  </div>
 </body>
</html>
