<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2563353">
       </a>
       1
      </h2>
     </div>
    </div>
   </div>
   <p>
   </p>
   <p>
   </p>
   <p>
    Dážď, ktorý trval celý včerajší deň, prestal. Sliepky sa otrepávali na podstení, pod
         oblohou krúžili jastraby.
   </p>
   <p>
    Keď tabule v oblokoch horskej chaty zahoreli obrazmi slnka, vystúpil Pavol spomedzi
         smrekov. Na zelenej vyrezávanej verande bolo niekoľko ľudí. Smiali sa a spievali.
   </p>
   <p>
    Dievča, ktoré malo červenú stužku vo vlasoch, sa zľaklo. Pavol si sadol na štýlovú
         slovenskú stoličku z ťažkého dreva, čím sa jej celkom priblížil. Nevyzeral dobre. Starý
         pútnik, ktorého ošúchali mnohé svety a časy, nemôže vyzerať dobre. Videl jej strach, a
         preto povedal s úsmevom:
   </p>
   <p>
    — Nebojte sa, neublížim vám!
   </p>
   <p>
    Prišli mu na um všetky krásne ženy, ktoré kedy videl: na severe alebo na juhu,
         Angličianky i Talianky; v ťahavých hmlách i v modrastých tieňoch. Uvedomil si aj krásu
         sakurových princezien, a predsa sa mu táto zdala zázračnou.
   </p>
   <p>
    Pokračoval:
   </p>
   <p>
    — Kedysi bývalo mojím zvykom biť sa za hlúpe vavríny kapricióznych žien. Preto som bol
         odvážny ako diabol a rozumie sa samo sebou — i dotieravý. Ale odvtedy bolo veľa dažďov.
         Všetky moje fakle pohasli. Preto vás prosím, nebojte sa ma!
   </p>
   <p>
    Pohla ústami. Boli to jej prvé slová:
   </p>
   <p>
    — Božemôj, veď ste ešte nie taký starý!
   </p>
   <p>
    Na to on povedal:
   </p>
   <p>
    — Máte pravdu. Nie som vôbec starý, ale nie som ani mladý. Lebo ak je niečo v nás, čo
         nás robí mladých, to je naša duša. A moja je bledá ako chorý človek, ku ktorému už
         privolali kňaza.
   </p>
   <p>
    Jej mihalnice sa zatriasli v nedôvere. Pavol sa usmial:
   </p>
   <p>
    — Nemyslite si, že toto hovorievam všade, kde si sadnem a kde nájdem príležitosť na
         rozhovor! Pravda, Bourgetov Greslou sa kedysi súcitom prebíjal k láske. Ja som dnes na to
         už príliš hrdý, a najmä ustatý. Neviete si ani dobre predstaviť, aké únavné cesty som
         vykonal. Poznám dobre ľudí, mnoho som s nimi obcoval a poznám aj ich lásku. Netúžim po
         inom, len po tom, aby ste mi dôverovali. Že sa to nezrovnáva s mojou hrdosťou? Ale áno,
         áno! Nie je to služba mne, verte mi! Je to taká malá pozornosť voči vám. Nechcem vám
         pokaziť tých niekoľko chvíľ, ktoré strávim pri vašom stole. Chápete?
   </p>
   <p>
    — Aký ste zábavný!
   </p>
   <p>
    — To mi mnohí vravievali, najmä ženy, ktoré mi verili, že ich milujem. Ale vám som
         povedal, že všetky fakle už pohasli, a to značí — koniec. Užil som si života na dva životy,
         nazhromaždil som kopu vavrínov, ktoré dnes šuštia suchými listami. Zajtra ich hodím všetky
         do ohňa, aby mi nezostala ani pamiatka.
   </p>
   <p>
    Povedala žartovne:
   </p>
   <p>
    — A ja sa vás predsa bojím!
   </p>
   <p>
    On žartovne odvetil:
   </p>
   <p>
    — To je groteskné! Chcel som dosiahnuť pravý opak. Nemyslite si, že nehovorím pravdu!
         Preto sa nebojte! Verte mi! Môžete ma považovať za hlupáka i za smiešneho človeka a môžete
         mi dať svoju mienku najavo. Ale nedovolím, aby ste ma pokladali za podvodníka!
   </p>
   <p>
    Smiala sa otvorene:
   </p>
   <p>
    — Treba vám veriť. Verím vám.
   </p>
   <p>
    Keď sa konečne takto spriatelili, odišli na Bralo, aby videli kraj pod sebou ako na
         dlani. Bralo je veľmi vysoká a pochmúrna skala, ktorá neustále mlčí nad krajinou a rozráža
         severné vetry. Hmly a oblaky leteli po daždi ďaleko za údolie. Po obdĺžnikoch polí a lúk,
         po fľakoch lesov, na úbočiach hôr kĺzali sa tiene. Vedľa striebornej jazvy Váhu škriabal sa
         čierny červík. Nepomerne veľký oblak dymu stúpal za ním k nebu. Na štetkách borovíc sa tu a
         tam zachytil chuchvalček ružovej vaty, celkom riedkej. Zvyšky hmiel. Pavol s Katarínou (to
         bolo meno dievčaťa s červenou stužkou a s nedôverčivým pohľadom) pozorovali kozy. Driapali
         sa po úzkych sedlách skál hore k nim.
   </p>
   <p>
    Katarína zavolala na malého bieleho capa:
   </p>
   <p>
    — Poď sem, Benjamín, tu som! Buď odvážny!
   </p>
   <p>
    Pavol poznamenal:
   </p>
   <p>
    — Aké čudné meno ste mu dali!
   </p>
   <p>
    — Je taký chutný! V chate ho máme všetci radi. Je to všetečné kozľa, milé a
         inteligentné.
   </p>
   <p>
    Benjamín sa dostal až ku Kataríne, ktorá ho hladkala a prihovárala sa mu nezmyselnými
         slovíčkami. Pravda, smiali sa.
   </p>
   <p>
    Po chvíli, keď sa už kozľa necítilo dobre v jej rukách, postavila ho na mach a povedala
         mu s nevôľou:
   </p>
   <p>
    — A teraz môžeš ísť! Nechcem ťa už, falošník!
   </p>
   <p>
    Capík poskočil a nasledoval staré kozy.
   </p>
   <p>
    — Je nevďačný, nevie si vážiť láskavosti, — povedala Katarína a myslela na ľudí, ktorí
         bývajú tiež takí.
   </p>
   <p>
   </p>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2523062">
       </a>
       2
      </h2>
     </div>
    </div>
   </div>
   <p>
   </p>
   <p>
   </p>
   <p>
    Prešli dva slnečné dni. V lete priateľstvo rastie ako rastlina. No tento tretí deň bol
         opäť daždivý a smutný. Hostia poodchádzali ešte ráno okrem Pavla a Kataríny, ktorej starý
         otec bol majiteľom chaty. V hale vrčal gramofón. Katarína zamyslene krútila kľučkou. Čo má
         človek robiť v takomto čase? Zapukali drevené schody. Pavol položil knihu, ktorú si
         priniesol, na stôl. Hoci sa už blížil obed, opýtala sa, lebo sa dnes ešte nevideli.
   </p>
   <p>
    — Spali ste dobre?
   </p>
   <p>
    — Čľapot dažda ma prebudil nad ránom. Musel som rozmýšľať o vás, Katarína. Uvedomil som
         si, že sa vo mne zahniezdila láska. Nie je to príliš príjemný pocit, najmä vtedy nie, ak sa
         musí skrývať. Preto som vám to prišiel povedať.
   </p>
   <p>
    Pozdvihla oči tak, že ani nepohla naklonenou hlavou. Bolo to pre ňu charakteristické:
   </p>
   <p>
    — Naozaj?
   </p>
   <p>
    — Naozaj. Bol by som sa nazdal, že je to sen. Ale nebol to sen, lebo som dobre videl cez
         oblok šikmé čiary vody a počul som šum drobných úderov. Celý svoj minulý život som v
         krátkosti znova uzrel. Dobyl som kedysi mnohé víťazstvá, vedel som byť bezočivý. Ale nikdy
         som naozaj nemiloval, lebo som nemiloval porazené ženy. Ich rozmarnosť som im vracal
         dvojnásobne. Vždy som túžil len po šťastí z víťazstva, nikdy nie po šťastí z lásky. Vidíte,
         to sú moje hriechy, Katarína! Je dosť veľkým nešťastím, keď ich musí niekto páchať. Potom
         prišla veľká únava; s hnedými okuliarmi na očiach som cestoval po svete, aby ma slnko
         nevábilo obracať zrak hore. Ale i tak ma prepadla únava; musel som sa vrátiť domov, medzi
         drevené domce a jedle. Stará vášeň pohľadu do slnca ma opäť uchvátila a ja som chcel
         vedieť, ako slnko v skutočnosti vyzerá. Ako viete, slnko nikdy nechodí bez lásky. Po mnohom
         odriekaní vrátila sa v nebývalej sile. Tak sa stalo.
   </p>
   <p>
    Katarína vymenila platňu.
   </p>
   <p>
    — Dúfam, že vás to neruší?
   </p>
   <p>
    — Ste veľmi chladnokrvná. Treba vás obdivovať.
   </p>
   <p>
    Chrapľavý hlas začal spievať.
   </p>
   <p>
    — Ó, áno. Viac mužov mi už povedalo niečo podobné o láske ako teraz vy. Bolo mi
         podozrivé, že ma všetci milujú. Chcela som vedieť, akí sú: čo dobré sa však dozviete o
         mužoch, pre ktorých je vyznanie lásky denným cvikom? Všetci si tým iba krátili dlhú chvíľu.
   </p>
   <p>
    — Sú takí. Je to možné.
   </p>
   <p>
    — Je to isté. A u iných otvorené vyznanie malo byť vystatovaním sa odvahou, hoci to
         nebol odvážny čin. Naopak, zbabelosť! Aj vy, Pavol, ste sa priznali k tejto zbabelosti
         kupčíka!
   </p>
   <p>
    — Tým chcete povedať, že mi predsa len neveríte?
   </p>
   <p>
    — Hej.
   </p>
   <p>
    Pavol zbledol.
   </p>
   <p>
    — Máte pravdu. Bolo to odo mňa zbabelé a neúprimné. Slnko ma teraz oslepilo.
   </p>
   <p>
    Vstal.
   </p>
   <p>
    Popoludní prestalo pršať. Pavol sa prišiel od Kataríny odobrať. Bola akosi prekvapená.
   </p>
   <p>
    — Idem preč, znova do sveta. Budem vás hľadať, kým vás nenájdem milosrdnú a utešujúcu
         ako sestru.
   </p>
   <p>
    Pavol stúpal dolu po lúke a prv, ako celkom zmizol v lese, sklonil sa, aby odtrhol modrý
         zvonček.
   </p>
   <p>
    Katarína ticho povedala.
   </p>
   <p>
    — On ma isto raz nájde. Niekedy, keď príde tretí slnečný deň a keď láska v ňom dozrie
         ako strapec hrozna.
   </p>
   <p>
   </p>
  </div>
 </body>
</html>
