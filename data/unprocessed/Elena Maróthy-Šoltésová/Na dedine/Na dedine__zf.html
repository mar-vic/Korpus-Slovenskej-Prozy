<html>
 <body>
  <div>
   <div class="titlepage">
    <div>
     <div>
      <h2 class="title">
       <a name="id2505039">
       </a>
       Na dedine (plný text diela)
      </h2>
     </div>
    </div>
   </div>
   <div class="literallayout">
    <p>
     <br/>
     <span class="emphasis">
      <em>
       Láska, bože, láska, kde ťa ľudia berú?
      </em>
     </span>
     <br/>
     <span class="emphasis">
      <em>
       Po horách nerastieš, v poli ťa nesejú.
      </em>
     </span>
     <br/>
    </p>
   </div>
   <p>
    (Ľudová pieseň.)
   </p>
   <p>
    Na skalnatú, hrobľavú ulicu dediny Skalnej svieti slnce a odráža sa
    od suchého, žltkavého prachu, až to oči slepí. Pred bielenými, slamou
    krytými domkami sedia a stoja ľudia na podstienkach, vo sviatočnej záhaľke
    besedujú, lebo je nedeľňajšie popoludnie.
   </p>
   <p>
    Domy, zväčša len s dvoma oblôčikmi do ulice, stavané sú do radu dolu
    miernym svahom; medzi malými a nepatrnými vyskytujú sa tu i tu väčšie a
    úhľadnejšie. Pred jedným z týchto na podstení sedí stará mať a varuje
    malé, belovlasé vnúča. Jej muž, i ženatý syn zhovárajú sa hen pred dolnými
    susedovcami s inými chlapmi. Nevesta skočila k horným susedom a klebetí so
    ženami. Stará mať je sama s vnúčaťom; ohorenou, vyrobenou rukou hladká
    jeho jemné vlásky.
   </p>
   <p>
    Ono ťahá sa za zeleným lístím, ktoré nezbední chlapci našudili z
    jablone povedľa stojacej, keď chceli dostať jej nezrelé ovocie, kým domáci
    boli v kostole.
   </p>
   <p>
    Z domových dverí vykročí mládenec — neúrečný vzor typu slovenského.
    Postava silná, vysoká, líca okrúhle, zdravím kypiace, oči belasé, vlasy
    tmavé, za uši začesané, nakrátko zastrihnuté. Keď vo svojom bielom obleku
    zastal na podstení, zdalo sa, že zajasal sa celý dom. To je Jano
    Javorovie, najdriečnejší šuhaj dediny.
   </p>
   <p>
    „Loptoši, čo zas narobili s tou jabloňou!“ zahundral, zohol sa,
    nahrnul za priehrštie lístia a hodil ho malému dieťaťu do bielej košieľky,
    nad čím ono rúčkami mávajúc zaplesalo. Potom sa vystrel, napravil klobúk a
    opasok, a pomkol kabanicu na ľavé plece.
   </p>
   <p>
    „Kam ideš?“ pýta sa matka, ktorá videla v tom prípravu na
    odchod.
   </p>
   <p>
    „Medzi druhých — zabaviť sa,“ vetil syn.
   </p>
   <p>
    „Zabaviť sa pre mňa môžeš, ale s tou maznou klobučníčkinou dajže si
    pokoj, aby si sa zas nemal okolo nej, akoby iných na svete ani nebolo! -
    hovorila matka hromživo.
   </p>
   <p>
    Janove líca sa tuhšie sfarbili pri nečakanom nápade.
   </p>
   <p>
    - A prečo by som sa s Marou klobučníkovie nemohol tak zabaviť ako s
    hociktorou inou?
   </p>
   <p>
    - Keby si sa zabavil s ňou len tak ako s hociktorou inou, nepovedala
    by som nič; ale ty iba o ňu chodíš a o iné sa neuchneš.“
   </p>
   <p>
    Syn uhol plecom.
   </p>
   <p>
    - Každý sa najradšej zabaví s tou, ktorá sa mu najlepšie
    páči.
   </p>
   <p>
    - Mal si si ty veru čo vybrať a komu sa dať oblázniť! Maj radšej
    rozum, a vyhoď si ju z hlavy, kým je ešte čas. Lebo to ti vravím, že tá
    mojou nevestou nebude! To si zachovaj.
   </p>
   <p>
    - A povedzteže mi, prečo, — či máte niečo do jej statočnosti?
   </p>
   <p>
    - Do jej statočnosti nemám nič, ale je slabá, maznavá, nie do
    gazdovstva súca robotnica. Ktože potom bude za ňu robiť? Veď by si sa
    musel sám hanbiť pred inými za takú nesúcu ženu — ty, čo môžeš si vyberať
    medzi všetkými!“
   </p>
   <p>
    - Nesúca — nesúca, dudral syn netrpezlivo. - Načo to preháňate, keď
    ste ju ešte neskúsili! Akýže je báťa Stachovie, že by mi popod pazuchu
    prešiel, čo by sa nezohol, a predsa si gazdovstvo tak riadi, že mu to
    mnohí veľkí chlapi závidia. Mara má tiež rozumu za desať iných, tým môže
    viac osožiť ako silou. Pochabú reč som nikdy nepočul z jej úst; čo ona
    povie, to viac stojí, ako čo iná urobí.
   </p>
   <p>
    - Tebe sa tak vidí, lebo ťa obláznila, a „čo komu milé, čo je napoly
    hnilé,“ - odvrávala mať. - Ale ja tú naučím, keď mi príde na oči, že
    zabudne všetky svoje múdre reči.
   </p>
   <p>
    Vstala i s dieťaťom, ktoré sa už nepokojilo. Bola to vysoká, statná
    postava; nie div, že i nevestu takú chcela dostať. Syn i postavou i tvárou
    ponášal sa na ňu. Dvoje belasých očí tvrdo narazilo jedny na druhé.
   </p>
   <p>
    - Mamo, pekne vás prosím, neubližujte jej, lebo si to nezasluhuje;
    ona vás pohoršiť nechce. Ak ju vy budete prenasledovať, ja ju budem
    zastávať, a ak mi nijako nebudete chcieť po vôli dať, aj to vykonám, že —
    pôjdem na prístavky
    <sup>
     [
     <a class="footnote" href="#ftn.id2505241" name="id2505241">
      1
     </a>
     ]
    </sup>
    do klobučníkov!
   </p>
   <p>
    Vyzývavo pozrel matke do tváre pri tomto osvedčení. Hrmavica však,
    ktorú čakal teraz na svoju hlavu, nenasledovala. Jeho mať nebola taká
    prudká. Viac v úžase pozrela naňho.
   </p>
   <p>
    - Jano môj, Jano, ty aj rozum stratíš pre to dievča! Nech ju tam pán
    boh skára, keď sa ona takto…
   </p>
   <p>
    - Mamka moja, nekľajte ju, lebo tým na seba uvalíte hriech. Vy ju
    kľajete a ona by vám zle nepriala, a čoby som ju vám kvôli práve nechal.
    Ona vie trpieť krivdu a sama neubližuje; preto môžete vedieť, že bude z
    nej dobrá, poslušná nevesta.
   </p>
   <p>
    Zmäkčil i hlas i výraz oka ku snažnej prosbe — ale matka chcela
    zostať neúprosnou.
   </p>
   <p>
    - Čo mi je z jej poslušnosti. Nech ju skusuje, kto chce. Mňa aj iná
    bude musieť poslúchať!
   </p>
   <p>
    - Aha, tak ako Zuza tamto! — poznamenal syn posmešne, kývnuc hlavou
    ponad plece za mladou ženou, ktorá klebetila so susedami.
   </p>
   <p>
    - Každej ešte nemusel taký jazyk narásť ako tej, — vetila mať. — A
    táto je zato aspoň i do roboty taká súca, ako do jazyčenia.
   </p>
   <p>
    — Dobre, keď ste vy spokojná, mňa nič do nej; ale mohli by ste si
    aspoň druhú žiadať inakšiu. A vidíte, mamka moja, i na to máte hľadieť, že
    tú ja rád vidím. Keby ste ma k inej prinútili, by ste mi moju dobrú vôľu
    naveky odňali.
   </p>
   <p>
    Javorka nestačila sa obrániť doliehajúcemu synovi, keď spoza jeho
    chrbta zaznel hlas nevestin, ktorá vracala sa od susedov.
   </p>
   <p>
    — Nech tá len príde sem za nevestu, však ona to obanuje! Môžeš
    vedieť, že i ona skúsi, aký mne jazyk narástol, ak nám nebude po
    vôli.
   </p>
   <p>
    Jano zvrtol sa k nej a meral ju odmietavým pozorom.
   </p>
   <p>
    — Tvojej rady som nepýtal, ani jej nechcem, lebo ty sa do toho ani
    nemáš čo starieť. Keď sa ja ožením, moja žena, a čo bude len na piaď, bude
    tu taká pani, ako ty — to si zachovaj! Rodičia majú slovo do toho, ty
    čuš!
   </p>
   <p>
    Odvrátil sa a, hrdo prepočúvajúc jej protirečenie, pobral sa cestou
    hore dedinou. Svokra podávala neveste dieťa. Práve čo si ho táto
    odoberala, z ulice pozdravil sa im mladý človek v remeselníckom
    obleku.
   </p>
   <p>
    — Kdeže sa poberáte, pán Števko, kde? — spýtala sa gazdiná.
   </p>
   <p>
    — Chcem sa trochu prejsť, zunované mi je samému doma, —
    odvetil.
   </p>
   <p>
    — Mohli by ste k nám trochu vojsť; viete, že sa máme vyrovnať ešte
    za ten kožuch.
   </p>
   <p>
    — Pán Števko, — ako mladého kušniera
    <sup>
     [
     <a class="footnote" href="#ftn.id2505371" name="id2505371">
      2
     </a>
     ]
    </sup>
    , Štefana Sirôtku, Skalňania nakrátko volali, — prijal takéto
    pozvanie a vďačne nasledoval gazdinú do chyže. Keď účet za kožuch
    vyrovnali a keď sa Števko už chcel von poberať, pristavila ho Javorka s
    otázkou:
   </p>
   <p>
    — Kedyže sa už do toho ženenia priberiete? Ponosujete sa, že vám
    otupno samému, — a nepomáhate si?!
   </p>
   <p>
    — Ešte na to času dosť, kým si dobre rozmyslím, kde sa mám obrátiť,
    — vetil s úsmevom.
   </p>
   <p>
    — Obráťte sa vy len ta, kde som vám nedávno nadštrkla, nikdy lepšie
    neprejdete ako s tou. Dievča je spôsobné, vrtké, práve pre vás; a má kus
    poľa i domček poriadny, nebude sa vám treba potĺkať po hospodách.
   </p>
   <p>
    Štefko sa usmial pod fúz, ako to bola jeho obyčaj.
   </p>
   <p>
    — Veď sa mne dievčatko páči, ale akože ju môžem vášmu synovi
    predchytávať? — povedal, akoby nevedel, že si Javorka práve to
    praje.
   </p>
   <p>
    — Na to nepočúvajte, čo ľudia vravia! Keď si ju vy vezmete, môj syn
    pôjde za druhou, a vám by žiadna tak nepristala ako tá. Veď je tiež z
    remeselníckeho rodu. Jej otec bol klobučníkom, — vyvrávala mu Janova
    matka.
   </p>
   <p>
    Števko sa len usmial, akoby chcel naznačiť, že on vie ešte niečo
    lepšie; Javorka však vykladala si ten úsmev priaznivo. — Požehnávať ma
    budete, že som vám to poradila, — dodala ešte, keď ho vyprevádzala.
   </p>
   <p>
    ,Ale váš syn by ma zle požehnával, a s tým by som sa nechcel dať za
    pasy!‘ myslel Števko. Klobučníčkina dcéra je švárna, a jej domec tiež, to
    je pravda; dlho však predsa nebavil sa pri tomto predmete, jeho myšlienky
    zalietali k druhému, ktorý ho v posledné časy zhusta
    zaneprázdňoval.
   </p>
   <p>
    Čím viac blížil sa ku škole, ostával tým nepokojnejší. V záhradke,
    šramkami opravenej, zhora školy zazrel kraj belasých šiat a videl, ako zo
    dve ženičky s deťmi blížia sa k tým šramkám. Jeho rozpaky rástli, rád by
    sa bol pristavil i on tam, ale len tak, keby ho tá patričná nebola mohla
    vidieť. Kým sa ešte nerozhodol, či má povedľa prejsť alebo sa vrátiť,
    pristavil ho na mieste podnapitý starý kováč, ktorý, ako obyčajne, bol vo
    veľmi zdielnom rozpoložení mysle. Inokedy striasol sa ho Števko chytro,
    teraz však trpezlivo počúval jeho široké-ďaleké rozpravy, a pozornosť mu
    pritom obrátená bola na záhradku. V tej záhradke na chodníku sedela dcéra
    pán rechtora na nízkej stoličke a čítala knižku, kým ju z toho nevyrušili
    prichádzajúce ženy a deti.
   </p>
   <p>
    — Ďurík môj, ticho buď! ľaľa, tu sú Málika, budú nám rozprávať! —
    chlácholila jedna z nich svojho nezbedného chlapca, ktorý nemilosrdne bil
    ju po hlave, ako ho na rukách držala. Málika to nemohla strpieť, prišla ta
    a zachytila chlapcove ruky, za čo jej on jazyk vyplazil a potom chytro
    schoval tvár na matkino plece. Nasledovala scéna vzdoru a plaču, kým
    skrotol na dohováranie oboch. Tiež starším deťom, ktoré samopašili, Málika
    zahrozila, že ich na rozprávku nepripustí, ak sa nebudú ticho
    správať.
   </p>
   <p>
    Málika bola vernou pomocnicou svojho otca pri vyučovaní detí a
    navykla si pritom istú náklonnosť k poúčaniu iných, ktorá však nebola taká
    príkra, že by ju bola robila nepríjemnou. Keďže medzi susedami, tak
    bližšími ako ďalšími, podľa najlepšieho vedomia riešila všelijaké rozopry,
    nadobudla si medzi nimi veľkej vážnosti, hoci nie vždy podrobovali sa jej
    výrokom bez protirečenia.
   </p>
   <p>
    Ďalej pútalo ich k nej, že si dali u nej zhotovovať čepce a všetky
    jemnejšie veci pre seba i pre dcéry, za čo odmieňali sa jej podľa
    možnosti. Z tejto skrovnej kasy nadobúdala si všelijaké, dievčatám
    potrebné maličkosti, i niektoré knihy, a vôbec hospodárila si s tým
    samostatne. To jej robilo radosť. Jej šaty bývali skromné do najkrajnejšej
    možnosti, ale ona mala zvláštne nadanie upraviť si ich vždy vkusne. Čisté
    manžetky a golier nesmeli chybieť, i tie nadobúdala si zo svojej privátnej
    pokladnice. K tomu prania a hladenia neľutovala nikdy pri svojom šatstve,
    tak bola vždy ako zo škatuľky. Ona bola staršou dcérou svojich rodičov,
    mladšia vydala sa už pred rokom. V útlom veku dostala, nedbanlivosťou
    varovkyne, úder na nohu, následkom ktorého nepatrne síce, ale predsa
    pokuľhávala na ňu. Kým obidve sestry žili doma, bola staršia vždy utisnutá
    pred mladšou; lebo táto ako svieže mladé dievča kraľovala v spoločnosti,
    kým staršia, povedomá si svojej telesnej vady, všade ostýchavo
    vystupovala, čím vždy znova pritiahla na seba matkinu nevoľu. Málika zato
    našla náhradu u otca, ktorého pravou rukou bola; a to udržalo ju pri
    dobrej, spokojnej mysli.
   </p>
   <p>
    Jej vrodená spôsobnosť k obcovaniu s pospolitým ľudom poskytovala
    jej mnohé záujmy, pre ktoré nikdy nepocítila trudnú pustotu mysle. Ona
    sama nezobecnela pritom, lebo vždy pamätala, že ona má ľudí k sebe
    povyšovať. Keď išla dedinou, každý dôverným príhovorom obrátil sa k nej, a
    odvtedy, čo sa jej mladšia sestra vydala, ženičky často opakovali:
   </p>
   <p>
    — Toto je i dobré, i vo všetkom múdre stvorenie, a predsa takto
    šťastia nemá.
   </p>
   <p>
    — A k tomu aká pekná, líčka má vždy ako ruže, — povedali zas
    dievčatá.
   </p>
   <p>
    V ich očiach bola Málika úplnou kráskou, lebo mala okrúhle vždy
    ružové líca, „prívetivé“ sivé oči a gaštanové vlasy v hrubých vrkočoch
    okolo hlavy. ,Veru nevedia tí, čo by si ju mohli vziať, akí sú vinovatí,
    že si jej neberú,‘ mienili jej dedinskí priaznivci.
   </p>
   <p>
    Teraz však, od niekoľkých dní, vedeli ženičky, že sa ona jednako
    ešte môže vydať. A síce spozorovali, že pán rechtor zo susednej dediny,
    ktorý síce žije v pomeroch dobre zriadených, je však predsa vdovcom a
    otcom dvoch detí, často dochádza do ich školy: musí to byť teda pre
    Máliku. Už vopred začali banovať za ňou. ,A ako bude chybieť v našej
    dedine,‘ a ,keby to aspoň nie za vdovca.‘
   </p>
   <p>
    K plotu záhradky natislo sa už plno susediek, dievčat a detí.
    Prosili Máliku, aby im rozprávala, čo načítala. Ako otvorilo sa leto, bol
    toto každonedeľný výjav: pozorné a vďačné poslucháčstvo na ulici pri
    plote, vľúdna rozprávačka dnu v záhradke. Narozprávala im už mnoho, o
    kráľovičoch a zlatých pannách, o drakoch a zakliatych zámkoch. I zo života
    vzaté, dojímavé a mravokárne povesti premiešala často — kedy akú mala za
    najvhodnejšiu pre poslucháčstvo práve zhromaždené. Dojímala i dnešná
    rozprávka o nehodách a bojoch devy-siroty, ktorá nikoho nemala na svete,
    iba požehnanie umierajúcej matky a jej poslednú žiadosť, aby sa dcéra
    pridŕžala vždy pravej cesty, akékoľvek osudy ju budú v živote
    prenasledovať. Keď bol vrchol povesti dosiahnutý, keď sa malo rozhodnúť,
    či dievča dostane sa za statočného, ju milujúceho šuhaja, a či za
    zlostníka-pokrytca, ktorý ju všelijakými úskokmi hľadel pripútať k sebe:
    vtedy musela byť pretrhnutá niť rozprávania, lebo tu práve vošiel od
    druhej strany do dvora cudzí muž, len tak o paličke, akoby z prechádzky, a
    pozdravil sa Málike s pozornosťou. Bol už starší a neveselého výzoru.
    Málika nebola potešená jeho príchodom, jej nesnádze boli zrejmé. Hosť
    dopytoval sa na zdravie ako slečny, tak i pánov rodičov, a či sú všetci
    doma. Ona poberala sa, že ho vovedie dnu, keď na šťastie zjavil sa jej
    otec vo dverách a urobil to sám.
   </p>
   <p>
    — To je on, to je ten, — šepkali si ženičky významne. Spoza nich
    však hľadela mladá mužská tvár napnuto na Máliku. Veselé ináče hnedé oči
    boli teraz zmätené, svieže ústa pod mladými fúzikmi sa tiež neusmievali.
    Jej samej padla hneď do očú pre tú napnutosť.
   </p>
   <p>
    Povedala ženičkám, že im povesť dorozpráva, keď sa najbližšie zídu,
    teraz že musí dnu, keď dostali hosťa. Jedny prekárali ju, že sa to len
    <span class="emphasis">
     <em>
      tomuto
     </em>
    </span>
    hosťovi kvôli tak ponáhľa dnu, a druhé stenali
    za koncom povesti.
   </p>
   <p>
    — Teda vám poviem nakrátko, čo sa stalo, aby vám sen nerušilo! —
    uspokojila ich. — Zlého priviedli jeho zlé skutky do žalára, a dobrý
    statočný mládenec dostal sirotu. Zobrali sa, zostali i naďalej dobrí a
    poctiví, a preto boli vždy šťastní. Žijú dosiaľ, ak nepomreli.
   </p>
   <p>
    Poslucháčky si vydýchli, ale neboli uspokojené. Boli by chceli
    zvedieť i podrobnejšie veci. Ale Málika dala im „zbohom“ a pozvala ich na
    budúcu nedeľu.
   </p>
   <p>
    Ženy sa rozchádzali a jazyky sa im rozviazali. — Ba či pôjde za
    neho? — Ale veď je už šedivý! — Veď sa mu ona ani veľmi nepotešila, videla
    som jej to na tvári. — Ale ju prisilia, ak druhý nepríde. — Škoda jej bude
    od nás odísť, dobre jej bolo s nami a nám s ňou!
   </p>
   <p>
    Števko to počul a akási úzkosť ho nadišla. Keď išiel domov, neniesol
    hlavu priamo ako inokedy; ani obvyklého dobrodušného a trochu samoľúbeho
    úsmevu nebolo na jeho tvári.
   </p>
   <p>
    Cestou úsilne premýšľal, čo má teraz robiť. Najťažšou vecou mu bolo,
    že je sám nižšieho stavu než tá, ku ktorej ho srdce tiahne. To srdce mu
    síce našepkáva, že však ona nikdy nebola pyšná, nebude hľadieť na stav,
    ale na osobu; rozum však odrádzal ho púšťať sa do bezvýhľadného zápasu.
    Chcel urobiť tak, ako kázal rozum, ale srdce len nedalo a nedalo pokoja.
    Nevedel si rady. Ísť do školy sprobovať šťastie? Na to nemal smelosti.
    Poslať pytača? To nemôže bez predbežnej prípravy.
   </p>
   <p>
    Ani nevedel, kam až zašiel cestou do poľa v prehutovaní, kým sa však
    domov vrátil, bol odhodlaný písať Málike. Je to, pravda, tiež nie ľahká
    vec napísať všetko, ako by sa žiadalo, ale veď je on nie ešte najhorším
    pisárom — predtým i kamaráti k nemu sa utiekali o pomoc v tom. Teda napíše
    jej pekný list a poprosí ju, aby mu odpovedala, — z toho sa dozvie, či
    môže mať nádej.
   </p>
   <p>
    V cintoríne medzitým na kraji, pod košatou divou hruškou, sedí a
    stojí mladá chasa v živom, veselom rozhovore a prekáraní. Dedine bližší
    koniec cintorína je ešte dosť holý. Niektoré hroby poobkladané sú zelenými
    šúplatami
    <sup>
     [
     <a class="footnote" href="#ftn.id2505738" name="id2505738">
      3
     </a>
     ]
    </sup>
    , a na každom sa pnie drevený, hodnému, hrubému, a širokému
    piestu podobný náhrobok s vydlabaným na ňom menom toho, kto v hrobe
    odpočíva. Čím ďalej, hroby viac tratia sa v húštine neporiadne rastúcich
    stromov a kríkov. Menovite pichľavé, sviežej farby agáty zakladajú celé
    malé hájiky — nikto ich nehatí v tom.
   </p>
   <p>
    Pri jednom hrobe na kraji zapustnutej časti cintorína sedia dve
    dievčatá v rozhovore. Hovorí vlastne len väčšia, menšia načúva mlčky. Jej
    hlboké tmavé oči sledujú pohyby pavúka, ktorý usilovne zasnúva sa pod
    halúzkou kra orgovánového, zasadeného na hrobe. Do jej vnútra práve tak
    zasnúva sa hlodajúci bôľ na počutie družkinej zprávy.
   </p>
   <p>
    — Tak, vidíš, keď ti to odo mňa odkázali, som ti to povedať musela;
    ale veľmi si to k srdcu nepripúšťaj. Vieš, ak pán boh chce, všetko ešte
    zmení; ak vám je súdené zobrať sa, nuž istotne sa i zoberiete! — zavŕšila
    tá konečne svoju úlohu. Menšia družka neodpovedá, jej rty pevne sú
    zovreté.
   </p>
   <p>
    Z hlavnej skupiny volá silný hlas:
   </p>
   <p>
    — Poďte, Zuzka! Ideme sa hrať o „Lokeša“
    <sup>
     [
     <a class="footnote" href="#ftn.id2505798" name="id2505798">
      4
     </a>
     ]
    </sup>
    !
   </p>
   <p>
    Chasa mlela sa už dolu a hore cez suchý jarok, kde bola rovina. Len
    jeden šuhaj, ktorý práve volal, stál ešte opretý o hrušku. Bol to Jano od
    Javorov.
   </p>
   <p>
    Oslovená obráti sa k mlčanlivej družke:
   </p>
   <p>
    — Ideš Marka?
   </p>
   <p>
    Táto napred nahnutou hlavou díva sa za veselo skákajúcimi a
    naposledy utkvie jej zrak na peknom mládencovi. Odvrátila sa.
   </p>
   <p>
    — Nejdem sa ja hrať, idem radšej domov.
   </p>
   <p>
    — Ba práve sa ti zíde rozveselenia; pozri, i Jano ťa volá!
   </p>
   <p>
    Jano vskutku sa priblížil a kývol Marke, aby išla. Táto pokrútila
    hlavou a sklopila oči.
   </p>
   <p>
    — Aspoň dívať sa poď! — nahovárala Zuzka.
   </p>
   <p>
    — Načo? Odtiaľto tiež môžem vidieť.
   </p>
   <p>
    — Daj jej pokoj — poďme! — rozhodol Jano, zvrtol sa a odchodil
    nasledovaný Zuzkou, ktorá ešte raz útrpným okom hodila po svojej
    družke.
   </p>
   <p>
    Hrajúci sa postavali sa už po páre. Nejednej oko nepokojne sliedilo
    po Janovi, s ktorým každá bola by chcela stáť. Marka iste pohnevala sa s
    ním, keď mu nechce ísť — mysleli si a boli rady, lebo jej ho vždy závideli
    a hnevali sa, že on toľko stojí o ňu.
   </p>
   <p>
    Tá, ktorej ho závideli, sedela na predošlom mieste, na hrobe svojho
    otca, a hľadela na hrajúcich sa. Volanie chlapcov a kričanie dievčat
    dorážalo jej k ušiam; očami sledovala pohyby iba jediného. Ide to po
    piesočnatej pôde ako po masle — jemu neujde ani jedna. I teraz, tam hľa,
    Eva Michalíkovie, čo sa jemu a jeho matke vždy tak natíska, krúti sa pred
    ním. On s hrdým úsmevom a len tak pozvoľna zaskakuje, akoby ju ani chytiť
    nechcel. Hľa, a jednako ju už má za obe plecia; jednako ho neminula!
    Prudký bôľ zachvátil ju znova. Vstala, utiahla sa za húštinu agátovú; tam
    sklesla zasa a napokon uľavila si v plači.
   </p>
   <p>
    Hrajúcim sa rýchlo uchodil čas, nezbadali ani, len keď už slnce
    sadalo. Poberali sa domov. Zuzke prvšie bolo ozrieť sa po Marke. Marky
    však nebolo už tam.
   </p>
   <p>
    — Marka — Marka! — volala silným, jasným hlasom, ale neodpovedal
    nik.
   </p>
   <p>
    — Iste šla už domov, — hádali všetci okrem jedného. Zostalo na tom,
    rozišli sa.
   </p>
   <p>
    O chvíľu však okľukou poza poslednú záhradu ten jeden vracal sa
    naspäť. Bol to Jano. On zbadal Marku utiahnuť sa do húštiny a vnikal teraz
    ta.
   </p>
   <p>
    Ona vyplašená skočila.
   </p>
   <p>
    — Neľakaj sa — ja som to! — uspokojoval ju. — Prišiel som sa ťa
    opýtať, čo ti je, keď si taká smutná a — divná. Ani si len ku hre nechcela
    ísť s nami.
   </p>
   <p>
    Stáli si oproti; ich postavy odrážali sa od zeleného krovia. On
    obor, ona malá, útla, ako nedorastené dievča, v očiach však výraz vážny,
    povedomý, ktorý prezrádzal dušu pevnú.
   </p>
   <p>
    — Ako sa mám hrať, keď vôle na to nemám? Hra je len pre veselých, a
    ja som smutná.
   </p>
   <p>
    — A čo sa ti stalo? Veď sa vari nehneváš na mňa?
   </p>
   <p>
    — Na teba sa nehnevám; ale od týchto čias nesmieme sa viac radi mať.
    — Už je tomu koniec…
   </p>
   <p>
    — A prečo — ktože nám bráni?
   </p>
   <p>
    — Tvoja mati nám bránia! Tá mi dnes odkázali, že sa ja nikdy nesmiem
    stať ich nevestou, lebo že oni potrebujú hodnejšiu, mocnejšiu ku
    gazdovstvu. Aby som vraj na to ani nepomýšľala, a teba aby som
    nezvádzala.
   </p>
   <p>
    Na Janovej tvári zjavila sa trpkosť.
   </p>
   <p>
    — Moja mať len na to myslia, akú oni chcú mať nevestu, a na to
    nemyslia, akú ja chcem mať ženu. A mojou ženou bude jednako tá, ktorú ja
    chcem — inej si nikdy nevezmem!
   </p>
   <p>
    Ona pokrútila hlavou.
   </p>
   <p>
    — Proti vôli rodičov nemôžeš.
   </p>
   <p>
    — Inej si nevezmem, toho sa odo mňa nedočkajú; tak jednako budú
    musieť k tebe privoliť.
   </p>
   <p>
    — Keď len nasilu, čo je z toho? Môžem sa ja potom usilovať akokoľvek
    na svete, predsa nebudú spokojná so mnou nikdy, a budú mi vyčitovať, že
    som sa im nasilu vtisla. Lepšie bude, keď urobíme koniec všetkému, keď
    zabudneme jeden na druhého, akoby sme sa nikdy neboli poznali.
   </p>
   <p>
    Hlas sa jej triasol a jednako predniesla ťažký návrh, aby sa navždy
    rozlúčili. Pod jeho dojmom zbledli obaja. Jana nadišla teraz trpkosť i
    voči nej.
   </p>
   <p>
    — Ak ty to pohodíš — dobre! Ja nemôžem, iba keby som si vytrhol
    srdce z hrudi!
   </p>
   <p>
    Ona sa zatriasla. ,Ani ja — ani ja!‘ ozývalo sa jej v duši, utlmila
    to však.
   </p>
   <p>
    — A čo ťa do svojej smrti ľúbiť budem, jednako sa nasilu do vášho
    domu natískať nemôžem, lebo by som sa ešte toho dožiť musela, že by si ty
    sám preklínal tú hodinu, v ktorú sme sa zobrali, keby som na večitú
    roztržku mala prísť k vám.
   </p>
   <p>
    Slzy, s ktorými dosiaľ zápasila, už kanuli jej po lícach.
   </p>
   <p>
    — Nebuď taká nedotklivá a radšej niečo i pretrp, a môže ešte všetko
    dobre byť! Keď ja môjmu apovi poviem všetko od srdca, mi uznajú a vďačne
    zvolia, — a mať sú tiež nie taká mrchavá, ako sa vidia byť; zvolia i oni.
    A keď raz budeš u nás, nemáš sa čoho báť; rodičia ti budú dobrí, keď ťa
    spoznajú, a ostatných sa nezľakneme. Tak, teraz poď domov a netráp
    sa!
   </p>
   <p>
    Chytil ju za ruku a viedol ju von spomedzi hrobov. Ona dala sa mu
    viesť, ale tvár nevyjasnila sa jej ešte. Odkaz jeho matky zrážal ju a
    odjímal jej nádej.
   </p>
   <p>
    — Ale kým sa tvoji hnevajú na mňa, nechodievaj k nám, lebo by som sa
    bála im i len do očí pozrieť, — nakladala mu.
   </p>
   <p>
    — Dobre, keď už tak chceš. Sľubujem ti, že moja noha do vašej chyže
    nevkročí, kým rodičia nezvolia.
   </p>
   <p>
    Rozišli sa. On cestou do dediny, ona dolu ostredkami
    <sup>
     [
     <a class="footnote" href="#ftn.id2503464" name="id2503464">
      5
     </a>
     ]
    </sup>
    ku potoku, popri ktorom prikradla sa domov.
   </p>
   <p>
    * * *
   </p>
   <p>
    O niekoľko dní pozdejšie, cez poludnie, kráčala gazdiná Javorovie
    poľnou cestou, nesúc obed svojej čeliadke, pracujúcej okolo prvých konopí.
    Robotníctvo v poli všetko odpočívalo už po chládkoch cez horúčosť
    poludňajšiu; len tam, hľa, naboku, neďaleko svojich vlastných zemí, medzi
    bujnými konopami, zazrela útlu postavu, ktorá nepotrebovala sa ku konopám
    ani zohnúť, aby ich dočiahla. Jednakou usilovnosťou siahala sem i ta,
    vyťahujúc spomedzi nich poskonné
    <sup>
     [
     <a class="footnote" href="#ftn.id2503494" name="id2503494">
      6
     </a>
     ]
    </sup>
    .
   </p>
   <p>
    Javorka dívala sa na zahrúženú robotnicu; poznávala v nej Maru
    klobučníkovie, lebo i krem toho vedela, že je to konopnica klobučníčkina.
    ,Teraz si mi vhod, keď si tu sama!‘ — pomyslela si a namierila brázdou k
    Marke.
   </p>
   <p>
    — Pán boh pomáhaj! — pozdravila ju. Ona sa obzrela a takmer zabudla
    zaďakovať, keď zazrela Javorku, prísnym okom ju merajúcu.
   </p>
   <p>
    — Ty sa dobre usiluješ, ak si to sama natrhala dnes, — prihovárala
    sa jej ďalej. Marka nevedela, či sa tešiť má tomu prihováraniu, a či ľakať
    sa ho.
   </p>
   <p>
    — Len sama ich trhám; veď je všetkých nie veľa, — vetila
    skromne.
   </p>
   <p>
    — Dosť je to pre jedináčku, ako si ty. Beztak budeš mať už hotového
    plátna dosť, veď vieme, že tvojej matke v tkaní nechytí žiadna. Zato iste
    môžete svadbu robiť, a — aj si povrávajú ľudia, že ti vraj nezaveľa budeme
    na kašu spievať. — Podívala sa zostra na zmätenú devu, ktorá so sklonenou
    hlavou v trápnom chvate trhala konope, aké jej práve prišli pod ruku.
    Nevedela, kde Javorka cieli; táto však už poponáhľala sa
    pokračovať:
   </p>
   <p>
    — A ja ti len tak poviem, že môžeš bohu ďakovať za takého muža, ako
    je kušnier Števko. Už je vyše roka v našej dedine, remeslo mu dobre ide, a
    nik nič zlého nemôže povedať naňho. Ty si tiež remeselnícka dcéra, nie po
    sedliacky vychovaná, tak pristaneš k nemu ako žiadna iná.
   </p>
   <p>
    Javorka úmyselne narážala na Markin remeselnícky pôvod a výchovu,
    aby jej tým dala na zrozumenie, že nie je súca za sedliaka. Marka však
    bola si povedomá, že je ona tak dobre po sedliacky vychovaná, to jest ku
    každej práci pridržiavaná, ako ktorákoľvek v dedine. I šatila sa od
    počiatku po sedliacky. Toto všetko Javorke v pamäť uvádzať nechcela,
    obmedzila sa na prostú zápornú odpoveď:
   </p>
   <p>
    — Veď je to všetko nie pravda, ja sa nevydávam ani za kušniera, ani
    za iného. To darmo ľudia vravia.
   </p>
   <p>
    — Nuž ale keď ja iste viem, že k tebe má vôľu. Čo je ešte nie, môže
    byť pozdejšie!
   </p>
   <p>
    — Nič neviem o tom, jednako by darmo chodil, — vyriekla Marka
    odhodlane, chcejúc koniec urobiť nahováraniu.
   </p>
   <p>
    — Teda tak si mu iste popredku odkázala, aby sa neustával! — vypukla
    táto takým spôsobom, akoby Marku na zločine bola dostihla. — Mara, ty si
    ošemeta, chceš i naďalej druhých zvádzať, ktorých pre teba nechovali. A
    tomu, ľubá dievka, veru daj pokoj; lebo nebude dobre. Vieš, že som ti to
    už v nedeľu odkázala od Zuzy Zeleňovie!
   </p>
   <p>
    Javorovie gazdiná celkom vypadla z úlohy dobroprajnej, akou tvárila
    sa na začiatku rozhovoru. Jej oči opovržlivým hnevom sršali na útlu devu v
    konopách, ktorá, podľa jej presvedčenia, jej navzdor držala sa za Jana.
    Teraz však vztýčila sa i Marka. Jej oči svojím vlastným vážnym výrazom
    stretli sa s rozhnevanými Javorkinými.
   </p>
   <p>
    — Čo som ja kedy nestatočného urobila, že tak zle myslíte o mne,
    ňanka
    <sup>
     [
     <a class="footnote" href="#ftn.id2503242" name="id2503242">
      7
     </a>
     ]
    </sup>
    Anča? Ja som nikdy nikoho nezvádzala, ani Jana. Keby on sám
    od seba nebol začal k nám chodiť, ja by som sa nikdy nebola priznala, že
    ho ľúbim, — a čo by som si hneď potajme oči bola musela vyplakať. Ja viem,
    že som pre vás chudobná a nehodná, a že ste Jana pre mňa nechovali; ale
    keď ma on i takú rád videl, pomyslela som si, že sa vo svete všelijako
    stáva, že si ešte i bohatší pobrali ešte chudobnejšie a bolo jednako
    dobre. Že by som vám ja sama taká sprotivená bola, som nevedela; ale
    teraz, ako ste mi od Zuzy odkázali, zachovala som si to a môžete sa nebáť,
    že by ste odo mňa pokoja nemali. Vezmite si za nevestu, ktorú chcete a
    kedy chcete, odo mňa nebudete mať prekážky. Hneď v nedeľu som Janovi
    povedala, aby k nám viac nechodil, iba akže by ste to vy a báťa Ďuro
    dovolili. Odvtedy nebol u nás, ani ho moje oči nevideli.
   </p>
   <p>
    ,To viem, lebo ho odvtedy nieto doma,´ myslela si jeho matka.
    Markinou rečou cítila sa byť akosi zahanbenou, ale nechcela to ukázať.
    Preto dosť drsným hlasom vyšetrovala:
   </p>
   <p>
    — A keď je tak, ako vravíš, že lásku s ním pretrhneš: prečo sa teda
    za druhého vydať nechceš? Vravíš, že si Jano môže druhú vziať, že ho
    nebudeš pristavovať v tom, — a ty sa nechceš vydať za druhého! Tak je
    tvoje zapovedanie jednako nie opravdivé.
   </p>
   <p>
    Marka nevysvetliteľný pozor hodila po Javorke.
   </p>
   <p>
    — Nemyslite si, ňanka Anča, že je to tak ľahko, ani sa nenazdajte,
    že mne len o to ide, aby som sa vydala, kde by som bola dobre zaopatrená!
    Za Jana sa vydať nemôžem, to už viem; a na druhého, čo by i ten najhrdší,
    najbohatší, ani len pomyslieť nemôžem. Jana si oženiť môžete. Ešte i vtedy
    modliť sa budem za neho, aby ho pán boh požehnal na novej ceste. Len sa do
    mňa nestarte!… Zahnať ma môžete na kraj sveta, kde ma nikdy neuzriete, len
    nežiadajte, aby som sa za druhého vydala!
   </p>
   <p>
    Bola temer bez dychu, keď dokončila, a Javorka musela vypočúvať
    tento prudký výbuch. Ba čo viac, ani ju len k hnevu nepohol. Viac urazeno,
    než nahnevane vetila:
   </p>
   <p>
    — Veď dobre, starieť sa ja nemusím do teba, to je pravda; ale hnevať
    sa preto tiež nepotrebuješ, že ti prajem, aby si sa dobre vydala, keď sa
    môjho Jana odrečieš. Ani to nik nepočul z mojich úst, že by si mi bola
    sprotivená, ako si pred chvíľou povedala. Keď ťa i nechcem za nevestu,
    preto ti zle nežičím, a najmä keď sľubuješ, že mi už viac do cesty
    neprídeš. — Uspokoj sa teraz, pomysli si, že ti je to nie súdené. A
    spokojnosť zasa príde do tvojho srdca.
   </p>
   <p>
    Marka neodvetila ani jedinkého slova; ani sa len nepohla. Chudobná,
    lichá to bola potecha k veľkosti jej straty. Svet zatmieval sa okolo nej,
    zdalo sa jej, že nevyjasní sa nikdy viac.
   </p>
   <p>
    Javorka zohla sa pre hrnce s jedlom, ktoré pri prudkom rozhovore
    bola zložila. Zobrala štverne
    <sup>
     [
     <a class="footnote" href="#ftn.id2503899" name="id2503899">
      8
     </a>
     ]
    </sup>
    do hrsti a poberala sa ďalej.
   </p>
   <p>
    — Zbohom ostávaj, Mara!
   </p>
   <p>
    — S pánom bohom si choďte!
   </p>
   <p>
    Javorka šla hodný kus pomedzi dozrievajúcu raž, keď zbadala, že jej
    chlieb chybí. V rozčúlení mysle musela si ho zabudnúť pri klobučníkovie
    konopnici. Akože sa to len mohlo pridať, jej, opatrnej gazdinej Javorovie!
    — Zložila hrnce na úzkom chodníčku, vrátila sa preň a našla ho ležať na
    predošlom mieste. Keď sa obzrela po Marke, zazrela ju — ležať tvárou v
    tráve pod krovím pri medzi. Vlasy zachytené jej boli na tŕni; nedbala na
    to a vydychovala ťažko. Javorke pohlo sa srdce… Táto odriekala sa naozaj,
    ináče nemohla by sa takto v bôli zvíjať. Ťahalo ju akosi k úbohej deve,
    ktorej sama zapríčinila tento žiaľ, ale odolala pohnutiu. Nechcela škodiť
    svojmu záujmu. Ticho, nepozorovane odišla.
   </p>
   <p>
    Keď prišla k svojim, videla, ako od jej nevesty, ktorá pri poľnej
    hajde uspávala dieťa, odchodí Eva Michalíkovie.
   </p>
   <p>
    — Bola tu Eva Michalíkovie? — pýtala sa. Zuza kývla hlavou a usmiala
    sa potuteľne.
   </p>
   <p>
    — Prišla nám trhať, svoje nechala tak, a to všetko pre Jana. Keby
    nám všetky, čo sa za ním bláznia, prišli za pol dňa pomáhať, dobre by nám
    šla robota. A on, blázon, takto odhadzuje sa od všetkého šťastia pre
    tú…
   </p>
   <p>
    — Daj jej pokoj, — pretrhla ju svokra; — veď Jano azda už nadobudne
    rozumu.
   </p>
   <p>
    Svedomie nedopustilo jej po poslednom rozhovore dať ublížiť Marke. O
    tom rozhovore však neriekla nikomu slova.
   </p>
   <p>
    Zo svojej malej, čistotne a príjemne držanej izbičky vyšla Málika s
    listom v jednej a rozkvitnutou ružou v druhej ruke. Podivným spôsobom
    prišla k obojemu. Dosiaľ nestačila sa spamätať zo svojho
    prekvapenia.
   </p>
   <p>
    Keď totižto asi pred hodinou išla z hornej záhrady, ležiacej vyše
    dediny, kde otcove stromy pozerala, postavil sa odrazu niekto pred ňu: bol
    to Štefan Sirôtka. Podával jej krásnu ružu, že ju až tak vôňa zaviala, s
    prosbou, aby ju prijala vďačne. Podal jej pritom i list. Ona prijala
    oboje, a nestačila sa spamätať, už bol Števko zmizol. List bol upravený na
    ňu samu. Doma, vo svojej izbičke, prečítala ho a to nielen raz. Písaný bol
    nezbehlou, ale bedlivou rukou. Že nedržal sa pravopisu, ju nemýlilo; ona
    sama, hoci veľa čítala, písaním, a menovite pravopisom, netrudila sa
    nikdy. Ani oslovenie: „Najmilejšia slečna Málika!“ nezazlila mu. Pritom sa
    jej páčilo veľmi, že oslovil ju
    <span class="emphasis">
     <em>
      slečnou
     </em>
    </span>
    a nie
    <span class="emphasis">
     <em>
      kišasonkou
     </em>
    </span>
    , lebo to bol už znak cvičenosti
    <span class="emphasis">
     <em>
      slovenskej
     </em>
    </span>
    . K tomu sám vlastný obsah listu! Takto
    ešte nikto nehovoril k nej; nebola rozmaznaná vyznaniami lásky.
   </p>
   <p>
    Keď sa ho sama dosť načítala, išla s ním vyhľadať rodičov. V dome
    nebolo nikoho. Maminka šla zabaviť dobrú starú pani farárku a otec bol
    kdesi v záhrade. Našla ho fajčiaceho vo včelíne, tomto letníku učiteľov a
    farárov. Podala mu list, aby prečítal; pritom usmievala sa akoby v
    nesnádzach, avšak nie v nepríjemných.
   </p>
   <p>
    Otec temer nemohol k sebe prísť, ešte upreno, ako na nejakú záhadu,
    hľadel na list, keď ho už bol dva razy prečítal.
   </p>
   <p>
    — A znáte sa už dávnejšie? — pýtal sa dcéry.
   </p>
   <p>
    — Len z videnia, lebo som sa dosiaľ nezhovárala s ním nikdy.
   </p>
   <p>
    — Hm — hm! Nuž a akože sa ti páči?
   </p>
   <p>
    Ona sa usmiala. Predstavila si ho, ako kukal na ňu v nedeľu spoza
    žien.
   </p>
   <p>
    — Na zovňajšok nemám nič proti nemu. Keby som ho bližšie poznala,
    neviem, ako by som súdila o ňom.
   </p>
   <p>
    — Musíme sa teda najprv lepšie poznať s ním. Ináče, že je hodný,
    statočný, a že mu remeslo dobre ide, vieme i takto. Či by si však nebola
    radšej pani rechtorkou, než pani majstrovou? — Pozrel jej skúmavo do
    tváre.
   </p>
   <p>
    — Vari nie; radšej hľadím na osobu a vlastnosti muža než na jeho
    postavenie — i v tomto prípade!
   </p>
   <p>
    — Dobre máš! Voľ si tam, kde myslíš, že budeš šťastnejšia. Ale kde
    je maminka, čo ona na to?
   </p>
   <p>
    — Išla do fary, nuž som jej o tom ešte nehovorila.
   </p>
   <p>
    — Idem teda tiež ta i s listom; povedia i farárovci svoju mienku, a
    ak bude treba, prehovoria i maminku.
   </p>
   <p>
    Otec odišiel a dcéra ostala sama v myšlienkach. Od dveriec volal
    ešte položartom: — A keď sa na tom uznesieme, že sa mu nemá dať košík, či
    sa nenaľakáš?
   </p>
   <p>
    — Keď to všetci budú chcieť, ja — pristanem!
   </p>
   <p>
    Akú príčinu by mala zamietnuť ho? Ona si síce žila i dosiaľ spokojne
    vo svojom tichom svete, podľa svojich nárokov mala všetko, čo potrebovala.
    Ale keď sa môže vydať za poriadneho muža, ktorý jej tak úprimne hovorí o
    láske, ako tento, to je predsa viac hodno. Teraz odrazu pozdávalo sa jej,
    akoby Števka už dávno znala, a bola presvedčená, že s ním dá sa dobre
    vyjsť; že nemôže mať odstrašujúcich vlastností. Zbadala sa na tom, že si
    praje, aby na fare rozhodli sa v jeho prospech. Vstala a išla dnu dať ružu
    do vody.
   </p>
   <p>
    * * *
   </p>
   <p>
    Bola zasa sobota. Žatviari vrátili sa z Uhier
    <sup>
     [
     <a class="footnote" href="#ftn.id2504138" name="id2504138">
      9
     </a>
     ]
    </sup>
    , aby aspoň nedeľu strávili doma. Vrátil sa s nimi i Jano
    Javorovie. Minulú nedeľu večer, keď bol prišiel domov, hneď pribral sa
    získať otca na svoju stranu, aby mal v ňom mocného spojenca proti matke,
    ktorá v tejto veci mala najzávažnejšie slovo. Spočiatku krútil i otec
    hlavou a odkazoval ho na matku; keď však syn veľmi dôrazne hájil svoju
    vec, presvedčil sa, že je to nie žart a pokúsil sa nakloniť i matku, aby
    napokon privolila k tej klobučníčkinej dcére, keďže Janovi už celý svet
    len na tej jedinej záleží. Matka však nechcela ani počuť o tom, vyčítala
    kapitolu i mužovi i synovi, a na tom sa rozišlo. Jano ešte v tú noc
    odišiel so spoločnosťou na Uhry do žatvy. Matka bola tomu rada; myslela,
    že skôr zabudne na Marku, keď ju dlho nevidí, a že ona tiež skôr dá sa
    nakloniť na vydaj za iného.
   </p>
   <p>
    Tak teda Jano celý týždeň bol preč a len teraz v sobotu pred večerom
    vrátil sa domov. Akýsi nepokojný a mlčanlivý chodil hore-dolu. I nevesta
    darmo marila svoje vtipy, na neho namierené, nepočúval a neodpovedal na
    ne. Kedykoľvek vyšiel von, kradmo pozeral dolu dedinou za potok, kde v
    rade iných stál malý, ale úhľadný domec, ktorého oblokové rámce, na tmavo
    farbené, pekne líšili sa od bielej steny. Do dverí domových nemohol
    vidieť, lebo pred nimi rozprestieral sa bujný jahodový strom
    <sup>
     [
     <a class="footnote" href="#ftn.id2504200" name="id2504200">
      10
     </a>
     ]
    </sup>
    , na ktorého lesklé, čierne, práve dozrievajúce ovocie
    všetkým okolitým deťom sliny tečú. Ju, ktorú vlastne vyzeral, videl raz
    odvtedy, viac sa neukázala. Hneď po návrate, keď stál pred domom, videl
    ju, ako vo dvore ukladala, vymetala a riadila. Potom jahôd žiadostivé
    deti, ktoré kukali cez vrátne škáry, vpustila do dvora, najväčšiemu z
    chlapcov dovolila vyjsť na jahodu a potriasť ju. Jano v tú chvíľu závidel
    deťom z celého srdca. Tie ona sama pustila do dvora a jemu zakázala k nim
    prísť. Rozpamätal sa, že už ako malý chlapec, keď od klobučníkovie jahody
    prišiel domov so začiernenými rukami, ústami, a čo najosudnejšia vec, so
    začiernenou košieľkou, nejeden raz dostal od matky „buchnát“ do chrbta.
    Teraz by taký materinský buchnát vďačne bol pretrpel, keby tým už všetko
    bolo odbavené, premožené.
   </p>
   <p>
    Medzitým si deti jahody už vyzbierali. Marka vyprevadila ich z dvora
    a poberala sa tiež niekam. Došla po lavicu, ponad potok vedúcu, vtedy
    pozrela hore do dediny. Tu zrazu zastala — zvrtla sa a vrátila sa náhle
    domov. Odvtedy nevidel ju vyjsť z domu. Vedel, že vrátila sa preto, že
    jeho zazrela. A to ho podráždilo.
   </p>
   <p>
    Keď na mraku zišli sa všetci do chyže na večeru, nevesta,
    zlomyseľným úsmevom pozrúc na Jana, zvestovala novinu, akú vraj počula: že
    sa totiž Mara klobučníkovie vydáva za kušniera Števka. Janom to trhlo, ale
    nepovedal ani slova. Uspokojoval sám seba, neveril tej zvesti, lebo znal
    Marku. Jednako ho to však bodalo a pudilo, aby nadobudol si istoty. Po
    večeri vytiahol sa zasa von. Bolo sa dobre zmrklo medzitým. Matka
    pozorovala, ako sa syn nepokojne potuluje po dvore, tušila, že Marku bude
    chcieť vyhľadať a nevedela, ako to zamedziť.
   </p>
   <p>
    Keď sa denný ruch celkom utíšil v dedine, zbadala, ako sa Jano
    vskutku poberá dolu cestou. Nepokojilo ju to. Klobučníčkina dcéra
    osvedčila sa síce, že ho viac do domu nepripustí, Javorka však rada by sa
    bola presvedčila, či si zadrží slovo. Večer bol jasný, teda dosť vidný.
    Poobzerala sa, nevidela nikoho. Len tu i tu lenivo zabrechali psi, na
    znak, že bdejú na svojej stráži, čo je veru nie zbytočné, lebo žatviari
    berú si právo i to pojať so sebou, čo im nepatrí.
   </p>
   <p>
    Javorka pustila sa za synom. Keď sa zastavila v blízkosti
    klobučníkinho domca, videla, že Jano zašiel na podstenu do dvora a oblokom
    nazerá do izby, odkiaľ sa svietilo. Nazrela i ona do krajného obloka od
    ulice, a videla klobučníčku sedieť v kúte na lavici so zloženými rukami.
    Marka stála pod lampou, nahnutá ponad stôl, a čítala hlasno sobotnú
    modlitbu z veľkého starého Tranoscia
    <sup>
     [
     <a class="footnote" href="#ftn.id2504292" name="id2504292">
      11
     </a>
     ]
    </sup>
    .
   </p>
   <p>
    Javorka vošla tiež do dvora a stala si do tône brány, aby ju nik
    nezbadal, a ona aby mohla pozorovať. Počula dverami buchnúť vo dvoje a
    videla, ako sa Jano pobral ďalej k malému oblôčiku od komory, v ktorom
    teraz kmitlo sa slabé svetlo. Napnutosť ťahala Javorku bližšie. Odvážila
    sa až pod jahodu. Jano nahol sa k otvorenému oblôčiku. Darmo jeho mať
    naťahovala hrdlo, aby tiež mohla dnu vidieť. On však zato videl, ako
    Marka, v jednej ruke držiac svetlo, druhou zodvihla vrchnák šatnej truhly
    a siahla medzi šaty. Vrchnák bol znútra oblepený obrázkami rôzneho druhu,
    ktoré si ona ešte za školských čias nazbierala a tu v takúto primitívnu
    obrazáreň zostavila. Tam v jednom rohu strojí sa ľahká, ružovo odetá
    tanečnica práve na skok; a tam v druhom stojí smrť so svojimi odznakmi. Tu
    deti hrajú sa so psom a tam zbojník zabíja svoju obeť. Vprostred celej
    zbierky však je najväčší obraz; ten upútal pozornosť Markinu i teraz. Tam
    kľačí mládenec v zúfalom bôli pri rakvi a mŕtvole svojej milenky. ,Tej je
    dobre´ myslela Marka, ,tá ušla už všetkému prenasledovaniu. On má síce
    žiaľ za ňou, avšak pominie i to dosť chytro; potom si vezme inú, a bude
    zasa spokojný´.
   </p>
   <p>
    Od oblôčika zaznelo pritlmeným hlasom: — Marka!
   </p>
   <p>
    Svetlo v komore zhaslo v tej chvíli, a nastala tichosť.
   </p>
   <p>
    Jano volal znova, ale odpovedi nedostal.
   </p>
   <p>
    — Darmo sa utajuješ, dobre som ťa videl, — hovoril dnu
    oblôčikom.
   </p>
   <p>
    — Načo si tu? Veď vieš, že nesmieš k nám prísť, — ozval sa z komôrky
    hlas s výčitkou.
   </p>
   <p>
    — Do domu nejdem, neboj sa; len som ti prišiel povedať, že mňa tým
    neodpudíš, keď sa budeš ukrývať predo mnou ako dnes, keď vrátila si sa od
    lavice preto, že si mňa zazrela. Či ma už ani len vidieť nechceš?
   </p>
   <p>
    — Netráp ma, Jano; vieš, ako je, že je medzi nami už všetkému
    koniec. Darmo sme sa úfali, že tvoji privolia ku mne; ty si predsa len
    musíš vziať inú. Keď si však vezmeš inú, nesmieš myslieť na mňa; a tak je
    lepšie, keď sa schovávam, žeby si ma ani nevidel.
   </p>
   <p>
    Darmo namáhala sa dodať pevnosti svojmu hlasu, zradné trasenie
    nedalo sa utlmiť v ňom.
   </p>
   <p>
    Jano opieral sa bokom o stenu, a keď hovoril, klonil sa k
    obloku.
   </p>
   <p>
    — Keď ma chcú ženiť, musia mi vziať, ktorú ja chcem. Proti mojej
    vôli ma neoženia! Ja ťa môžem nevidieť do roka, jednako na teba budem
    myslieť; — môžem ťa nevidieť za sedem rokov, jednako si druhej nevezmem. A
    ty im darmo pomáhaš. Načo trápiš ešte väčšmi seba i mňa?
   </p>
   <p>
    — Ja im nepomáham; ale keď ma už raz nijakým činom nechcú, nemôžem
    sa proti ich vôli domáhať, a čo sa mi hneď srdce pukne. Keď sa rodič na
    dieťa a dieťa na rodiča hnevá, sám pán boh má žiaľ; a keby som ja mala byť
    roztržkou medzi tebou a tvojimi rodičmi, nazdala by som sa, že som
    prekliata.
   </p>
   <p>
    — Ale by to nebol tvoj hriech — skorej ich. Ja viem, že dieťa má byť
    poslušné rodičovi v dobrom, ale toto by nebolo dobré; lebo keby som ja
    teba, čo ťa ľúbim, bez príčiny nechal, a vzal by som si inú, čo jej
    neľúbim, bol by som nestatočný človek a od všetkého dobrého by mi chuť
    odpadla.
   </p>
   <p>
    — Jano, tak nevrav, v tom by si mal veľký hriech! — zvolala
    predesene, pristúpiac bližšie k oblôčiku. — Statočnosť pri všetkom máme
    zachovať!
   </p>
   <p>
    — Veď ju ani ja nechcem porušiť, a just zato sa ani proti svojej
    vôli oženiť nedám! — odtušil on dôrazne. — Nežiadam, žeby si ty nasilu šla
    za mňa; i to ti prisľúbim, že sa ti ani neprihovorím, kde ťa stretnem, keď
    sa už tej mojej materi tak bojíš: len už aspoň neutekaj predo mnou, ako
    pred zbojníkom, a len to jediné mi sľúb, že ma budeš čakať, čo za koľko,
    že sa za druhého nevydáš, čo by čo robili s tebou. Ja viem i takto, že sa
    nevydáš, ale mi to jednako ešte i sama dosvedč, aby ma reči ľudí
    netrápili.
   </p>
   <p>
    Hovoril snažne, prenikavo. Marku nadchodila slabosť. Tak vďačne, z
    radosti dala by mu ten sľub, ale odrazu sprítomnila si svoj rozhovor s
    jeho matkou na konopnici a stŕpla. Za hriech pokladala takto sa uzhovoriť
    proti jej vôli. Všelijaké predstavy ju trápili. Nemohla slova
    povedať.
   </p>
   <p>
    S Javorkou medzitým dial sa prevrat, na aký u seba nebola by verila
    nikdy. S nesmiernou napnutosťou sledovala rozhovor tých dvoch a triasla sa
    pohnutím. Ona mala zmysel pre všetko silné a dobré, a tak Markina mravná,
    pevná myseľ musela nájsť u nej ocenenia. V duchu musela prisvedčiť Janovým
    slovám, že totiž čo Marka povie, to viac stojí, než čo iná urobí. Ona je
    preň súca, jeho hodná. I čo by sa z rozhovoru, práve počutého nebola
    presvedčila, že je synova stálosť nezvratná, nebola by mu jej chcela viac
    brániť. Už nedávno v konopnici urobila Marka mocný dojem na ňu, lenže si
    ho dosiaľ vyznať nechcela. Teraz však bola premožená, nemohla inak.
   </p>
   <p>
    Stála už blízko syna, nedbajúc ani, či ju niekto vidí alebo nie, keď
    Marka napokon prehovorila:
   </p>
   <p>
    — Jano — Jano, keď to vieš o mne, prečo žiadaš ešte i sľuby? Ja sa
    bojím, že je to hriech, keď takto za chrbtom tvojich rodičov kujeme proti
    ich vôli!
   </p>
   <p>
    — Ale veď ti vravím, keď ťa spoznajú, sami ti radi budú. Otec krém
    toho už pristali, a…
   </p>
   <p>
    — A matka tiež pristáva! — ozval sa spoza jeho chrbta hlas tej, na
    ktorú s takou obavou mysleli.
   </p>
   <p>
    Marka vykríkla, Jano zvrtol sa a stál chvíľu v udivení. Potom
    pokročil k nej a chopiac ju za ruku, pýtal sa: — Čo to vravíte, mamka
    moja?
   </p>
   <p>
    — Že ti nebránim viac túto Marku si vziať. — Ukázala na oblôčik, za
    ktorým Marka kľačala so zastaveným dychom. — Vďačne prijmeme ju v
    ktorúkoľvek hodinu za nevestu. A že to naozaj myslím, môžeš mi veriť, tak
    ako že tu pod božím nebom stojím! — dotušila slávnostne, keď ešte akúsi
    nedôveru zbadala v tvári synovej.
   </p>
   <p>
    — Mamka moja dobrá! — zvolal on radostne a zovrel ju do náručia.
    Povďačnosť a láska javili sa v jeho hlase. Potom viedol ju dnu. Veď
    nehrešil už proti prísnemu zákazu, keď tento prah prekročil, lebo veď
    išiel s rodičovským dovolením. V pitvore čakala ich Marka.
   </p>
   <p>
    — Vidíš, aká sú dobrá, keď ťa už trochu poznajú, a ty si sa ich ako
    bála! — hovoril jej Jano.
   </p>
   <p>
    — Dobrá, — opakovala Marka, chytila Javorkinu ruku a skrúšene
    pritisla svoje rty na ňu. Javorka pocítila dve slzy na ruke, a jej samej
    tiekli tiež po lícach, keď vkročila do osvetlenej izby, kde klobučníčka
    hlasnou vravou vyrušená zo svojich driemot, udivene ich vítala. Nikdy ešte
    neprebrala sa na radostnejšie prekvapenie.
   </p>
   <p>
    Tohto večera dlho nadarmo čakali gazdinú Javorovie doma. A ani len
    nevedeli, kde sa podela i s Janom. Nevesta vyberala sa už hľadať ju po
    známych a rodine, keď napokon došla i so synom. Tváre oboch boli vyjasnené
    ako nikdy, že to každému do očí padlo.
   </p>
   <p>
    — Jano, veď si ty mamu vari už obrátil! — zvolal otec.
   </p>
   <p>
    — Sama sa obrátili, apko môj, a tak je najlepšie.
   </p>
   <p>
    — Ona mi už nedávno zavrtila v hlave, keď som sa zhovárala s ňou v
    konopnici, — hovorila Javorka, akoby sa vyhovárala.
   </p>
   <p>
    — No, na môj pravdu, ste vy už všetci preč; tá vám počarila! —
    zvolala nevesta, otvárajúc veľké oči.
   </p>
   <p>
    — Len trochu počkaj, i tebe počarí! — odvetil Jano. I jej dostalo sa
    dnes od neho vľúdneho úsmevu.
   </p>
   <p>
    V druhý deň ráno — bola nedeľa — ešte prvý raz nezvonili do kostola,
    keď už Jano Javorovie pekne pristrojený kráčal dolu ulicou. Vysoko držal
    hlavu a voľne obzeral sa okolo seba, akoby vyzýval ľudí, aby sa dívali,
    kam on ide. Tak ľahko a blaho bolo mu okolo srdca, keď už právom mohol ísť
    ta, kde ho ono ťahalo. Od samej lavice upieral rozžiarený pohľad na
    tmavovrúbené okná bieleho domca. Keď dochodil ku dverciam, išla povedľa
    Zuzka Zeleňovie, nesúca vodu v dreviankach
    <sup>
     [
     <a class="footnote" href="#ftn.id2566190" name="id2566190">
      12
     </a>
     ]
    </sup>
    . Udivene pozrela na neho. On sa usmial.
   </p>
   <p>
    — A čo ty tu hľadáš, Jano?
   </p>
   <p>
    — Idem si pre pero za klobúk! — vetil veselo.
   </p>
   <p>
    — A keby ja taká bok, keby som teraz šla tvojej mame povedať, kde si
    ty pre pero chodíš?
   </p>
   <p>
    — Utekaj len chytro, a čo počuješ, to vyrozprávaj celej dedine!
    Viem, že začuduje sa celá.
   </p>
   <p>
    Víťazoslávne pozrel na ňu, potom vošiel do dvora; zosňal okrúhly
    klobúk a prezeral ho dookola. Hľadal miestečko pre nádejné vzácne
    pero.
   </p>
   <p>
    Dnes bol Jano najprvší zo svojich druhov v kostole na chóre. I jeho
    matka sedela už v obvyklej lavici. Jej tvár nadobyčajne sviatočne vyzerala
    z veľkej bielej perkálovej šatky, ktorá vo vážnych záhyboch vinula sa jej
    okolo hlavy a pliec.
   </p>
   <p>
    O chvíľu i klobučníčka s dcérou vkročili dnu. Markine tmavé oči
    pozerali jasno, na tvári dlela jej tichá spokojnosť. Dievčatá pred
    oltárom, medzi ktorými stála, obzerali sa na ňu, zdala sa im akousi
    neobyčajnou. Zuzka Zeleňovie usmiala sa oproti nej na znak porozumenia.
    Ostatné nevypátrali nič, lebo ona so sklopeným zrakom stála tam, a v duchu
    skrúšenú modlitbu vysielala k bohu, ovládal ju cit povďačnej oddanosti k
    nemu. Keď potom odhodlala sa pozdvihnúť oči k chóru, stretli sa jej tam s
    tými belasými, jej na svete najmilšími, oboje v zásvite blaha, v tú chvíľu
    pocíteného.
   </p>
   <p>
    I druhý mladý pár, ktorý si rozumel, sedel dolu: on v remeselníckej,
    ona vo farsko-školskej stolici. On tu i tu usmievavým okom hodil po nej a
    predstavoval si, ako pekne to bude, keď i ona pri ňom, v remeselníckej
    stolici bude sedávať. Pekná letná fialka, ktorú mal pripnutú o výložok
    kabáta, veľmi podobala sa tej, ktorú ona mala v kytke zviazanú pred sebou.
    V ženičkách, čo spozorovali to bystrým okom, vzniklo tuhé podozrenie, že
    obidve pochodia z jedného koreňa — z toho, ktorý stojí v školskej, im
    dobre známej
   </p>
   <p>
    záhradke. I Javorka to zbadala; ale neprichodilo jej hnevať sa na
    neho, že konal nie podľa jej nárady. S pokojným srdcom počúvala peknú
    kázeň pána farárovu.
   </p>
   <p>
    Cesta k šťastiu našich známych je prekliesnená, dobrý koniec
    zabezpečený: môžeme sa lúčiť s nimi.
   </p>
   <p>
    ***
   </p>
   <p>
    Len raz ešte, o rok pozdejšie, kuknime, ako sa uskutočnili ich túžby
    a nádeje.
   </p>
   <p>
    Števko Sirôtka stal sa zaťom pána učiteľa. Svoju Máliku odviedol si
    do úhľadného domca za farskú záhradu, ktorý náležal pánu farárovi. Tento
    domec je teraz opravdivým strediskom skalňanského sveta. Povesti počúvať,
    čepce dať si šiť, pôločky vyšívať a i na všelijaké porady a pobesedovania
    chodia ta ženy a dievčatá. Števko mnoho si zakladá na svojej žienke, keď
    vidí, akú ona dôležitú úlohu hrá. Je šťastný, vždy vysmiaty, a mnoho
    jemných mravov osvojil si odvtedy, čo je ženatý. Vystupovanie jeho je
    slobodnejšie a samostatnejšie, a bez rozpakov pohybuje sa i vo vzdelanej
    spoločnosti.
   </p>
   <p>
    Remeslo ide dobre, hodvábom vyšívané kvety na kožuchoch prišli do
    chýru pri dobrom vkuse a spôsobnej ruke pani majstrovej. A ona sama? Je
    celkom spokojná, lebo zo srdca rada má svojho dobrého muža, a usiluje sa
    úprimne čím viac dobrého urobiť medzi ľudom svojím prostým, jednoduchým,
    ale práve preto vhodným spôsobom.
   </p>
   <p>
    U Javorov tiež ešte v jeseni ženili syna. Nevesta dobre privykla tam
    a oni tiež dobre privykli s ňou. Odvtedy je už zasa žatva tu a Javorka
    ešte nepotrebovala dať zlého slova svojej mladšej neveste. Úctivosť a
    príchylnosť viaže ju ku svokrovi i ku svokre, i ku všetkým domácim, ako
    komu patrí. Od práce ju skorej zdržiavať treba, než napomínať k nej.
    Svokra ju má rada, pochvaľuje si ju pred inými, i staršej neveste ju často
    dáva za príklad. A táto jednako nemôže byť zlá na ňu, lebo Marka, ak jej
    do očú niekedy i vytýka nejakú chybu, pred svokrovcami ju vždy chváli a
    zastáva, v čom môže. Len láska, s akou mladí manželia vinú sa jeden k
    druhému, prozaičnej Zuze zdá sa byť veľmi zbytočnou, a mnoho zadrapuje sa
    pre ňu do nich. Marke ublížiť by sa ani neopovážila, „lebo by ma Jano
    vyhnal i z domu“ — hovorí sama i mrzuto i so smiechom.
   </p>
   <p>
    — A naša Mara je už len šťastná stvora, na tú sa nik nevie hnevať,
    iba každý na mňa, — hudie zasa svokre, keď jej táto niečo vytýka.
   </p>
   <p>
    — Buď aj ty taká, ako je ona, nuž sa i tebe tak bude vodiť, — odvetí
    svokra.
   </p>
   <p>
    — Na mňa obrykuje sa i vlastný muž, a k nej je Jano vždy dobrý, —
    vyčituje ďalej Zuza.
   </p>
   <p>
    — Sprobuj najprv ty takou byť voči nemu, ako je Mara voči
    Janovi.
   </p>
   <p>
    — Veru by ma ten pekne vysmial! Ani by mi to nepristalo.
   </p>
   <p>
    — Tak to nežiadaj ani od neho. Správajte sa každá podľa svojho
    spôsobu; len sa správajte dobre, tak budeme spokojní.
   </p>
   <p>
    Čo takto svokra s nevestou riešili vec, vkročil do izby Jano a
    obzeral sa po nej.
   </p>
   <p>
    — Nie ti je tu, nie — nemôže i teraz spoza kúdele vždy na teba kukať
    ako v zime! — odpravila ho hneď nevesta, uhádnuc, že Marku vyzerá.
   </p>
   <p>
    — A preto jednako viac napriadla ako ty, aj mi ešte desať nových
    košieľ krásne ušila, — odtušil on zľahka, zdvihnúc rameno, že sa široký,
    pekne prešívaný rukáv jeho košele rozpustil.
   </p>
   <p>
    — To môže hociktorá, keď má toľko krásneho plátna ako ona.
   </p>
   <p>
    — Však tebe tiež dala z neho, preukáž sa i ty! — vetil, a
    nepočúvajúc na jej odvrávanie, obrátil sa k matke.
   </p>
   <p>
    — Apa s Paľom išli už s jedným vozom pre ten jačmeň, a ja idem hneď
    s druhým, aby dážď neprišiel, len hľadám Marku, že pozhadzujeme z neho,
    lebo je ešte plný.
   </p>
   <p>
    — Tá ti je už tam, len choď, aby sa so všetkým zas sama nepechorila;
    veď vieš, že je ako šíp do roboty.
   </p>
   <p>
    Jano s úsmevom vyšiel. Vždy takto, nikdy inak, počul svoju mať
    hovoriť o Marke. Teraz by ju pomaly už i rozmaznala.
   </p>
   <p>
    Pozrel do humna, kde stál do vysoká snopmi naložený
    rebrovec
    <sup>
     [
     <a class="footnote" href="#ftn.id2566458" name="id2566458">
      13
     </a>
     ]
    </sup>
    . Vskutku, napredku, na rázsoche ojovej stála ľahká, strojná
    postava, a namáhala sa dočiahnuť niečo na zboží, že celkom prilipla k
    nemu. Jej muž s úľubou hľadel na jej rýchle, obratné pohyby. Nepovedal
    nič, prikročil k nej, a otočiac jedno rameno okolo nej, zložil ju tak
    ľahko dolu, že ani nevedela, kde sa tam vzala. Objala ho okolo mohutnej
    šije, ktorá jej tak vysoko padla, že to urobiť ledva dočiahla.
   </p>
   <p>
    — Chcela som povraz oduzliť, aby som mohla snopy zhadzovať.
   </p>
   <p>
    — To ja lepšie dočiahnem; ty si prikrátka, — vetil on
    žartovne.
   </p>
   <p>
    — Ešte len pred rokom vyplakala som sa nejeden raz pre tú moju
    krátkosť, lebo ma pre ňu nechceli za teba brať.
   </p>
   <p>
    — A čo si mala plakať; veď si chcela za iného ísť!
   </p>
   <p>
    — Dobre ty vieš, že by som nebola šla za nikoho iného, skorej by som
    sa bola vysužovala zo sveta.
   </p>
   <p>
    Oproti svojej malej žene bol Jano vždy šetrný. Ešte mu i z hlasu
    vymizla všetka drsnosť, keď s ňou hovoril. Zdvihol ju a preložil do
    záčinu.
   </p>
   <p>
    — Tak, sem ti budem snopy hádzať, a ty ich ukladaj.
   </p>
   <p>
    Marka poslúchla, a práca čosi-kamsi bola hotová. Nik mu nevedel tak
    po ruke ísť ako ona, preto i otec vždy tvrdil, že Janovi odvtedy, čo sa
    oženil, všetka robota ide od ruky, „akoby umýval“, že je len radosť to
    vidieť. A keď nevesta Zuza hundre na mladých, že len s láskaním maria čas,
    zavráti ju svokra:
   </p>
   <p>
    — Najprv pozri, koľko roboty vykonali, potom dudri, ak máš
    začo!
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2505241" name="ftn.id2505241">
        1
       </a>
       ]
      </sup>
      1;priženiť sa do domu mladuchy
     </p>
    </div>
    <div class="footnote">
     <p>
      <sup>
       [
       <a class="para" href="#id2505371" name="ftn.id2505371">
        2
       </a>
       ]
      </sup>
      2;(zastaralé) kožušníka
     </p>
    </div>
    <div class="footnote">
     <p>
      <sup>
       [
       <a class="para" href="#id2505738" name="ftn.id2505738">
        3
       </a>
       ]
      </sup>
      3;
      <span class="emphasis">
       <em>
        šúplata
       </em>
      </span>
      - bridlo, pažiť na obkladanie
        hrobov
     </p>
    </div>
    <div class="footnote">
     <p>
      <sup>
       [
       <a class="para" href="#id2505798" name="ftn.id2505798">
        4
       </a>
       ]
      </sup>
      4; hra dedinskej mládeže
     </p>
    </div>
    <div class="footnote">
     <p>
      <sup>
       [
       <a class="para" href="#id2503464" name="ftn.id2503464">
        5
       </a>
       ]
      </sup>
      5;
      <span class="emphasis">
       <em>
        ostredok
       </em>
      </span>
      - malý kus poľa, úzka parcela
        role, malý záhon
     </p>
    </div>
    <div class="footnote">
     <p>
      <sup>
       [
       <a class="para" href="#id2503494" name="ftn.id2503494">
        6
       </a>
       ]
      </sup>
      6;
      <span class="emphasis">
       <em>
        poskonné konope
       </em>
      </span>
      - druh konope, trhá sa
        prv ako materné
     </p>
    </div>
    <div class="footnote">
     <p>
      <sup>
       [
       <a class="para" href="#id2503242" name="ftn.id2503242">
        7
       </a>
       ]
      </sup>
      7;v Novohrade tetka. Všetky mladšie ženy takto oslovujú staršie.
        Starších chlapcov volajú báťa.
     </p>
    </div>
    <div class="footnote">
     <p>
      <sup>
       [
       <a class="para" href="#id2503899" name="ftn.id2503899">
        8
       </a>
       ]
      </sup>
      8;postroj pre kone
     </p>
    </div>
    <div class="footnote">
     <p>
      <sup>
       [
       <a class="para" href="#id2504138" name="ftn.id2504138">
        9
       </a>
       ]
      </sup>
      9;každý rok odchádzali slovenskí chudobní roľníci na žatvu do
        Maďarska. Bývala tam včaššie ako v slovenskom vrchárskom Nohohrade.
        Temer polovica obyvateľstva zorganizovaná do spoločnostina čele s
        gazdom sťahovala sa v tomto čase na miesto, ktoré gazda zjednal.
        Žatviari nedostávali mzdu v peniazoch, ale časť zožatého, prípadne
        vyrobeného zbožia. Chodili tam i na mlatbu a kosbu. Volali to robota
        „z résu“, to jest z účasti.
     </p>
    </div>
    <div class="footnote">
     <p>
      <sup>
       [
       <a class="para" href="#id2504200" name="ftn.id2504200">
        10
       </a>
       ]
      </sup>
      10;moruša
     </p>
    </div>
    <div class="footnote">
     <p>
      <sup>
       [
       <a class="para" href="#id2504292" name="ftn.id2504292">
        11
       </a>
       ]
      </sup>
      11;
      <span class="emphasis">
       <em>
        Tranoscius
       </em>
      </span>
      - spevník náboženských
        piesní, ktorý zostavil Juraj Tranovský. Na Slovensku ho evanjelici
        používajú od roku 1635.
     </p>
    </div>
    <div class="footnote">
     <p>
      <sup>
       [
       <a class="para" href="#id2566190" name="ftn.id2566190">
        12
       </a>
       ]
      </sup>
      12;
      <span class="emphasis">
       <em>
        drevianka
       </em>
      </span>
      - drevená putňa, nádoba na
        vodu
     </p>
    </div>
    <div class="footnote">
     <p>
      <sup>
       [
       <a class="para" href="#id2566458" name="ftn.id2566458">
        13
       </a>
       ]
      </sup>
      13;voz, rebrinák
     </p>
    </div>
   </div>
  </div>
 </body>
</html>
