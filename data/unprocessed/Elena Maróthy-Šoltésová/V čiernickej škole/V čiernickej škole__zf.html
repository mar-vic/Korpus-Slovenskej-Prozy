<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="i">
       </a>
       I
      </h2>
     </div>
    </div>
   </div>
   <p>
    Škola a fara v Čierniciach boli za nebohého pána farára Vranku vo veľmi priateľskom pomere; ale potom, za jeho syna, pána farára Vrankayho, ktorý asi pred ôsmimi rokmi stal sa nástupcom svojho otca, rozladil sa pomer z roka na rok väčšmi a nebolo veru výhľadov, že by sa kedy navrátil do starej koľaje. Pán rechtor Lemjak bol skúsený, starosvetsky prísny a trochu tvrdohlavý starý človek; pán farár Vrankay bol z novej školy, nasiaknutý moderným patriotizmom, snažiaci sa čím ľahšie chápať svoje kňazské povinnosti a čím príjemnejšie stráviť život, v čom nemálo utvrdzovala ho jeho žena, pani pekná, požívajúca pre svoje elegantné maniere významného postavenia v svojom spoločenskom kruhu.
   </p>
   <p>
    Ako cirkevníci zmýšľali o preinačených poriadkoch vo fare, o to sa tam málo starali. Nebohý Vranka bez zvláštneho prehovárania zabezpečil synovi nástupníctvo v svojej výnosnej cirkvi; vďačný, dôverčivý ľud pristal na to, lebo myslel, že syn nebude mu horším farárom, než bol otec. Po synovom nastúpení (otec onedlho umrel) bolo počuť nespokojné hlasy, no nik nevšímal si toho, na fare hádam nevedeli ani o nich — a ľud napokon navykne na všetko. Pomer medzi farárom a cirkevníkmi stal sa chladným, obmedzeným na najnevyhnutnejšie styky. Vrankayho pracovňa nebola navštevovaná cirkevníkmi, hľadajúcimi poradu vo verejných alebo súkromných veciach, ako to bývalo za jeho otca; no jemu neprišlo na um potrudiť sa preto, tým menej jeho panej, pod ktorej správou priestranná čiernická fara dostala podobu elegantného panského domu. Pani farárka zakaždým pocítila nervóznu nevôľu, keď sedliak v krpcoch alebo vymastených čižmách stúpal po čistej dlážke chodby a pitvora, keď mu treba bolo prísť po akomsi vykonávaní do fary. Obyčajne nepremeškala napomenúť muža:
   </p>
   <p>
    — Prosím ťa, Lajoš, odbavže toho čím skôr, aby som zasa nemusela vyvetrávať izbu po jeho mastených čižmách a vlasoch!
   </p>
   <p>
    Ľudia, chudáci, dobre cítili cudzosť a pýchu farárkinu a neprišli jej zbytočne zavadzať...
   </p>
   <p>
    Navykli i na ten chladný pomer, ale ich predsa omínal. Najmä keď z kostola išli, neopomenuli hádam ani raz pripomínať si nebohého pána farára. Keď toho dobrá, vyholená tvár, s polokruhom brady okolo spodnej čeľusti, zjavila sa na kancli, všetko pripravilo sa na zbožnú, povznášajúcu reč. On kázal v čistej bibličtine
    <sup>
     [
     <a class="footnote" href="#ftn.1" name="1">
      1
     </a>
     ]
    </sup>
    a svedomite vypracoval každú kázeň. Jeho syn nestará sa o to, hľadá chlúbu v tom, že ide nepripravený na kanceľ. Keď sa myšlienky zastavujú, vykrúca si prstami neobyčajne veľké plavé fúzy, ktoré pestuje na vyholenej tvári — a myšlienky zasa prídu. A ešte keby tá „prekliato neohebná“ slovenská reč neprekážala! On síce od tých ôsmich rokov svojho úradovania utvoril si už svoju vlastnú kancľovú reč, akúsi miešaninu bibličtiny s miestnym dialektom, prepletanú vlastno vynájdenými slovami, hranatými a nevhodnými, a v tej pohybuje sa s istou virtuozitou. Ale zhromaždenie prestalo očakávať povznášajúci účinok od jeho kázne, príde ju počúvať zo starého zvyku a ide domov v uspokojivom povedomí, že so sebazaprením vykonalo kresťanskú povinnosť navštívenia chrámu. Pán farár je i tak spokojný, veď ľud nevie, čo je dobrá kázeň, drieme i pri najlepšej. Pani farárka nerada chodí do kostola, hovorieva, že keby oni boli v cirkvi, kde aj maďarsky odbavúvali by sa služby božie, na tie že by pilnejšie chodila. Vrankay však tak je zaľúbený do tých vlastno vynájdených slov, že úprimne odporúča ich aj iným v slovenskej reči podobne necvičeným kolegom.
   </p>
   <p>
    Čiernická cirkev má zo štyri fílie
    <sup>
     [
     <a class="footnote" href="#ftn.2" name="2">
      2
     </a>
     ]
    </sup>
    . Jedna z nich je ďaleko a má svoj kostolík; do tej každú tretiu nedeľu chodí farár odbavovať služby božie, tak je ustanovené od nepamäti. V Čierniciach vtedy má kázeň pán rechtor. Za nebohého pána farára v túto osirelú nedeľu obyčajne menej ľudí išlo do kostola, ba ešte i menej sviatočne sa poobliekali, čo pán rechtor Lemjak nie bez ťažkania pozoroval. No bolo i to starým zvykom, panujúcim už za predchodcov. Avšak za farárovania Vrankayho prestávala i táto obyčaj. Trvalo síce i posiaľ, že dievky povpletali si „podlejšie“, šedivšie stužky do vrkočov, ,kod lem pán rechtor majú kázati´, ale ľudu v tú nedeľu nahrnulo sa do kostola viac než k pánu farárovi, a keď vážna postava starého učiteľa zjavila sa na kazateľni, všetky oči v očakávaní utkveli na ňom, mysle pripravili sa na poňatie rozumných, poučných slov v čistej, plynnej reči. Vzletným rečníkom Lemjak nebol, ale hovoril jasne a presviedčavo. Na kanceľ vystupoval s istou oprávnenosťou už i preto, že bol kedysi aj teológom.
   </p>
   <p>
    Ale posledné roky už veľmi ťažko mu padlo odbavovať tieto služby božie, kde musel i organovať, i kázať. Vekom síce nebol ešte taký celkom zošlý, ale moril ho záduch, ktorý mu zostal po prestátej ťažkej chorobe. Najmä v zime trpieval ním veľmi.
   </p>
   <p>
    Rodina jeho pozostávala zo ženy, syna a dcéry. Syn Samuel bol od niekoľkých rokov farárom v Peškove, v susednom senioráte
    <sup>
     [
     <a class="footnote" href="#ftn.3" name="3">
      3
     </a>
     ]
    </sup>
    ; dcéra Johanka bola ešte doma pri rodičoch. Lemjak už bol by pomýšľal vzdať sa obťažného povolania — mal výhľady na niektoré penzie, i sám zo svojich síl uhospodáril si niečo na staré dni — ale nechcel to urobiť, aspoň kým dcéru nevydá.
   </p>
   <p>
    No zatiaľ aspoň natoľko chcel si poľahčiť, že rozhodol sa vziať pomocníka do školy: avšak i to len na naliehavú žiadosť rodiny, najmä syna, ktorý hneď i podobral sa na to, že mu toho pomocníka sám obstará, keď má viac známostí vo svete než otec.
   </p>
   <p>
    Ako prichodilo studené, vlhké počasie pozdnej jesene, Lemjak cítil sa čo deň horšie. Pred rodinou nesťažoval sa, to nebolo jeho obyčajou, ale synovi písal, aby mu toho pomocníka obstaral čím skôr, keďže to už raz tak má byť, a temer obratom pošty dostal z Peškova odpoveď uspokojivú.
   </p>
   <p>
    <span class="emphasis">
     <em>
      Zariadili sme vec tak —
     </em>
    </span>
    bolo v liste
    <span class="emphasis">
     <em>
      — že náš mladší učiteľ, Pavel Mikuš, pôjde k Nim za pomocného učiteľa. My si nájdeme iného na jeho miesto. Ja som hneď na neho myslel, ale obával som sa, že nebude chcieť ísť z Peškova do Čierníc, lebo tu je už udomácnený, v každom ohľade dobre opatrený; všetci si ho vážime. Ale on má zvláštne náklonnosti — vidí sa mi, akoby sa tešil, že zasa môže ďalej ísť. Toto je už tretie miesto, na ktorom učiteľuje, a Čiernice budú štvrtým. Preto však nech sa neobávajú, že je to nestálosť povahy u neho: on tým sleduje isté ciele. S veľkou záľubou totižto študuje ľud, chce ho poznať, nakoľko možno, vo všetkých krajových odchýlkach. Začal toto privátne štúdium vo svojom rodnom kraji pod Tatrami a teraz pomaly dostáva sa už dolu k nám, kde slovenský ľud hraničí s Pálocmi
      <sup>
       [
       <a class="footnote" href="#ftn.4" name="4">
        4
       </a>
       ]
      </sup>
      . Ktovie, kde sa on kedy na stálo usadí, či ho ešte dlho bude tešiť viesť taký kočovný život. Už zo dva razy ponúklo sa mu slušné, výhodné postavenie, a neprijal ho, nechcel sa viazať. Ale preto nech ho neodsudzujú; okrem tejto neobyčajnosti je on cele normálne a rozumne ustrojený človek a výtečný učiteľ. Môžu byť istý, že dostanú dobrého pomocníka; verím že budú spokojný s ním v každom ohľade. Že by im však dlhšie zostal tam, než za jeden školský rok, na to im nádej dávať nemôžem. No o ďalšie potom sa postaráme. Kedy majú poslať naproti nemu do Lužovca, Im iste sám odpíše; myslím, bude to už po tieto dni.
     </em>
    </span>
   </p>
   <p>
    — Ja by som nedbal, keby to hoci už zajtra bolo! — povedal Lemjak po prečítaní listu a naložil žene a dcére, aby zajtra na každý prípad pripravili dvornú izbu pre očakávaného.
   </p>
   <p>
    Mali totiž v náprotivnom dvornom stavaní pri drevárni neveľkú poriadnu izbicu, v ktorej predtým cez vakácie vždy syn Samko býval. V posledné roky, keď on už neprichodil domov, zaujala ju Johanka pre seba, a teraz musela ju postúpiť pomocníkovi.
   </p>
   <p>
    * * *
   </p>
   <p>
    Bolo v škole po večeri. Von zavýjal vietor a dážď tĺkol o obloky, bolo nepríjemne, ako len v pozdnú jeseň býva.
   </p>
   <p>
    Lemjak bol samotný v izbe. Sedel tam potme v svojom stolci pri peci, z ktorej prelamovanými dvierkami dosť jasne sa svietilo. Stonal a pokašliaval, bol napred nahnutý, ruky držal dlaňami na kolenách a zamyslene díval sa do svetla na dlážke pohyblivo ihrajúceho. Zdal sa dosť statným, keby nie to nahrbené držanie tela. Tvár nemal opadnutú, ale plnú, bledú a veľké vaky pod očami. Vlasy a brada hodne šediveli.
   </p>
   <p>
    Keď takto na pokoji, v čistom povetrí mohol si posedieť, vtedy cítil sa najlepšie; ale takého odpočinku dostávalo sa mu len večer. Vo dne musel byť v škole pri deťoch, a to bolo pre neho už nesmierne namáhavé. Dcéra Johanka mu síce výdatne pomáhala pri vyučovaní detí, ale preto on nemohol sa odtiahnuť od školy, lebo celú ona spravovať nebola by vládala.
   </p>
   <p>
    Postonával, keď spomenul si na námahy zajtrajšieho dňa, a želal si v mysli, aby ten pomocník len čím skôr prišiel.
   </p>
   <p>
    Jeho rodina a čeliadka zhromaždená bola v kuchyni pri lúpaní bôbu. Zo steny svietila lampa nad dlhým úzkym stolom, na ktorom pani rechtorka preberala nalúštený bôb. Najbujnejšie zrná dávala na osobitnú kôpku, to malo byť na sadenie na budúcu jar. Jej ruky bystro sa otáčali a svojou podobou svedčili o mnohom pracovaní. Na hlave mala tmavú šatku, vlasy nad čelom hladko pričesané, tvár dosť mladistvú, líca zdravej farby. Lemjaková pracovala, chodila po dome od rána do večera, i keby nebolo bývalo roboty, ona si ju našla. I rada si na tú robotu posťažovala, ale keby na to prišlo, nevedela by, čo si počať bez nej. Všetka starosť o hmotné potreby domu a rodiny bola na jej hlave, najmä v posledné roky si navykla ušetriť chorľavého muža od akéhokoľvek namáhania. Len prísne, poriadne doháňať svoj plat od cirkevníkov, pozostávajúci zväčša v obilí, bolo vždy jeho starosťou. V tom netrpel neporiadku a neznal žartu. Ľudia to vedeli a poriadne donášali svoju povinovatosť.
   </p>
   <p>
    V kútiku pri stole na nízkom stolčeku sedela Johanka, domáca dcéra, zamestnaná lúskaním bôbu, ktorý mala na lone v slamienke. Len jej hlavu bolo vidieť ponad stôl. Bola to dobrá mladá tvár; líca jemne zaokrúhlené a málo farby v nich, oči sivozelenkavé, tmavými hustými riasnicami rúbené, obrvy, tiež husté, vo dvoch tmavých, tenkých prúžkoch líšili sa od bieleho čela. Ústa javili náchylnosť spustiť kútiky máličko nadol, čo pri sklopených očiach dávalo jej tvári náter akejsi nežnej melanchólie. Keď však oči pozdvihla, ten dojem zmizol, lebo jej pozor bol jasný. Na zármutok posiaľ nemala príčiny, okrem choroby tatuškovej, ktorá však, chvalabohu, aspoň zatiaľ neznebezpečovala jeho život. Vlasy mala jasnohnedé, v lesklých vrkočoch okolo hlavy upravené.
   </p>
   <p>
    Pri sporáku na lavičke sedela baculatá slúžka Mara s mendíkom
    <sup>
     [
     <a class="footnote" href="#ftn.5" name="5">
      5
     </a>
     ]
    </sup>
    Mišom, a v spoločnej slamienke lúpali bôb.
   </p>
   <p>
    Oproti stolu na drevenom stolci sedí suseda Chrenčíčka, mendíkova matka, a pradie zrebnú kúdeľ
    <sup>
     [
     <a class="footnote" href="#ftn.6" name="6">
      6
     </a>
     ]
    </sup>
    . Pre usporenie svetla zájde si či do školy, či do druhých alebo tretích susedov so svojím pradením a odmieňa sa domácim aspoň tým, že rozpráva rozličné príbehy z dedinskej kroniky. I teraz rozprávala v svojom rodnom dialekte obšírne, napodiv názorne a zaujímavo, so všetkými podrobnosťami, ako Furdíčka a Benkovka, dve gazdiné, boli sa povadili o konope pri močidlách. Mali ich v jednom močidle, Benkovka svoje prv vyťahala a Furdíčka urážala sa, že i z jej konopí vzala jeden snôpok, z čoho potom povstali strašné kriky a hnevy.
   </p>
   <p>
    — Furdíčka be sa teraz už dos´ kcela pomeriti — doista si tode lem snope bola zle prečítala — ale Benkovka hu nekce ani videti, že kod ´ej tak vedela do poctivosti stúpiti. Že jej tak ešte nikdá žiadom človek na svete neublížiu a že jej to nikdá nezabu´ne, — dokončila Chrenčíčka svoje rozprávanie.
   </p>
   <p>
    — Ale keď Furdíčka uznáva, že jej ublížila, mala by sa aj Benkovka udobriť, veď sa vari naveky hnevať nebudú, — riekla pani rechtorka. — V nedeľu videla som ich spolu sedieť v kostole; mohlo im aj tam prísť na rozum, že si majú jedna druhej odpúšťať previnenia, ako pán boh prikázal.“
   </p>
   <p>
    — Dos’ sa ja čudujem, ako sa tej mohle tak dove’na dostati do tej stolice — iba ak po slepiačky! — hovorila zase Chrenčíčka. — A potom iba čo zazerale e´na na druhú. Ani sa nepotisle dove´na, kod si Macíčka kcela k nim sa´núti — misela inde mesto zháňati po kostole.
   </p>
   <p>
    Odpľuvla chĺpok pazderia, ktorý zubmi odtiahla od snujúcej sa niti. Keď z chuti rozpráva, vtedy najbystrejšie otáča vreteno, pravá ruka i bez dozoru očí koná svoju úlohu, ale ľavú, ktorá vyťahuje vlákno z kúdele, Chrenčíčka pozoruje bedlivo. Jej hlava v bielom čepci, nad čelom čiernou pôločkou
    <sup>
     [
     <a class="footnote" href="#ftn.7" name="7">
      7
     </a>
     ]
    </sup>
    pripevnenom, v jednej miere drží sa trochu bokom nachýlené, len pri rozprávaní tu i tu sa pohne. Vlákenká praskajú, ako vyťahujú sa z kúdele, a drobná pazderinka padá do lona na tvavobelasú šatu.
   </p>
   <p>
    Johanka díva sa na chutnú prácu Chrenčíčkinu — temer jej ju závidí.
   </p>
   <p>
    — Maminka, kedy my začneme priasť? — pýta sa matky.
   </p>
   <p>
    — Čím skôr. Máme ešte lanské povesná
    <sup>
     [
     <a class="footnote" href="#ftn.8" name="8">
      8
     </a>
     ]
    </sup>
    , — vetí matka.
   </p>
   <p>
    — Ver’ nakže sa ponáhľajú chystate do láde. Diovka narias’la, ani nezvedia, lem kod pjtači prídu! — hovorila Chrenčíčka.
   </p>
   <p>
    — Či prídu alebo nie, plátno sa dorábať musí, — vetila pani rechtorka; ale narážka na pytačov nebola jej protivná. Jej dcéra je driečna, dobrá a aj v hmotnom ohľade nie najbiednejšie opatrená — pytači sa nájdu. No na to ešte času dosť.
   </p>
   <p>
    Maru pri teplom sporáku nadchodili driemoty, všetky zaujímavé rozkladania Chrenčíčkine nemohli jej ich prebrať. Ruky v slamienke začali ustávať, viečka zaťahovali sa na oči a hlava neodolateľne ťažela nadol. Chvíľami schytila sa a bystro zašuchotala v slamienke, akoby zameškané nahradiť chcela, ale o chvíľu zas prevládala sladká driemota. Mišo zo susedského priateľstva zavše kutol ju lakťom a strúhal posmešné grimasy, no ani to nemalo stáleho účinku. Na šťastie, pani rechtorka chrbtom bola k nej obrátená a Johanka dobrosrdečne stavala sa, akoby ničoho nebadala. Ale Mišo pomyslel si, že keď malo nalúpajú, bude i na neho zle, preto keď Marine ruky v slamienke zasa zatíchli a hlava bokom sa skláňala, úlisne pomykol ju od chrbta za vrkoč. Ona zjašeno sa vypriamila a on jej kľuckaním hlavy a prižmurovaním očí znázornil jej vlastný obraz. Zazrela na neho.
   </p>
   <p>
    — Čo mi nedáš pokoj, te papľuh? — šepla zlostne.
   </p>
   <p>
    — Žebe si sa mohla vyspati? — vetil on tiež šeptom. — Počkaj, poviem ti Mišovi Galkoje, aká si te dremľa
    <sup>
     [
     <a class="footnote" href="#ftn.9" name="9">
      9
     </a>
     ]
    </sup>
    , — dodal, falošne na ňu požmurkujúc.
   </p>
   <p>
    - Ojaj, pre mňa môžeš aj hneď bežati!
   </p>
   <p>
    Mačka sedela na múriku nad sporákom a ospalo dívala sa na šarvátku tých dvoch. Taro, bielo-žltý domáci pes, uložil sa na kopu prázdnych lupín, dobre vediac, že dnes, podľa príslovia, ani jeho nie je hodno von vyhnať. Ale teraz zrazu zdvihol hlavu, napriamil uši a potom s brechotom vyskočil proti dverám. Zvonku ozvali sa kroky, šúchanie nôh: dvere sa otvorili a ktosi v kepeni
    <sup>
     [
     <a class="footnote" href="#ftn.10" name="10">
      10
     </a>
     ]
    </sup>
    zahalený vošiel.
   </p>
   <p>
    Johanka už bola skočila od svojej práce a držala Tara za dlhú srsť na krku, aby príchodzieho nechmatol. Ten zosňal namoknutý klobúk z hlavy, rýchlym pozorom orientoval sa, do čej spoločnosti sa dostal, a pozdravil sa takým nenúteným spôsobom, akoby už bol známy tu, hoc ani Lemjaková ani Johanka sa nepamätali, že by ho kedy boli videli.
   </p>
   <p>
    — Som Pavel Mikuš, váš opovedaný pomocník, — predstavoval sa Lemjakovej.
   </p>
   <p>
    — Ale, ale! — zadivila sa, stľapnúc ruky. — Nuž akože sa sem dostali? Prečo nám nepísali, kedy prídu, že by sme boli naproti nim poslali do Lužovca?
   </p>
   <p>
    — Nebolo toho treba, — hovoril bodro. — Od vášho pána syna som vedel, že je dnes trh v Lužovci; spoliehal som sa teda, že nájdem tam Čierničanov. Aj tak bolo. Belianovci vzali ma na voz, aj ešte pred dažďom pokrovcami ma opatrili.
   </p>
   <p>
    — Oni si veru vedia poradiť, — usmiala sa Lemjaková.
   </p>
   <p>
    — Bolo by všetko dobre, ak som len vám neprišiel nevhod. Ale pán farár v Peškove hovoril, že je tu už potreba na mňa; preto som sa zobral čím skôr.
   </p>
   <p>
    — Veru môj muž bude rád, — uisťovala domáca pani. — A batožiny nemajú?
   </p>
   <p>
    — Už mi ju nesú, — hovoril a šiel otvárať dvere.
   </p>
   <p>
    Báťa Belian v namoknutej širici
    <sup>
     [
     <a class="footnote" href="#ftn.11" name="11">
      11
     </a>
     ]
    </sup>
    naozaj vnášal veľký kufor a za ním paholok akúsi debnicu.
   </p>
   <p>
    — Johanka, chytro vína Belianovi! — pošepla matka dcére.
   </p>
   <p>
    Johanka skočila do komory, vyniesla fľašu vína i pohár a počastovala Beliana, ktorý najprv trochu sa zdráhal, a potom aj jeho paholka, ktorý skromne držal sa v úzadí za svojím gazdom. Obaja ponáhľali sa preč, aby kone s vozom nestáli dlho na ceste v daždi.
   </p>
   <p>
    — Zajtra prídem k vám vyrovnať sa s vami, — riekol Mikuš Belianovi, podávajúc mu ruku.
   </p>
   <p>
    — Nakže lem prídu, nak! Veď sa azda bez vade do’e’náme, — prikývol ten hlavou a odišiel, prajúc všetkým dobrú noc a dobrého zdravia.
   </p>
   <p>
    Lemjak zjavil sa vo dverách, ostrým pozorom a priateľskými slovami vítajúc Mikuša. Avšak usiloval sa, aby prílišne nedal najavo svoju radosť nad jeho príchodom. Lemjaková starostlivo vystierala Mikušov kepeň ku sporáku, aby sa presušil.
   </p>
   <p>
    Páni vošli do izby, kde Johanka už medzitým bola rozsvietila lampu.
   </p>
   <p>
    — O večeru sa postarajte! — nakladal Lemjak dcére.
   </p>
   <p>
    Mikuš to začul.
   </p>
   <p>
    — Za večeru dnes už ďakujem, jedol som v Lužovci, — ohlásil sa hneď. — Ale akže je dovolené, prosil bych pohár teplého čaju.
   </p>
   <p>
    — Hneď to bude! — prikývla ochotne Johanka a zmizla do kuchyne.
   </p>
   <p>
    Mikuš prechodil sa po izbe, zakaždým zastal pri peci a trel si skrehnuté ruky. Bol strednej plecitej postavy a pohybov trochu hranatých. Mal nevysoké, ale široké čelo, tmavé husté obrvy nízko nad samými očami. Oči boli hnedé, prijasnej farby proti tmavým vlasom, fúzom a brade. Jeho zrak viac ráz utkvel na starom klavíri, stojacom po jednej strane dosť priestrannej izby.
   </p>
   <p>
    — Je ešte dobrý? — pýtal sa pomedzi začatý rozhovor.
   </p>
   <p>
    — Mal by byť dobrý, lebo nemal sa ako skaziť, — hovoril Lemjak. — Syn Samko cvičieval sa predtým na ňom, ale teraz bude rozladený, nik ho nepotrebúva.
   </p>
   <p>
    Johanka priniesla čaj, rum, cukor; aj zákuska sa našla.
   </p>
   <p>
    — Nech sa vám páči! — ponúkla vľúdne Mikuša a myslela pritom, ako je to pekne mať niekoho v dome, komu sa môže vykať. Mikuš ďakoval zdvorilo a prisadol hneď k podávanému.
   </p>
   <p>
    Lemjak bol dobrej vôle, dávno nepotešil sa niečomu tak, ako dnes príchodu svojho pomocníka.
   </p>
   <p>
    Páčilo sa mu hneď na ňom, že si tak beznáročne počínal, ale i okrem toho bolo čosi pri ňom, čo na prvý pohľad budilo dôveru. ,To je človek, ktorý si je na čistom so sebou i so svetom´, myslel o ňom hneď v tento prvý večer.
   </p>
   <p>
    Dopytoval sa ho na jeho rodinné pomery, a Mikuš zakrátko vyrozprával mu priebeh svojho doterajšieho života. Bol meštianskym, remeselníckym synom, otec odumrel jeho i staršieho brata ako malých chlapcov. Matka pokračovala v remesle, farbiarstve, ako mohla, i staršieho syna dala na to isté remeslo, aby mohol prevziať domáce dedičstvo. Jeho, mladšieho, dala na zámočníctvo, ale on nemal chuti do nijakého remesla — chcel chodiť do škôl. Svoju prácu s nechuťou konal, lipol za knihami, majster žaloval na neho, matka ho napomínala i karhala, ale on nemohol odolať túžbe po učení. Napokon po niekoľkých zmarených rokoch učňovstva na prehováranie miestneho učiteľa, ktorý neprestal pozorovať svojho bývalého žiaka, matka zvolila, že dá ho do škôl, avšak len na takú dráhu, ktorá čím skôr vedie k cieľu a stojí čím menej peňažných nákladkov — tedy na učiteľskú. Syn pristal i na to, pilno chytil sa doháňať zameškané, za dva roky končil tri triedy, šesť tried bolo skutočne odbavených, keď išiel na preparandiu
    <sup>
     [
     <a class="footnote" href="#ftn.12" name="12">
      12
     </a>
     ]
    </sup>
    , a vedomostí mal za všetkých osem tried. V školách a najmä v prípravovni zakusoval mnoho príkoria preto, že netajil sa so svojím slovenským zmýšľaním.
   </p>
   <p>
    — Nuž a neľutujú všetkých tých námah, keď s nimi nemôžu dôjsť k inému cieľu, ako k rechtorstvu? — pýtal sa Lemjak.
   </p>
   <p>
    — Neľutujem. Bol síce čas, keď tiež bol by som si prial vyššie sa vyšvihnúť, mal som také nejasné, vysokorúbajúce sny; no to prešlo, keď som sa lepšie rozhľadel vo svete: ja som cele spokojný so svojím stavom. Mnoho pekných úloh zmestí sa do zdanlivo biedneho učiteľského povolania, a ja cítim v sebe sily aj chuti plniť ich. Moja žiadosť nejde vyššie, než stať sa napokon učiteľom na dedine. Viem, že mnohý útrpne sa usmeje, ale ja to ináč chápem.
   </p>
   <p>
    — Aj ja som toho presvedčenia, že človek v každom stave môže dôjsť uspokojenia a vážnosti, keď mu sám robí česť. Ja tiež nemohol som závidieť iným ich vyššie postavenie, naproti tomu takí sa našli vždy, a to i medzi spolubratmi, ktorí mne závideli moje, hoc len od ich vôle záviselo utvoriť si podobné.
   </p>
   <p>
    Lemjaková vrátila sa do kuchyne k svojej práci, Johanka šla usporiadať dvornú izbu a Mara s Mišom prichytili sa odniesť ta Mikušove veci.
   </p>
   <p>
    — Malô je, a ťažkô je — čože je v ňom? — pozastavila sa prvšia, keď dvíhali debnicu.
   </p>
   <p>
    — Samej knihe, — vetil Mišo, ktorý už bol škárkou kukol do debny.
   </p>
   <p>
    — Teľko kníh! — divila sa Mara. — To misia beti múdre pomocník.
   </p>
   <p>
    — Veď sa to už ni taký mladý — už be aj za pána rechtora ta boli, — hovorila Chrenčíčka, ktorá dobre bola sa prizrela príchodziemu.
   </p>
   <p>
    Lemjak odviedol Mikuša do jeho izby. Tam Mišo rozduchoval oheň v železnej piecke, až sa mu líca nadúvali a oči vysadúvali. Johanka usilovala sa dotiahnuť stolík bližšie k obloku, aby pre kufor získala miesta.
   </p>
   <p>
    — Prosím, slečna, neráčte sa namáhať! — pristúpil hneď Mikuš a priložil ruky na stolík. — Ja si to sám zariadim.
   </p>
   <p>
    — Áno, áno — nech si to pán Mikuš sám zariadi podľa svojej vôle, — svedčil Lemjak. — A, — tu obrátil sa k Mikušovi, — moja dcéra volá sa Johanka. Aj oni nech ju tak volajú. V domácom kruhu netreba robiť ceremónií.
   </p>
   <p>
    Mikuš sa usmial.
   </p>
   <p>
    — Ja vďačne, keď slečna Johanka dovolí.
   </p>
   <p>
    — Johanka musí dovoliť, keď otec tak káže.
   </p>
   <p>
    — Ale tomu primerane, ja podobne mal by som žiadať, aby mňa slečna Johanka tiež len po krstnom mene oslovovala.
   </p>
   <p>
    — To je iné; oni sú jej pán Mikuš. Už je to tak vo svete, že mužský má vždy väčší význam, dievča vo všetkom má sa učiť čím menej si osobovať. A keď ju oni aj len prosto po mene budú oslovovať, ako ostatní domáci, to, úfam sa, nebude im prekážkou, aby vždy zachovávali k nej šetrnosť, akú poriadna panna právom očakáva od mladého človeka. Za mojich časov tak bolo: nech je v mojom dome aj teraz tak.
   </p>
   <p>
    Tu nedalo sa nič povedať, len prisvedčiť. Johanku trochu do rozpakov priviedlo to rokovanie; krátko, letmo pozrela na Mikuša. Ohlásiť sa proti otcovi jej neprichodilo, bola navyknutá podrobovať sa vo všetkom jeho príkazom.
   </p>
   <p>
    Otvorila prázdnu skriňu na šaty a ponúkla Mikušovi, aby ju vzal do upotrebenia, potom odišla i s otcom.
   </p>
   <p>
    Mišo ešte zvedavo podíval sa oblokom na pána pomocníka; videl, ako sa prechodil po izbe a potom ako sa pribral vyberať knihy z debny.
   </p>
   <p>
    — Lem čo to bude za e’neho? — podumal a premýšľal, ako najlepšie by si asi získal jeho priazeň.
   </p>
   <p>
    — Mne sa vidí, že to bude poriadny človek, tento Mikuš, — hovoril Lemjak svojim.
   </p>
   <p>
    To bola veľká vec, on málokedy zmienil sa pochvalne o niekom.
   </p>
   <p>
    — Keby ho Samko neznal ako takého, nebol by nám ho tak odporúčal, — podotkla jeho žena.
   </p>
   <p>
    — Tatuška, prečo oni pánu Mikušovi tiež nevykajú, keď im on vyká? — osmelila sa Johanka brať otca na otázku. Ju mrzelo, že Mikuš môže si myslieť, akoby oni ešte ani len to nevedeli, že slovenčina vyžaduje vykanie a nie neforemné onikanie. U neho tak pekne, ľahko zneje to vykanie.
   </p>
   <p>
    - Ale, s tým mne ty daj pokoj! — hovoril otec. — Odo mňa aj onikanie musí vďačne prijať, starému človeku je ťažko zanechávať starý zvyk.
   </p>
   <p>
    - Ale vykať je krajšie než onikať, — dovolila si ešte namietnuť. — Aj Samko vyká, komu netyká.
   </p>
   <p>
    - Nuž vy mladí majte si vykanie, keď je tak krajšie a lepšie, — ja teraz už nebudem sa priúčať, čomu som od mladi nenavykol.
   </p>
   <p>
    * * *
   </p>
   <p>
    Ráno Mikuš zaspal dlhšie, než si prial, a kým usporiadal si veci, prešlo ešte trochu času. Mišo ponúkol sa mu na pomoc. Pri náhlení zatiahol nevdojak bielu záclonu na obloku, že skoro sa nadrapila.
   </p>
   <p>
    — Tú záclonu musíme alebo celkom zosňať, alebo hore vypnúť aby sa neskazila, — hovoril Mikuš a myslel pritom, že to bola veru zbytočná pozornosť ozdobiť jeho obloky záclonami.
   </p>
   <p>
    — To sa firhange, — poúčal Mišo. — To Johanka tatam pripravili, kod tu bejvali.
   </p>
   <p>
    — Tu bývali Johanka?
   </p>
   <p>
    — Áno. Niekode tu aj deti učievali — prváčence a druháčence, — rozprával Mišo ochotne. — Aj ja už viem deti učiti, — dodal sebavedome; — ja rectúvam knižkárov, kod pán rechtor nieokde nemôžu pre kašeľ.
   </p>
   <p>
    Lemjakovci boli už po raňajkách, izba dávno oriadená, keď Mikuš, vyhovárajúc sa, že sa opozdil, vošiel medzi nich. Starý pán prechodil sa po izbe, Johanky tam nebolo. Otvoril dvere a volal na ňu.
   </p>
   <p>
    — Ale nechaj ju, je v škole pri vymetaní. Ja dám pánu Mikušovi raňajky, — povedala jeho žena, vstávajúc od práce.
   </p>
   <p>
    — Ty nechoď, Johanke sa patrí, aby obsluhovala, — zastavil ju, a Johanka musela prísť doniesť Mikušovi raňajky.
   </p>
   <p>
    — Odpusťte, že máte so mnou oštaru, — riekol jej. — Druhý raz obslúžim sa sám, keď mi ukážete, kde čo býva.
   </p>
   <p>
    — Ale, to je nie oštara! — odvetila ona. Mala prepásanú širokú zásterku, hlavu oviazanú v perkálovej
    <sup>
     [
     <a class="footnote" href="#ftn.13" name="13">
      13
     </a>
     ]
    </sup>
    šatke proti prachu v škole a na sebe akýsi zimný kabát. Jej tvár sviežo, milo vyzerala z toho zakuklenia.
   </p>
   <p>
    Medzitým deti schodili sa do školy. Po dvoje i po viac cupkali chodbou popod obloky; každé ponáhľalo sa, že bola mu zima. Chlapci chúlili sa do svojich kabaníc z bieleho alebo čierneho surového súkna, z ktorých prázdne rukávy opálali sa im po bokoch. Nohavíc nemal ani jeden, malí chlapci i najtuhšiu zimu musia prestáť len v plátenných gatkách. Z dievčeniec boli niektoré v kožúškoch, i to priveľkých, aby z nich skoro nevyrástli, a niektoré mali kabátiky z hrubého domáceho plátna. Bosé boli temer všetky, do blata vraj škoda je obuvi. Zato však i počuť v škole ustavičné kašlanie a odŕhanie vo všetkých tónoch. Dievčence boli napospol prostovlasé, vlasy v jednom vrkoči spletené viseli dolu chrbtom. Chlapci niesli si školské knihy len v ruke alebo pod pazuchou, dievčatá mali ich poriadne uviazané v pestrých perkálových ručníčkoch. Ku knižkám bol priložený v každom takom štvorhrannom uzlíčku i okrušok čierneho chleba, čo mamka dala dieťaťu, aby mu v škole od hladu zle neprišlo. Chlapci svoje okrušky mali v kabanicových rukávoch.
   </p>
   <p>
    Ako každodenne, tak i dnes pod dozorom Johankiným dvaja chlapci a dve dievčence boli školu povymetali a lavice vlhkou handrou od prachu poutierali. Mišo usilovne prikladal do pece; deti tisli sa okolo nej, keď knižky si uložili na miesto. Dvere ustavične sa otvárali a zatvárali, v nich zjavovali sa malé postavy a pri dverách každé prihladilo si hlavu. Čosi-kamsi boli všetky poschodené; proti zákazom prišli vždy radšej včaššie než pozdejšie, lebo tá voľná zábava pred začatím školy bola pre ne veľmi vábivá. Jedno donieslo nejakú zaujímavú novinku, druhé akýsi verš, čo na priadkach počulo, tretie obrázok alebo kus pozlátky a štvrté vytasilo sa s akýmsi šibalským kúskom alebo s novým senzačným vtipom, ako napríklad. „Deti, a viete, kto sa obesiu?“ Všeobecná napnutosť. „Ihla na cvernu“, hlásil vtipkár a tešil sa zo všeobecného sklamania.
   </p>
   <p>
    Dievčatá zas doniesli si na vzájomné poobdivovanie, pozávidenie a prípadne i pozamieňanie pestré handričky pre báby. Ba niektoré doniesli aj samú bábu z handričiek ušúľanú, s hlavou riedkym mušelínom obtiahnutou, na ktorej sú oči, ústa, nos ceruzou namaľované a líca podložené červenou vlnkou. Toto všetko je náramne dôležité a zaujímavé. Horlivý hovor detí o chvíľu zostupňoval sa do hluku a ich pohyblivosť vyhnala kúr prachu dohora.
   </p>
   <p>
    Mišo začal ich tíšiť, hoci sám hodne pomáhal rozprúdiť veselosť.
   </p>
   <p>
    — Citte, deti, budú vás biti! — napomínal.
   </p>
   <p>
    Na túto mnoho ráz počutú výstrahu neboli by deti podbali, ale keď začal:
   </p>
   <p>
    — A viete čo? Ja viem voľačo, čo vy neviete! — všetky zatíchli, i tie čo štverali sa po laviciach, zastali v okamžitých napnutých pózach.
   </p>
   <p>
    — Ja viem, kto včera prišou, — veličil sa ďalej Mišo.
   </p>
   <p>
    Ale Marka Števkovie razom prekazila mu všetku slávu.
   </p>
   <p>
    — Aj ja viem, aj ja: pomocník prišou, čo nás bude učievati, — sponáhľala sa zvestovať. — Kod som smeti vynášala, vyšou z dvornej chyže, a Johanka povedali, že je to tem pomocník.
   </p>
   <p>
    — Ale ja som sa už aj zhovárau s ním, aj som mu čižmy vyčistiu, - snažil sa Mišo prekričať ju. — Pekneže sa držte, posadajte si, lebo už príde. Vy, prváčence, pakujte sa do lavíc — iba čo zavadziate!
   </p>
   <p>
    Čo menšie deti začali sa usádzať do lavíc a s očakávaním pozerali na dvere. Väčší chlapci nechceli ukázať zastrašenosť, ale novina ich predsa omínala. Začali uvažovať medzi sebou, čo to asi bude zaň ten pomocník.
   </p>
   <p>
    Z pitvora bolo počuť kroky a pokašlávanie pána rechtora. Deti bystro poskákali na svoje miesta, socajúc jedno druhé. Ked kľučka zašťukala, doznieval posledný náhlivý hurt; keď sa dvere otvorili a starý i mladý učiteľ vošli, každé so zatajeným dychom sedelo na svojom mieste a usilovalo sa dodať si výrazu čím nevinnejšieho. Ale všetky oči zvedavo upreté boli na pána rechtorovho sprievodcu, ktorý so svojou temnou pleťou a čiernou bradou zdal sa im byť dosť strašným a pováženiahodným.
   </p>
   <p>
    — Koľko prachu vybúrili! — dudral Lemjak a prudký kašeľ ho vychytil.
   </p>
   <p>
    Mikuš prehliadal si rady detí. Boli až na malé výnimky zdravé, otužené, v očiach mali bystrý výraz.
   </p>
   <p>
    — A teraz počúvajte, celá škola! — preriekol starý pán rechtor slávnostne. — Tu som vám doviedol nového pána učiteľa; odteraz vás aj on bude učievať. Vy sa budete pilno učiť, budete sa vždy poriadne správať a budete ho vo všetkom poslúchať tak ako mňa samého: to si všetci zachovajte! Keď budete zlí, bude vás trestať, ako si zaslúžite.
   </p>
   <p>
    Deti čušali a dívali sa na Mikuša.
   </p>
   <p>
    — Ja sa úfam, že si trest nebudete chcieť zaslúžiť, — hovoril zatým on. — Keď vy budete dobrí, budem k vám dobrý i ja.
   </p>
   <p>
    To sa deťom páčilo, uspokojené pozerali jedno na druhé. Jeho hlas budil dôveru v nich.
   </p>
   <p>
    Bol teda uvedený medzi svoje žiactvo.
   </p>
   <p>
    Deti svojimi vysokými hlasmi zaspievali „Aj, již vychází slunéčko“, pričom jedno zo starších dievčat predriekalo každú vetu, aby vedeli spievať aj tí, ktorí ešte nemajú Kancionálu. Páni učitelia prechodili sa po sieni a ticho zhovárali sa čosi. Po modlitbe začalo sa vyučovanie, starý pán rechtor vovádzal mladého do všetkého, a všetko šlo dosť dobre, deti boli dnes tiché a pozorné, preto, že mali nového učiteľa. A ten pekne, vľúdne opýtal sa každého dieťaťa, ktoré prišlo mu rectovať, čie je, ako sa volá.
   </p>
   <p>
    Keď na poludnie deti šli domov, živo vymieňali si úsudky o „pomocníkovi“, aj doma rodičom o ňom rozprávali.
   </p>
   <p>
    Popoludní naložené bolo Johanke, aby na hodinku spravovala školu; Lemjak s Mikušom išli do fary na povinnú návštevu. Keď sa odtiaľ vrátili, Lemjak bol rozhnevaný; ťažko dýchajúc, sadol si do svojho operadlového stolca, aby sa zotavil. Mal hádku s Vrankaym, to ho tak rozčúlilo.
   </p>
   <p>
    Rozvinula sa medzi nimi debata o stave školstva v Uhorsku; Vrankay chválil ho bezmierne, i starostlivosť vlády oň, a Lemjak chladnokrvne, základnými dôvodmi podvrátil tie chvály. Vrankay uštipačne poznamenal, že to len páni učitelia zo starej gardy nie sú spokojní s terajšími poriadkami a vzpierajú sa vyučovaniu maďarčiny v ľudových školách, lebo im je to nepohodlné; dúfa však, že mladí učitelia, ktorí vyšli z terajších prípravní, lepšie pochopia, ako poslúžia blahu krajiny, keď vynasnažia sa, aby ľud všade osvojil si krajinskú reč.
   </p>
   <p>
    Tu potom Lemjak vysvetlil mu, akú úlohu hrá maďarská reč v slovenských ľudových školách, ako nesvedomitý učiteľ môže si ňou zásluhy vydobývať na úkor ostatných dôležitejších predmetov, môže ňou zakrývať všetky nedostatky zo svojej lenivosti a neschopnosti pochodiace, lebo školská vrchnosť len o ňu stojí. A najsmutnejšie je, že terajší mladí farári proti všetkému svedomiu napomáhajú tento smer, lebo s jeho pomocou dúfajú dôjsť čím skôr tej vlasteneckej zásluhy, že budú môcť zavádzať maďarské služby božie v čisto slovenských cirkvách.
   </p>
   <p>
    Vrankay, nervózne obrábajúc si fúzy, pýtal sa ironicky, či pán rechtor pokladá tie maďarské služby božie ozaj za také nešťastie pre ľud a či ozaj myslí, že pán boh len slovenskú modlitbu vyslyší? Lemjak potom náležite, chladnokrvne a vážne objasnil mu svoju mienku o takomto zmýšľaní u farára; pohovoril mu do svedomia ostré, trpké pravdy, na ktoré Vrankay červenal sa hnevom a azda i studom.
   </p>
   <p>
    — Ja som iných náhľadov, a svedomie nerobí mi výčitky, — riekol zvysoka na Lemjakove závažné slová, z ktorých ani jedno nemohol podvrátiť. — Vo vlasteneckom zmýšľaní, ako vidím, veľmi sa rozchádzame — a ja som ich, pán rechtor posiaľ vždy bral do ochrany, ked som počul upodozrievať ich z panslavizmu.
    <sup>
     [
     <a class="footnote" href="#ftn.14" name="14">
      14
     </a>
     ]
    </sup>
   </p>
   <p>
    - Ak rozumné a svedomité ponímanie práv slovenského ľudu i zastávanie ich podľa možnosti proti nerozumnej a nesvedomitej streštenosti je panslavizmom, tak som panslávom i ja, a prosím, nech sa nabudúce neustávajú brať ma do ochrany predkýmkolvek: čo vyznal som tu pred nimi, to vyznám, keď na to príde, hoci i pred samým ministrom.
   </p>
   <p>
    Vztýčil sa, akoby tiaž choroby a zošlosti bola spadla z neho, a pokojným pozorom pristavil sa na tvári Vrankayho. Ten uhol očami v stranu a vynútil na tvár akýsi nezdarený úsmev.
   </p>
   <p>
    — Na to azda nepríde, že by sa pred ministrom museli zodpovedať. V Uhorsku, v našej krásnej, slobodnej vlasti, každý smie mať i hlásať svoje presvedčenie, — povedal grandiózne. — A tak i my každý podržme a zastávajme si svoje — uvidíme, ktorý zvíťazí.
   </p>
   <p>
    — To, žiaľbohu, my neuvidíme, — povedal Lemjak. — Oni bojujú s presilou za nepravdu — to je pohodlné, bezpečné a príjemné. Ja proti presile bojujem za pravdu, hoci viem, že ešte ani zďaleka niet výhľadov na víťazstvo pre ňu. Ktorý z nás je pravým, posväteným bojovníkom, rozsúdia niekedy iní, keď nás už tu nebude.
   </p>
   <p>
    Rozišli sa v hneve, so slovami povrchnej zdvorilosti.
   </p>
   <p>
    — Nuž, hľa, — hovoril Lemjak, keď prišli domov, — toto je duchovný pastier slovenského ľudu! A takí sú všetci jeho kolegovia z novšej doby. Prekrúcajú pravdu tak, ako prekrúcajú otcovské mená. Cit a svedomie zaniká u tohto pokolenia, len za svetskou slávou a za svetským prospechom idú. Mňa zakaždým zabolí srdce, keď tohto vidím a pomyslím si na jeho nebohého otca.
   </p>
   <p>
    I Mikuš nanajvýš nemilý dojem odniesol si z fary. Výstup s Vrankaym, vysokomyseľná chladnosť jeho ženy, maďarské štebotanie detí pri maďarskej pestúnke — to všetko ukázalo strašnú prevrátenosť v slovenskej fare.
   </p>
   <p>
    Lemjak nemohol ísť do školy, vybral sa ta Mikuš sám. Tam bolo napodiv ticho; mimovoľne postál pri dverách, keď začul tamdnu slová:
   </p>
   <p>
    — Ale lem se’liaci sa Slováci?
   </p>
   <p>
    — Všetci sme Slováci, čo po slovensky vravíme, — odvetil hlas Johankin. — Aj môj tatuška je Slovák, maminka i ja sme Slovenky. A jesto aj väčší páni, čo sú Slováci: farári, fiškáli, doktori.
   </p>
   <p>
    — Ale náš pán farár sa ni? — prerušil ju predošlý.
   </p>
   <p>
    — Aj pán farár je popravde Slovák, ale nechce sa priznať, lebo sa nazdáva, že je krajšie Maďarom byť.
   </p>
   <p>
    — A pán učiteľ, čo čera prišli? — pýtal sa iný detský hlas.
   </p>
   <p>
    — To je dobrý Slovák, — hovorila Johanka, a to takým tónom, akoby tú otázku za veľmi zbytočnú bola považovala. — Môj tatuška by takého ani nechceli za pomocníka, čo sa drží za Maďara, lebo taký by vás len po maďarsky chcel učiť. Ale tento bude vás učiť tak ako treba, a bude vás aj rád vidieť, ak sa mu budete dobre držať, preto, že je aj on Slovák, aj vy ste slovenské deti.
   </p>
   <p>
    Mikuš usmieval sa tomuto rokovaniu, osviežilo mu ťažkú myseľ, prinesenú z fary.
   </p>
   <p>
    — Vidíš ti ju, tú nezhovorčivú Johanku. Tu medzi deťmi aká rečnica z nej! — podumal a otvoril dvere.
   </p>
   <p>
    Johanka sedela neďaleko učiteľského stolíka a pred ňou v polkruhu stáli najmenšie deti, ktoré po prvý rok chodili do školy — teda „prváčence“, každé so šlabikárom v ruke. Väčšie deti sedeli a postávali roztratene, písali do písanky alebo maľovali po bridlicových tabuľkách; každé zaoberalo sa niečím, ani jedno nerobilo nezbedu. Niekoľkí chlapci stáli blízo Johanky a pozorne hľadeli na ňu: iste predošlí zvedavci. Niektoré dievčatá vzájomne častovali sa chlebom, každej lepšie chutil susedin než vlastný, a iné popod stôl zamieňali si handričky pre báby. Ale to všetko malo nádych pokoja a poriadku.
   </p>
   <p>
    Ako deti zbadali Mikuša, naskutku nastal rýchly ruch, každé čo najnebadateľnejšie pošuplo sa na svoje miesto a bralo knihu do ruky. Všetky k učeniu nepatriace veci šmahom zmizli z očí. Johanka vstala, aby mu urobila miesto, jej líca zradne sa zafarbili, keď tak znenazdania stál tu ten, o ktorom práve bola reč.
   </p>
   <p>
    — Prosím vás, ak môžete, dokonajte úlohu s malými, — oslovil ju. — Mne dnes už primálo času zvyšuje a pán rechtor sa zle cíti.
   </p>
   <p>
    Pristala ochotne a umiestila sa so svojím oddelením ku druhému obloku. O chvíľu bola cele pohrúžená do svojej úlohy, jej strojná hlava, venčená jasnohnedým vrkočom, skláňala sa k uprihládzaným i strapatým hlávkam detí, ktoré ešte strašne pasovali sa s poznávaním písmen. I s trpezlivosťou a vytrvalosťou obdivuhodnou pomáhala im na pravú stopu a vracala sa vždy k písmenám, ktoré najťažšie dali sa zachytiť. Veľmi dôkladne pritom pokračovala, neprepustila ani jedno dieťa, kým akýsi pokrok nezistila pri ňom. Bolo vidieť, že túto úlohu nekoná po prvý raz.
   </p>
   <p>
    Mikuš mal pred sebou „knižkárov“ — totiž starších žiakov, ktorí sú už oprávnení Kancionál nosiť do školy. Rectovali naspamäť pieseň, ktorú nadnes mali uloženú.
   </p>
   <p>
    — Nie tak rapotať! — napomínal a vysvetľoval im zmysel piesne, čo niektorí veľmi pozorne počúvali. Podľa jeho vysvetľovania zdala sa im byť omnoho krajšou.
   </p>
   <p>
    — Kto šepce, naskutku pôjde kľačať! — prihrozil dôrazne, a všetci, ktorí z priateľstva alebo z márnomyseľnosti šeptaním vypomáhali zabŕdnuvšiemu kamarátovi, Jožovi mlynárovie, zatvorili ústa a stali si do nehybnej pozitúry
    <sup>
     [
     <a class="footnote" href="#ftn.15" name="15">
      15
     </a>
     ]
    </sup>
    . Stiesnený kamarát, ktorému pred príchodom pána učiteľa príjemnejšie bolo maľovať na tabuľu fúzatých pánov, než prečitovať si pieseň, predarmo obracal o pomoc prosiace oči vpravo i vľavo: jeho nepripravenosť nemilosrdne vyšla najavo. A pán učiteľ nehrešil, len celkom bez hnevu povedal:
   </p>
   <p>
    — Choď na miesto a uč sa pozorne, o chvíľu ju musíš vedieť — veď je to známa pieseň.
   </p>
   <p>
    Jožko poslúchol, s ovesenou hlavou odišiel z kruhu žiactva. Mišo musel mať obzvláštne potešenie z jeho nehody, spravil mu škodoradostný posunok, keď prešiel popri ňom. Ale to už Jožko nemusel strpieť.
   </p>
   <p>
    — Prosím ponížene, pán učiteľ, veď sa mi Mišo naškiera, — žaloval pozdvihnutým hlasom.
   </p>
   <p>
    Pán učiteľ obrátil sa k Mišovi, nepovedal nič, len pozrel na neho, a Mišo jednako spustil oči k zemi a začervenal sa, akoby bol dostal ktovieaké pokarhanie, lebo pozor pána učiteľa mu zreteľne hovoril: ,To by som tiež nebol uveril o tebe!’
   </p>
   <p>
    Žalobník spokojne utiahol sa do lavice, založil päste na uši, uprel oči do knihy, čelo zvraštil od úsilia a pery sa mu pohybovali. O krátky čas už pozeral chvíľu do knihy a chvíľu ponad knihu — skusoval sa naspamäť. Ešte neboli všetci knižkári vyrectovali, už postavil sa medzi nich, a keď prišiel rad na neho, vedel pieseň bez chyby.
   </p>
   <p>
    — Ty, Jožko, vždy takto musíš vedieť svoju lekciu — z teba to vystane! — riekol mu pán učiteľ určite, bez lichotenia.
   </p>
   <p>
    Keď rozpustil deti, Mikuš išiel do Belianov, ako sa včera bol sľúbil. Od Belianov chodili deti do školy, tie ho zaviedli, i mu cestou ukazovali, kde kto býva. Do Belianov zišlo sa viacej susedov, ako zvedeli o ňom; zahovoril sa s nimi, prišiel domov až na večeru.
   </p>
   <p>
    — Nuž akože sa dojednali o tú furmanku? — spýtal sa ho Lemjak.
   </p>
   <p>
    — Ako najlacnejšie, — usmial sa Mikuš, — Belianovci nič nechceli prijať, ešte sa ponúkli, že ma vďačne zavezú aj druhý raz, a síce naschvál, nielen „idúcky“, keď budem chcieť niekam ísť.
   </p>
   <p>
    — To sa na nich ponáša — oni sú takí. To je jeden z najporiadnejších, najslušnejších domov v dedine.
   </p>
   <p>
    * * *
   </p>
   <p>
    Keď prešiel týždeň, Mikuš už privykol v čiernickej škole, a domáci privykli s ním. Hľadel sa vo všetkom prispôsobiť domácemu poriadku, poriadne dostavoval sa i na spoločné raňajky, nebolo ho viac treba osobitne obslúžiť.
   </p>
   <p>
    Deti v škole už neprizerali sa mu s otvorenými ústami; ale tichosť ešte veľkú zachovávali v jeho prítomnosti, hoci dôvera k nemu vzrastala u nich každým dňom.
   </p>
   <p>
    Lemjak tiež uznával, že je lepšie s pomocníkom než bez neho. Lemjaková zas bola rada, že Johanka viac nepotrebuje ísť deti učiť, ale môže sa chytiť do šitia, ktorého sa mnoho nazbieralo. I vyšívať, pomaly chystať si, všeličo do výbavy potrebné je dievčaťu. Posiaľ každú zimu mnoho času zmarila tým učením detí — ale otec tak chcel a ona rada poslúchla. Ona vôbec rada vidí tie sedliacke deti a rada zaoberá sa s nimi.
   </p>
   <p>
    Teraz už bola vytvorená z toho odboru účinkovania a ľúto jej bolo za ním. Prichytila sa do šitia, do ktorého už dávno sa strojila, ale zdalo sa jej omnoho nudnejším sedieť v izbe osamote, než učiť deti v škole. Keď prvý deň bola pomohla Mikušovi učiť „prváčence“ a on jej potom za pomoc ďakoval, ona povedala mu, že vďačne urobí to i druhý raz, keď bude treba; ale on ju viac neoslovil. Ju mrzelo, že to neurobil. Vyučoval zväčša sám, otec tiež dosť málo pomáhal. Mišo jej rozprával, ako pán učiteľ vždy vie dať zaneprázdnenie každému oddielu, akoby každý mal osobitného učiteľa.
   </p>
   <p>
    Bolo predpoludním, čo takto premýšľala, otec bol v škole a matka v kuchyni. Šitie jej nechutilo, začala sa nudiť pri ňom. Prišlo jej na um, či ozaj Mara dobre poriadila pomocníkovu izbu — prach veru iste neutrela. Vstala od šitia, vzala prachovku a šla do dvornej izby. Obloky našla otvorené, v izbe zima, ako na dvore. Pozatvárala ich, schúlila sa do teplej šatky, ktorú bola na seba prehodila, a začala prach utierať.
   </p>
   <p>
    Na Mikušovom stolíku bolo mnoho kníh v rade poukladaných, to ju lákalo: začala ich prezerať. Boli všetko náučného alebo pedagogického obsahu. Johanka pristavila sa pri akejsi mluvnici a počala ju prezerať; iné knihy roztvorené nechala ležať. Zo začiatku len prehadzovala listy, a potom prichytila sa naozaj do chápania obsahu. Najprv len stála nahnutá nad knihou — potom si prisadla a pohrúžila sa do nej.
   </p>
   <p>
    Hodnú chvíľu tak presedela, keď tu zrazu zaznejú kroky predo dvermi, dvere sa otvoria a Mikuš náhlivo vkročí. V prekvapení zastal pri dverách. Johanka rýchlo zdvihla sa zo stolca, očervenela po celej tvári a nevedela v rozpakoch, čo počať a čo povedať. V jeho očiach zakmitol sa utajený úsmev.
   </p>
   <p>
    — Odpusťte, že som vás tak prestrašil. Prišiel som si pre jednu knihu, — prehovoril, pokročiac bližšie. — Prišli ste navštíviť svoju bývalú izbičku, a ja, hľa, pokazím vám i tú chvíľu.
   </p>
   <p>
    — Ale nie, nie, — začala vyhovárať; — ja som prišla len prach poutierať, a tu som videla tých mnoho kníh, nuž nezdržala som sa pozrieť do nich.
   </p>
   <p>
    Mikuš pozrel na otvorené knihy.
   </p>
   <p>
    — To sú zväčša také, ktoré vás nebudú zaujímať. Mám niekoľko i zábavných, ale ešte nie sú vyložené. Tými vám vďačne poslúžim.
   </p>
   <p>
    — Ďakujem — čiže prosím potom, keď vám bude vhod; ale ja som práve na tieto bola zvedavá.
   </p>
   <p>
    On udivene pozrel na ňu.
   </p>
   <p>
    — Z akého ohľadu vás zaujímajú?
   </p>
   <p>
    — Dávno som si priala dostať do ruky knihy, z akých učia sa na preparandiách: chcela by som vedieť, či je ťažko učiť sa z nich.
   </p>
   <p>
    — Vari by ste vy mali chuti na to? — spýtal sa rýchlo.
   </p>
   <p>
    — Vlani, aj predtým, by som veľmi bola chcela ísť na preparandiu, keby mi rodičia boli dovolili. Ale nechceli o tom ani počuť.
   </p>
   <p>
    — A mali pravdu; to je ani nie pre vás.
   </p>
   <p>
    — Myslíte, že by som nebola schopná prekonať to? — spýtala sa váhavo, trochu akoby urazene.
   </p>
   <p>
    — Nie to; ale myslím, že niet v tom nič oduševňujúceho a lákavého stať sa učiteľkou tu v Uhrách. Veď vy azda nechcete maďarizovať slovenské deti?
   </p>
   <p>
    — Veď ja by som si nežiadala byť už samostatnou učiteľkou a na štátnej škole už celkom nie, ale diplom dosiahnuť chcela by som len preto, aby som mohla byť tatuškovým pomocníkom. On je chorľavý, ťažko mu padne deti učiť, a nijako nechcel si vziať pomocníka, kým napokon Samkovi nepodarilo sa prehovoriť ho. Preto som sa ja chcela stať jeho právoplatným pomocníkom.
   </p>
   <p>
    — To je iné — to už chápem od vás! — riekol on s povyjasnenou tvárou. — No keď tatuška konečne odhodlal sa na pomocníka, vy nepotrebujete sa turbovať
    <sup>
     [
     <a class="footnote" href="#ftn.16" name="16">
      16
     </a>
     ]
    </sup>
    s preparandiou.
   </p>
   <p>
    — Veď áno, teraz je všetko dobre; ale — vy nebudete chcieť zostať dlho u nás, a potom bude zasa zle.
   </p>
   <p>
    — Potom nájde sa iný na moje miesto.
   </p>
   <p>
    — Veď áno, ale tatuška s každým nebude spokojný — najmä po vás. Ja viem, že to budú zasa dlhé nepokoje.
   </p>
   <p>
    — A to vás už teraz trápi? Nebojte sa, nájdeme takého, s ktorým tatuška bude spokojný, a vy tej myšlienke s preparandiou dajte pokoj. Veď by to vôbec nemalo zmyslu pripravovať sa za viac rokov, vynakladať toľko času, námahy a peňazí; zapríčiniť nepokoj v rodine — a prečo? Preto, aby ste potom rok, keď veľa poviem, dva roky mohli u tatuška pomocníkovať.
   </p>
   <p>
    — Nie rok, dva, ale kýmkoľvek by tatuška žil, — riekla ona, splna pozrúc na neho.
   </p>
   <p>
    On máličko sa usmial a pokrútil hlavou.
   </p>
   <p>
    — Teraz si to tak myslíte, ale potom by prišlo inak. Pravde najpodobnejšie je, že by ste sa prv vydali, než by ste vôbec preparandiu vychodili.
   </p>
   <p>
    Odvrátila sa a začala usporadovať knihy.
   </p>
   <p>
    — Ja by som radšej tatuškovi pomáhala, ako sa vydala, — riekla polohlasne a akási neodôvodnená slza zaleskla sa jej v očiach.
   </p>
   <p>
    On prišiel bližšie.
   </p>
   <p>
    — Teraz trochu nahnevali ste sa na mňa, ale ja viem, že príde čas, azda i dosť skoro, keď mi dáte za pravdu, — riekol mäkko, akoby odprosoval.
   </p>
   <p>
    — Ja som sa nenahnevala, ale trochu som sa úfala, že vy budete mi na pomoci — a vy ma vysmievate.
   </p>
   <p>
    — Nie! — zvolal temer rozhorčene. — Ja chápem vaše pohnútky, uznávam, že sú dobré, pochodiace z detinskej lásky: tu niet z čoho sa vysmievať. Ale svoje presvedčenie som vám jednako musel povedať.
   </p>
   <p>
    — Ja som si myslela, — pokračovala ona, posmelená jeho uznanlivými slovami, — že by ste mi vy azda pomohli pripravovať sa pomaly doma — lebo ináč k tomu nikdy neprídem.
   </p>
   <p>
    On odstúpil na krok.
   </p>
   <p>
    — To neurobím, v tom na mňa nerátajte, — riekol temer príkro.
   </p>
   <p>
    Ona preľaknuto hľadela na neho.
   </p>
   <p>
    — Odpusťte! — zvolala zrazu. — Veď by ste potom ozaj ani oddychu nemali u nás. Celý deň učiť deti a potom ešte trápiť sa so mnou — to bola veľmi neskromná žiadosť odo mňa, — skrúšene vyznávala.
   </p>
   <p>
    — Nie preto, Johanka, — hovoril on vážne, — ja by som vás ináč rád učil, ale mi je odporne vmyslieť si vás do tej úlohy. Hovorím vám: dajte tomu pokoj — pre vás je to nie!
   </p>
   <p>
    Ona smutne zvesila hlavu, poutierala prach do konca a chytala sa kľučky. Mikuš pozeral do mluvnice, ktorú nechala otvorenú.
   </p>
   <p>
    — Povedzte mi, prosím vás, — obrátil sa zrazu za odchádzajúcou, — či viete poriadne písať po slovensky?
   </p>
   <p>
    Ona zarazila sa nad tou otázkou.
   </p>
   <p>
    — Veru nie, — odpovedala zahanbene. — Predtým prosievala som Samka, aby ma naučil, ale to vždy len pri strojení ostalo. Celkom zle azda nepíšem, ale celkom dobre tiež nie.
   </p>
   <p>
    — Nedivím sa tomu, Slovenky nijako nemajú príležitosti naučiť sa pravopisu svojej reči. Akže si prajete, rád budem sa s vami učiť. Večery sú dlhé, mnoho času s tým nezmaríte, keď každý večer prekonáme niečo z tej úlohy. Chcete?
   </p>
   <p>
    — Budem vám veľmi povďačná.
   </p>
   <p>
    Dohodli sa a rozišli sa v dobrej vôli.
   </p>
   <p>
    Popoludní nebola škola, bola sobota — Mikuš pribral sa rozobrať klavír a prezrieť, či je ešte súci na čo, i videl, že je ešte dosť dobre zachovaný. Naladil ho, nakoľko sa dalo, rozumel sa i do toho remesla, a klavír dožil sa svojho znovuzrodenia. Večer už proboval prehrávať na ňom niektoré piesne, a šlo to. Lemjak prikyvoval hlavou na znak spokojnosti a Johanka v mysli tešila sa, že majú hudobníka v dome.
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#1" name="ftn.1">
        1
       </a>
       ]
      </sup>
      názov pre češtinu 15. storočia. Je to jazyk, ktorým bola napísaná Kralická biblia. Dodnes sa používa ako bohoslužobná reč u evanjelikov
     </p>
    </div>
    <div class="footnote">
     <p>
      <sup>
       [
       <a class="para" href="#2" name="ftn.2">
        2
       </a>
       ]
      </sup>
      pobočky väčšej evanjelickej obce
     </p>
    </div>
    <div class="footnote">
     <p>
      <sup>
       [
       <a class="para" href="#3" name="ftn.3">
        3
       </a>
       ]
      </sup>
      <span class="emphasis">
       <em>
        seniorát
       </em>
      </span>
      - evanjelická cirkevná oblasť, ktorá podlieha kňazovi s hodnosťou seniora
     </p>
    </div>
    <div class="footnote">
     <p>
      <sup>
       [
       <a class="para" href="#4" name="ftn.4">
        4
       </a>
       ]
      </sup>
      <span class="emphasis">
       <em>
        Palóci
       </em>
      </span>
      - maďarský kmeň, hovoriaci odlišným nárečím (bývalí Polovci)
     </p>
    </div>
    <div class="footnote">
     <p>
      <sup>
       [
       <a class="para" href="#5" name="ftn.5">
        5
       </a>
       ]
      </sup>
      <span class="emphasis">
       <em>
        mendík
       </em>
      </span>
      - (zastaralé), chudobný žiak, v evanjelickej cirkvi služobný pomocník kňaza
     </p>
    </div>
    <div class="footnote">
     <p>
      <sup>
       [
       <a class="para" href="#6" name="ftn.6">
        6
       </a>
       ]
      </sup>
      pazderie
     </p>
    </div>
    <div class="footnote">
     <p>
      <sup>
       [
       <a class="para" href="#7" name="ftn.7">
        7
       </a>
       ]
      </sup>
      <span class="emphasis">
       <em>
        pôločka
       </em>
      </span>
      - plátená alebo batistová šatka na zavitie hlavy, časť čepca dedinských žien
     </p>
    </div>
    <div class="footnote">
     <p>
      <sup>
       [
       <a class="para" href="#8" name="ftn.8">
        8
       </a>
       ]
      </sup>
      viazanice ľanu
     </p>
    </div>
    <div class="footnote">
     <p>
      <sup>
       [
       <a class="para" href="#9" name="ftn.9">
        9
       </a>
       ]
      </sup>
      tu spachtoška
     </p>
    </div>
    <div class="footnote">
     <p>
      <sup>
       [
       <a class="para" href="#10" name="ftn.10">
        10
       </a>
       ]
      </sup>
      v dlhom plášti bez rukávov
     </p>
    </div>
    <div class="footnote">
     <p>
      <sup>
       [
       <a class="para" href="#11" name="ftn.11">
        11
       </a>
       ]
      </sup>
      <span class="emphasis">
       <em>
        širica
       </em>
      </span>
      - široký, skoro až po pás dlhý kabát z hrubého súkna s golierom, vzadu siahajúcim po pás
     </p>
    </div>
    <div class="footnote">
     <p>
      <sup>
       [
       <a class="para" href="#12" name="ftn.12">
        12
       </a>
       ]
      </sup>
      <span class="emphasis">
       <em>
        preparandia
       </em>
      </span>
      - (lat.) učiteľský stav
     </p>
    </div>
    <div class="footnote">
     <p>
      <sup>
       [
       <a class="para" href="#13" name="ftn.13">
        13
       </a>
       ]
      </sup>
      <span class="emphasis">
       <em>
        perkál
       </em>
      </span>
      - hustá, veľmi jemná bavlnená tkanina. Používa sa väčšinou na bielizeň
     </p>
    </div>
    <div class="footnote">
     <p>
      <sup>
       [
       <a class="para" href="#14" name="ftn.14">
        14
       </a>
       ]
      </sup>
      <span class="emphasis">
       <em>
        panslavizmus
       </em>
      </span>
      - nacionalistické heslo, ktoré zakrývalo imperialistické snahy ruského cárizmu; stúpenci panslavizmu chceli zjednotiť slovanské národy na čele s Ruskom. Slovenský panslavizmus vychádzal z predpokladu, že slovenský národ sa nemôže oslobodiť spod rakúsko-uhorského útlaku vlastnými silami. Panslávi sa pasívne spoliehali na pomoc Ruska. Najvýznačnejším predstaviteľom u nás bol Vajanský. V tých časoch však za panslávov označovali všetkých národovcov.
     </p>
    </div>
    <div class="footnote">
     <p>
      <sup>
       [
       <a class="para" href="#15" name="ftn.15">
        15
       </a>
       ]
      </sup>
      <span class="emphasis">
       <em>
        pozitúra
       </em>
      </span>
      - tu vo význame pozícia
     </p>
    </div>
    <div class="footnote">
     <p>
      <sup>
       [
       <a class="para" href="#16" name="ftn.16">
        16
       </a>
       ]
      </sup>
      znepokojovať sa
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="ii">
       </a>
       II
      </h2>
     </div>
    </div>
   </div>
   <p>
    O dva mesiace po svojom príchode Mikuš písal priateľovi Zárubskému do rodného kraja medziiným:
   </p>
   <p>
    <span class="emphasis">
     <em>
      Už úplne zdomácnel som na tomto štvrtom mieste svojho pomocníkovania; človek i v tom privykaní na nových miestach nadobudne si prax. Domácnosť, do ktorej som sa dostal, je tichá, jednotvárna, ani ju deti neobživujú. Sú len rodičia s dorastenou dcérou, syn je už niekoľko rokov farárom v Peškove, odkiaľ som jeho odporúčaním sem prišiel.
     </em>
    </span>
   </p>
   <p>
    <span class="emphasis">
     <em>
      Môj principál je človek chorľavý, preto často mrzutý a svojhlavý, ale jeho svojhlavosť vychodí viac na dobrú, než na zlú stránku, lebo nie za vrtochy, lež za svoje čestné presvedčenie zasadzuje sa ňou. Bol som svedkom výjavu, ktorý ukázal mi ho v pravom svetle a upevnil vo mne úctu k nemu. Keby všade bolo takých učiteľov, kde Vrankayovci farárujú, nebál by som sa spotvorenia nášho ľudu!
     </em>
    </span>
   </p>
   <p>
    <span class="emphasis">
     <em>
      Predtým počul som ho opisovať ako skupáňa a domáceho tyrana; ale to sa preháňalo. Ja nemám príčiny na nespokojnosť a som presvedčený, že do konca v pokoji vyjdem s ním. Myslím o ňom, že je sporivý hospodár, i svoj plat neúprosne vyberá si od cirkevníkov; no ničoho takého, čo by na hrabivosť poukazovalo, nepobadal som ani z vlastných pozorovaní, ani z rečí iných. Tyranom k svojej rodine je tiež nie. Žena a dcéra ho síce rešpektujú ako najvyššiu osobu v dome, lebo uznávajú jeho duševnú zvrchovanosť a pre jeho chorľavosť šetrne i pozorne zaobchodia s ním. Ale nešťastnou necíti sa preto jeho žena, a dcéra lipne k nemu s takou vrúcnou detinskou oddanosťou, že už to samé ho odporúča. Že ju otec tiež veľmi rád má, je isté, ale prieči sa mu dávať jej svoju lásku najavo; ona však i tak vyciťuje ju svojím čujným srdcom. Matka síce medziiným posťažovala sa mi, že otec málo radosti dopraje dcére; nerád ju vodí do sveta, nerád dá jej na nové šaty atp., no mne sa zdá, že dcéra sama málo je toho žiadostivá. Ona je jemnocitná mladá deva, asi osemnásťročná, zjavne však nachodiaca sa ešte v štádiu vývinu ako telesného, tak duševného. Na prvý pohľad povedalo by sa na ňu: dedinská husička! — ale mne sa vidí, že je niečo viac na nej. Je aj pekného zovňajšku, ale čo ju vlastne pôvabnou robí, je čistota srdca, vyrážajúca sa v jej skutkoch a slovách, i v pozore očú. Čou zásluhou je taká, neviem rozoznať — isteže zhora jej je to dané. Otec je priprísny a suchý, no nie bez hlbšieho podkladu; matka je pripovoľná a vôbec nie vychovávateľka, hoc ináč v svojom spôsobe rozumná a dobrosrdečná žena. Po nej zdedila Johanka krátkosť, trpezlivosť a pracovitosť. V ostatnom, myslím, že aspoň za detinstva jej brat mal na ňu najväčší vplyv, lebo ho často a s láskou spomína a veľmi si ho váži. Aj o všetkých ľuďoch má dobrú mienku a svet vidí krásnym. Prial by som jej, aby z tých pekných predstáv nebola niekedy nemilosrdne vyburcovaná. No také prírody ťažko uveria v nepeknosť a zlobu, podľa toho, že „čistému je všetko čistým“. Toto tiché dedinské zákutie, chrániace ju do ruchu sveta, tiež má zásluhu na jej nenarušenej, nežnej povahe.
     </em>
    </span>
   </p>
   <p>
    <span class="emphasis">
     <em>
      Ešte jednu jej schopnosť pripomeniem: spieva veľmi pekne ľudové piesne. Jej hlas síce nevyniká silou a cvičenosťou, ale neha, nádych vrúcnosti je v ňom — neodolateľne dotýka sa srdca i pri nepatrnom nápeve. Škoda, že je hudobne nie cvičená.
     </em>
    </span>
   </p>
   <p>
    <span class="emphasis">
     <em>
      Mimo školy pomocníkujem i v kostole, a to v posledné časy nielen pri organe, lež i na kancli. Čo riekneš takému povýšeniu? Musím sa priznať, že po prvý raz chúlostivo mal som sa do toho — ale išlo dobre. Čo bolo robiť? Môj principál
      <sup>
       [
       <a class="footnote" href="#ftn.17" name="17">
        17
       </a>
       ]
      </sup>
      , ktorý povinný je kázať každú tretiu nedeľu, keď farár odbavuje na fílii služby božie, dostal k svojmu riadnemu kašľu ešte mimoriadny a veľký, ťažko mu bolo dýchať, nieto hovoriť — neostávalo mi teda iného, ako zastúpiť ho v tej povinnosti. I teraz cez sviatky dostane sa mi z nej. Ja, pravda, kázal som v čistej slovenčine a nie v bibličtine; na to Čierničania pokrúcali hlavou, zdalo sa im to menej posvätným. Ale pozorne počúvali — privykli by. Napokon predsa museli by sami zbadať, že je to dôstojnejšia reč, než tá, ktorou farár traktúva
      <sup>
       [
       <a class="footnote" href="#ftn.18" name="18">
        18
       </a>
       ]
      </sup>
      ich z kancľa.
     </em>
    </span>
   </p>
   <p>
    <span class="emphasis">
     <em>
      Moje organovanie vzbudilo pozornosť Vrankayho, oslovil ma, aby som učil jeho dcérku hrať na klavír. Tak teda dva razy do týždňa chodím ta, mám príležitosť poznať tú ľudu odcudzenú farskú domácnosť. Po prvé razy divno som sa tam cítil, tá cudzota mrazne zavieva na človeka. Teraz sme sa už trochu spriatelili. Oni nie sú zlí, ale to sa nedá zabudnúť, že nie sú tým, čím by mali byť: priepasť medzi nimi a nami nedá sa zakryť. Ťažko je to pochopiť, ako človek, ktorý zrodený je uprostred tohto ľudu a mal by ho znať, môže si priať jeho pomaďarčenie. Kde podel svedomie a rozum? Lebo keď ľud slovenský mal by sa pomadarčiť, ako si oni prajú, v tom procese zanikli by jeho pôvodné duševné bohatstvá - ktoré proti „kultúre“ na zámenu podávanej sú ako čistý živý zdroj proti umelému nechutnému vodovodu — lebo tie nerozlučné sú s jeho rečou, ako duša s telom, ako vôňa a farba s kvetom. A kto zná tie bohatstvá, alebo aspoň tuší, ako môže pracovať na ich vyhubení? — Avšak Vrankay a jemu podobní nechcú ich znať, odcudzení sú ľudu, odvracajú sa od neho.
     </em>
    </span>
   </p>
   <p>
    <span class="emphasis">
     <em>
      Vrankay je ostatne nie z tých naozaj nebezpečných, hoci — alebo práve, že pri ňom ľud je na seba ponechaný. Snahy má síce neprajné, ale je pripohodlný, s ich uskutočňovaním nechce sa namáhať. Sú horší od neho, ktorí fraternizujú
      <sup>
       [
       <a class="footnote" href="#ftn.19" name="19">
        19
       </a>
       ]
      </sup>
      s ľudom a tak záhubne vplývajú naň. Ani tí ho síce nepomadarčia, ale mu dušu otravujú. Že nehrozia sa následkov svojho účinkovania, je práve dôkazom znemravňujúcej moci odpadlíctva. Oni nestarajú sa, ako zodpovedia pred bohom a svedomím svoje hriechy, páchané na tomto dobrom, nadanom ľude.
     </em>
    </span>
   </p>
   <p>
    <span class="emphasis">
     <em>
      Ja s ním, s tunajším ľudom totižto, ponáhľam sa obznamovať, lebo tých niekoľko mesiacov školského roku chytro prejde. Chodím do domov, kde majú školopovinné deti, a ľudia sú mi vďační. Niekedy sa stalo, že matky z ulice volali ma dnu; niektoré z nich napodiv dobre chápu, čím som, alebo čím snažím sa byť ich deťom. Matky sú i tu veľkým činiteľom pri vychovávaní pokolení ¦ keby sme im len mohli poskytnúť lepšej pripravenosti na to! Medziiným tu ženy vynikajú i tým, že pálené nepijú. Ktorá by pila, bola by nielen opovrhovaná, ale takrečeno vylúčená spomedzi všetkých ostatných. To má za následok, že tu národ vôbec menej je zmorený pijanstvom, než v našich horných krajoch, čo zasa má veľký význam pre duševný i telesný ráz tunajšieho ľudu.
     </em>
    </span>
   </p>
   <p>
    <span class="emphasis">
     <em>
      Chlapi sú hodní, silní, ohební. Keď si on stiahne boky širokým remenným opaskom, dosť poľahky vyhodí si na plece ťažké vrece s obilím. A to nie raz, ale mnoho ráz jedno za druhým. Díval som sa u kurátora
      <sup>
       [
       <a class="footnote" href="#ftn.20" name="20">
        20
       </a>
       ]
      </sup>
      , ako traja chlapi odnosili celú viatku
      <sup>
       [
       <a class="footnote" href="#ftn.21" name="21">
        21
       </a>
       ]
      </sup>
      pšenice z obďalečného humna do sypárne. Tak húpavo ¦ pružne kráčali pod tou ťarchou, akoby to ozaj len pre bravúru robili.
     </em>
    </span>
   </p>
   <p>
    <span class="emphasis">
     <em>
      U žien vidieť milé, dosť pekné tváre; chyba je však, že primladé sa vydávajú ¦ často i pätnásťročné — a potom skoro starnú. Sú vľúdne, vďačné, dôverčivé, keď vidia úprimnosť, hoc ináč tu veľmi zakorenená je nedôvera proti všetkým „kabátošom
      <sup>
       [
       <a class="footnote" href="#ftn.22" name="22">
        22
       </a>
       ]
      </sup>
      “. Bez príčiny to asi nebude.
     </em>
    </span>
   </p>
   <p>
    <span class="emphasis">
     <em>
      Chlapci ťažšie dajú sa nakloniť, vážne si počínajú, ale dobrému slovu sú dostupní. Pri mládencoch mnoho zurvalstva a bujnej prekypujúcej sily. Stáva sa, že dopustia sa i odvážnej krádeže, z bujnosti, z bravúry, nie pre lakomosť alebo z núdze. O takých príbehoch dala by sa napísať veľmi pestrá kapitola. Vcelku je tu ľud bystrý, vtipný, nadaný samorastlým duchom, schopný duševného povznesenia. Na prirodzených základoch, ktoré sú v ňom, stavať ďalej bolo by pravou úlohou povolaných ľudí. Mnoho dobrého dalo by sa vykonať s naším ľudom, keby sme len všetci chceli opravdovo zaoberať sa ním, ktorí medzi ním žijeme! Kňazi, učitelia, keby len ozaj chceli, vždy našli by cestu k srdcu ľudu, a odtiaľ potom bolo by im možno pestovať jeho pekné stránky.
     </em>
    </span>
   </p>
   <p>
    <span class="emphasis">
     <em>
      I reč tunajšia je zvláštna z viacerých ohľadov. Mám zbierku niektorých slov a zvratov, akých posiaľ inde nebol som počul.
     </em>
    </span>
   </p>
   <p>
    <span class="emphasis">
     <em>
      Ale priemyselný, prakticky podnikavý nie je tento ľud. Čoho mu rodná pôda nepodá, radšej sa zriekne, než by sa mal poobzerať za tým v širšom svete. Čierničanovi je susedná dedina málo známa, tretia alebo štvrtá mu je už cudzím ďalekým svetom. Ked dievča vydáva sa do susednej dediny, narieka zúfalo, akoby za more ísť malo. Táto zatvorenosť v úzkom kruhu je mu prekážkou ku hmotnému zvelebeniu, ale z druhej strany je hrádzou proti cudzote, chrániacou starý, svojský mrav.
     </em>
    </span>
   </p>
   <p>
    <span class="emphasis">
     <em>
      Ostatne tento opis neplatí o celom rozsiahlom kraji; tu za každým vrchom nájdeš odchýlky v ráze ľudu. Dlho musel by som pomocníkovať po všetkých kútoch, keby som ich všetky chcel poznať. Neďaleko od Čierníc je skupina dedín, ktorých obyvateľstvo pochodí vraj priamo od husitských vysťahovalcov. Tí inak líšia sa od korenného obyvateľstva povahou, krojom i rečou, než líši sa korenné obyvateľstvo medzi sebou. Tiež nie sú ďaleko dediny, v ktorých ľud je zámožnejší a hrdší; však i bujnejší a svetáči sa: zanecháva staré mravy. A ešte dolu nižšie, kde už vína sa rodia, je vraj ťažko poznať, že je to toho samého koreňa ľud, čo tento náš vrchovský. No tento sa mne tak ľúbi, že neváhal by som sa osadiť uprostred neho.
     </em>
    </span>
   </p>
   <p>
    <span class="emphasis">
     <em>
      Isté je, že tento kraj v každom ohľade poskytuje mnoho látky pre dotyčných bádateľov a že malo by sa obrátiť naň viac pozornosti.
     </em>
    </span>
   </p>
   <p>
    <span class="emphasis">
     <em>
      Toľko v liste.
     </em>
    </span>
   </p>
   <p>
    * * *
   </p>
   <p>
    V čiernickej škole medzitým plynuli dni obvyklým, jednotvárnym spôsobom. Vo dne šiel každý za svojou prácou, večer zhromaždili sa všetci okolo starootcovského, tmavozájdeného stola v izbe. Len pán domu nešiel za prácou, temer celé dni presedel vo svojom stolci pri peci, zavše pokutajúc do nej a priložiac zo dve polienka. Najviac čítal pritom noviny, ktorých teraz viacero chodilo do domu pre Mikuša, keď práve cestou na neprajných poštách skazu nevzali. Záduch Lemjakov so studeným počasím bol síce väčší, ale ináč nemal ešte takejto pokojnej zimy, odkedy sa pamätá. Bol sprostený všetkých úradných povinností. A Mikuš stačil vykonať všetko, nikdy nebolo vidieť, že mu je toho primnoho. Školu i chrám odbavuje, ešte i pohreby. Sám bol sa ponúkol, ked raz v studený veterný deň mal byť pohreb, a odvtedy priberie sa ku každému, akoby to ináč ani nemohlo byť. No pritom i požíva priazeň Lemjaka, akou od neho sotva kto iný mohol by sa pochlúbiť. Nie že by mu vari očividome dával najavo svoju náklonnosť ¦ to nie je jeho spôsob — ale nerobí mu v ničom prekážky, odobruje všetko počínanie Mikušovo i tam, kde nezrovnáva sa s jeho starozavedenými spôsobmi, — vôbec rešpektuje ho vo všetkom. Žena jeho nevie sa prenadiviť, že našiel sa človek, ktorý samovládnej hlave rodiny tak imponuje; Johanke nie je to taká divná vec, ona dobre chápe, že pri Mikušovom držaní sa nemôže to byť inak.
   </p>
   <p>
    — Rozmaznem sa pri ňom — rozmaznem; akože to bude nabudúce? — hovorieval Lemjak sám sebe, keď niekedy robil si výčitky, že sa odtiahol od práce.
   </p>
   <p>
    Matka a dcéra cez večery pilno pradú, prvá na kolovrátku, druhá na praslici; tenké vlhké nite chutne sa vyťahujú z povesnových kúdelí.
   </p>
   <p>
    Najprv, pravda, musí si Johanka odbaviť u Mikuša mluvnično-pravopisnú úlohu zo slovenskej reči, on i ona berú to celkom vážne; otec nachodí to v poriadku, a keď otec odobruje, matke nepríde na rozum povedať zazlievajúceho slova, hoci myslí, že by bez toho „učenia“ i mohlo byť. Teraz Mikuš už málo potrebuje opravovať na Johankiných písaných úlohách — pomaly môžu vystať.
   </p>
   <p>
    Keď úloha je skončená, Mikuš ide niekedy preč, do mlyna, alebo inam, kam dohovoril sa s niektorými, ktorým chodí zo dva razy do týždňa noviny predčitovať. To sú tie otupnejšie večery pre Johanku. Vtedy nepohnuto sedí pri svojom pradení, ale myšlienky snujú sa ozávod s ľanovou niťou — lenže myšlienky nie sú také hladké a súvislé. Ony ako na krídlach lietajú z predmetu na predmet a bavia sa rady len pri samých pekných predstavách, ktoré však sú nepodstatné a premenlivé ako biele obláčiky na letnom nebi. Pradenie je práca, ktorá neprikúva pozornosť na seba, ale dáva mysli voľnosť, preto pri pradení hovie si myseľ vo voľných poletoch. Koľko dúm, pekných i zlých nasnovalo sa pri pradení v ženských hlavách! Preto i poézia tak rada zaoberá sa pradúcimi ženami.
   </p>
   <p>
    Johanka tejto zimy s veľkou chuťou oddala sa do tej práce. Sledovala pritom svoje dumy a niekedy nepovedome sa usmiala, ako dieťa zo sna.
   </p>
   <p>
    — Vy ste zamilovaná do svojej práce, — riekol jej raz Mikuš.
   </p>
   <p>
    — Prečo? — pozastavila sa, vytrhnúc sa z myšlienok, ktoré, kto zná, kde boli lietali.
   </p>
   <p>
    — Cele pohružuje sa do nej, ani nezdvihnete očú od nej.
   </p>
   <p>
    Johanka sa trochu začervenala, či pre myšlienky, z ktorých ju vyrušil, a či preto, že vôbec venoval jej pozornosť, lebo sa stalo zriedka, že by ju oslovil, ak nebola zrejmá potreba toho.
   </p>
   <p>
    — Ako by z chuti nepriadla — veď to bude všetko pre ňu, — vetila matka miesto nej.
   </p>
   <p>
    — Ale na to som ja veru nemyslela, — zahovárala ona, spustiac zrazu ruky do lona, nemilo dotknutá matkiným vývodom. — Ja rada pradiem len preto, že tá práca sama v sebe mi je príjemná.
   </p>
   <p>
    - Ak zdraviu neslúži, — nadhodil Mikuš.
   </p>
   <p>
    - No, veď to celú zimu nepotrvá, — vyhovára matka.
   </p>
   <p>
    Týmto Johanke trochu bola pokazená chuť do pradenia, aspoň na ten večer.
   </p>
   <p>
    Najmilšie večery boli jej tie, v ktoré Mikuš zostal v ich izbe a čítaval im nahlas niečo zábavné alebo poučné. Romány Lemjak nenávidel, ani dcére ich nedovolil čítať, keby si ich aj bola chcela niekde zaopatriť. I o menších ľúbostných povestiach, ktoré v bežných časopisoch sú uverejňované, vyslovoval sa nepriaznivo, čo však Johanka nechápala. Jej mnohé sa páčili. Ale zo všetkého najmilšie boli jej predsa básne. Posledne čítaval Mikuš Sládkoviča. Ona už bola ho čítala, ale priznávala sa, že omnoho lepšie mu rozumie, ked ho Mikuš číta. Mnohé krásy objavili sa jej, ktoré predtým nespozorovala. Pri miestach zvlášť dojímavých prestala i priasť a, zatajac dych, dívala sa na čitateľa, sajúc každé slovo do seba. On to vedel, hoci na ňu nepozrel. Len málo prečítalo sa naraz, aby sa jednotlivé dojmy nestratili. Pri
    <span class="emphasis">
     <em>
      Detvanovi
     </em>
    </span>
    cítila sa Johanka doma, tam všetko dýchalo svojstvom; to bol jej známy svet, po akom rozhliadala sa, odkedy žila — lenže zobrazený v čarovnom svetle poézie.
    <span class="emphasis">
     <em>
      Milicou
     </em>
    </span>
    uchvátená bola jej fantázia, až do sna vkrádala sa jej nežná zajatá, vernoľúbiaca Srbka.
    <span class="emphasis">
     <em>
      Marínu
     </em>
    </span>
    čítali naposledok, a pri tom čítaní Johanka často zastavila prácu v sebazabúdajúcom načúvaní. Tie „sladké túžby, túžby po kráse“ nachodili ozvenu v jej duši, oči sa rozsvietili, líca vzplanuli. Už otec s Mikušom dávno chladnokrvne rokovali o básni, aká je, a čo sa jej kedy vytýkalo, a ona s rozohriatou mysľou ešte kochala sa na slastných obrazoch, koľko ráz ani usnúť nemohla pre ne.
   </p>
   <p>
    Tak míňali sa časy v dedinskej jednotvárnosti a nik nežaloval sa na nudu. Ani Mikuš jej necítil, bol by si vedel poradiť ešte i s viac časom; niekedy bol by ho i potreboval.
   </p>
   <p>
    Prešiel advent, minuli sa i vianočné sviatky bez zvláštnych udalostí. V Štedrý večer po celej dedine ozýval sa spev detí popod obloky: „ — v mestečku Betleme — v jesličkách na slame — leží malé pacholátko na zime“, v rozličných stupniciach. Znelo to radostne a víťazoslávne. Ráno na „Božie narodzenia“ zasa chodili „vinšovať“. Roznášanie oblátok v Čierniciach už vyšlo z úžitku, o to deti majú menej radosti pred sviatkami.
   </p>
   <p>
    Mikuš i v Štedrý večer šiel ponavštevovať niektoré domy a Lemjakovej počalo to byť už povážlivým, že on pomaly radšej bude sa baviť kadekde po sedliackych domoch než doma v škole.
   </p>
   <p>
    — Daj mu ty pokoj; on vie, čo robí, teba to nemá čo mrzieť! — odvrával muž na jej zazlievajúce poznámky.
   </p>
   <p>
    Aj Johanka, hoci ju netešilo, keď odchodil z domu, hneď ho zastala:
   </p>
   <p>
    — On chce vidieť, aké sú tu obyčaje v tento večer, práve preto teraz išiel. Ja som videla v jeho izbe zápisky o tom.
   </p>
   <p>
    — To je divný mladý človek, že vždy na takéto veci myslí, a nie na svoju zábavu, — uvažovala Lemjaková.
   </p>
   <p>
    — Za to zasluhuje pochvalu, a nie hanu, — hovoril jej muž.
   </p>
   <p>
    Johanka dostala ako vianočný dar pekný zimný kabát i s príslušným mufom; aby to vraj bolo také, čo naozaj osoh dá, a nie akási márna vec. Tým márnym vianočným darčekom Lemjak nebol priateľom.
   </p>
   <p>
    Na druhý deň v kostole všetci ľudia, najmä však ženy, povšimli si Johankinho nového kabáta. Keď išla s matkou z kostola, pridružili sa im niektoré zo žien, chytali súkno kabáta do prstov, obdivovali, chválili a dozvedali sa na cenu, nad ktorej výškou potom hlavami pokrúcali.
   </p>
   <p>
    — Za e’nu hábu teľko peňazí! — zatracujúco poznamenala jedna z nich, keď už boli sa odlúčili od pani rechtorky.
   </p>
   <p>
    — Kod ’ej spôsobia, spôsobia jej dobrô. To jej akiste bude aj do vydaju, — na to druhá. — Majú iba lem tú e’nu diovku, a peňazí dos’ — môžu jej kupovati.
   </p>
   <p>
    Udalosť najhodnejšia zaznamenania cez sviatky bola tá, že Lemjakovci v druhý sviatok popoludní vybrali sa na sanici do Rankovej k svojim kmotrom. Po prvý raz od príchodu Mikušovho stalo sa, že vyšli z Čierníc; návšteva bola už dávnejšie dohovorená. Ale Lemjak nechcel si pokaziť trochu upokojené zdravie, nuž nešiel. Zobral sa miesto neho Mikuš.
   </p>
   <p>
    Sused, gazda Pavčok, hneď po obede prišiel zapriahnuť svoje dobre opatrované sedliacke kone, ktoré sám poháňaval, do pána rechtorových saní. Pripevnil im aj po drobnom ostrozvučnom spiežovci pod krky, aby na sanici nešli „na hlucho“. Pán rechtor nejeden raz pomohli mu tu grošom, tu dobrou radou, preto i on „povážil“ ich, keď mohol a keď bola toho potreba. I teraz vďačne podvolil sa zaviezť pani rechtorku do Rankovej, kone i tak nič nezmeškajú a jeho tam ešte pohostia.
   </p>
   <p>
    Okolo Čierníc hore-dolu vŕškami sú mrcha cesty, kamenisté, vymyté. Ale teraz nastala dobrá sanica, sneh vyrovnal cestu, sane kĺzali sa ani po masle a máločo vyše hodiny boli v Rankovej, kam v lete ide sa za dobré dve hodiny. Ranková leží neďaleko Hradičia, najbližšieho na okolí mestečka. Báťa Pavčok, bičom ukazujúc, vysvetľoval pri ňom sediacemu Mikušovi polohu kraja, celou cestou mali sa čo zhovárať. Na kuse šli horou, keď z nej vyšli, videli zďaleka Rankovú a Hradičie.
   </p>
   <p>
    Priateľský kruh Lemjakovcov bol úzky, žili veľmi utiahnuto, pre čo od mnohých boli považovaní za pyšných alebo skúpych. Ale do Rankovej chodievali viac ráz do roka, lebo tam priatelili sa i s farárovcami i s rechtorovcami. S prvšími boli v rodine, lebo mladý Lemjak v Peškove mal za ženu staršiu dcéru pána farára Riečana z Rankovej; s učiteľom Burnom zas boli v kmotrovstve, Burnovci sú krstní rodičia deťom Lemjakovým. Dnes návšteva nasledovala do školy. Keď ta došli, videli v školskom dvore už jedny cudzie sane. Boli úhľadné, nové; zadné sedlisko pokryté hrubým, červeno-žlto páskavým pokrovcom.
   </p>
   <p>
    — To budú iste Hutterovci z Hradičia, — hádala Lemjaková.
   </p>
   <p>
    Domáca pani vyšla privítať príchodzích — Pavčokove spiežovce oznámili až do izby ich príchod. Domáci pán bol ešte na večierni
    <sup>
     [
     <a class="footnote" href="#ftn.23" name="23">
      23
     </a>
     ]
    </sup>
    . Burnová bola nízka, okrúhlastá osoba, líca jej nadol viseli a zovňajšie kútiky malých sivých očiek tiež potiahli akosi za sebou. Keď uvítala sa s kmotrou, ktorá temer o hlavu bola vyššia od nej, natiahla sa na palce a pošepla jej tajnostne čosi do ucha, nad čím tá prišla do malého vzrušenia.
   </p>
   <p>
    Za Burnovou zjavila sa jej vnučka Anička, baculaté, asi štrnásťročné dievčatko, ktoré začervenalo sa ešte na každé oslovenie. Tiež bola temer o hlavu nižšia od štíhlej Johanky.
   </p>
   <p>
    V izbe na pohovke sedela statná, červená pani v tmavých, zamatom krášlených šatách. Mala na hodinkách ťažkú zlatú retiazku a na tučných rukách niekoľko drahých prsteňov. Veľmi priateľsky pošla oproti Lemjakovej a množstvom slov uisťovala, ako ju teší, že takto zišli sa tu spolu. Bol tu i jej syn, ktorý tiež s veľkou ľúbeznosťou mal sa okolo nových hostí. Na Mikuša obaja podívali sa s akousi napnutou zvedavosťou, keď však bol im predstavený len ako pomocný učiteľ, menej si ho všímali. Mikuš dozvedel sa, že tá pani je vdova Hutterová, kupcová z Hradičia. Ona je nevlastná sestra domáceho pána, rada príde k bratovi na dedinu, keď trochu môže sa odtrhnúť od domu a obchodu. Teraz cez sviatky, keď je sklep zatvorený, použila príležitosti a prišla na celý deň, aby mohla ísť i do kostola. Je očividome priateľská k Lemjakovej a jej syn práve tak snaží sa zaujať Johanku. Je driečny, tmavooký, červených líc, vlasy má po dvoch rovnakých okrúhlastých zuboch sčesané do čela. Oblečený je veľmi starostlivo, golier z košele pichá ho do brady a široké manžety zakrývajú mu ruky temer po prsty. Mnoho rozpráva Johanke o Hradičí, o zábave, ktorú tam hodlajú na fašiangy usporiadať, a o ktorú podľa žiadosti všetkých, i on má sa zaujať. Aj o svojom obchode rozpráva, ako mu dobre ide a ako hodlá ho zväčšiť. Johanku to nezaujíma, nevie mu na to všetko čo povedať; bez porozumenia prezuní tá záplava slov popri jej ušiach a ona necíti sa pritom dobre. No on to nevidí, je veľmi spokojný so svojím konverzačným talentom a neustáva rozprávať. Anička, ktorá im stojí za chrbtom, obdivuje svojho ujca.
   </p>
   <p>
    Mikuš prezerá akési staré, veľkým švabachom tlačené knihy, umiestené na poličke pri stene.
   </p>
   <p>
    Lemjaková s Hutterovou sedia na pohovke a zhovárajú sa. Domáca pani prišla zvonku dnu, pridružila sa k priateľkám a, významne pomihajúc na ne, upozornila ich, ako sa im deti, Johanka totižto a mladý Hutter, „dobre“ spolu bavia. Matky sa trochu pousmiali, ale opatrne zdržali sa všetkých poznámok.
   </p>
   <p>
    O chvíľu prišiel domáci pán z kostola. Veľmi sa rozhorčil na kmotra, že tiež neprišiel, nechcejúc uznať platnosť výhovorky o jeho chorobe.
   </p>
   <p>
    — Keď teraz má takéhoto pomocníka, — kričal, tľapkajúc Mikuša po pleci, — môže byť zdravý! Počul som, počul — kmotor je teraz veľký pán. No mal si on už dávno tak pomôcť!
   </p>
   <p>
    Burna bol vysokej chudej postavy a mal veľmi silný hlas. Svojho kmotra Lemjaka veľmi si vážil, bol hrdý na jeho priateľstvo a svoje prejavoval mu okázalým spôsobom.
   </p>
   <p>
    Pozdejšie prišli i páni farárovci s dcérkou Irenkou — tu fara so školou nažívali v dobrej zhode. Pán farár Riečan svojím priateľským spôsobom pozdravil sa so všetkými a sadol si k Mikušovi, ktorého už raz nakrátko bol videl v Peškove u svojho zaťa. Mal tvár do hladka vyholenú až na venček brady okolo spodnej čeľuste, nad čelom mal plešinku, ktorú zakrýval si dlhšími, do hladka priťapkanými vlasmi.
   </p>
   <p>
    Jeho žena bola šťúpla, počerná, švitorná pani, snažiaca sa uspokojiť každého svojou vľúdnosťou. Irenka mala zdravej plete okrúhlastú tvár po otcovi, ale tmavé oči v nej po matke. Aj pohyblivosť matkinu zdedila.
   </p>
   <p>
    Riečanová robila námietky Lemjakovej, že nezosadla u nich vo fare. Proti tomu ozvala sa Burnová a povstalo dopytovanie, ktoré však skončilo sa bez zlých následkov. Rozhovor zašiel na Peškovo, jedna stará matka dozvedala sa druhej, či je maličká Oľga už celkom zdravá. Maličká Oľga bola prvým vnúčaťom i Riečanovcov i Lemjakovcov. Hutterka tiež rozprávala o maličkom chlapčekovi svojej vydatej dcéry.
   </p>
   <p>
    Johanka umkla Hutterovi a združila sa s Irenkou, s ktorou mnoho mali si čo povedať. Vlastne rozprávala len Irenka, Johanka viac počúvala; ona málo bola navyknutá spoločnosti, preto nepočínala si smelo v nej. Irenka bola omnoho vybrúsenejšia; Johanka podivila sa, ako ona vedela odpovedať na všetky Hutterove reči, tu s porozumením, tu prekáravo a tu i tu aj s istým dobrodušným posmeškom. On teraz medzi obidve „kišasonky
    <sup>
     [
     <a class="footnote" href="#ftn.24" name="24">
      24
     </a>
     ]
    </sup>
    “ delil svoju pozornosť, aby ani jednu z nich neukrivdil; ale odpovedala na ňu iba Irenka. A vedľa toho stačila ešte rozprávať Johanke o svojich nových šatách, ktoré si nedávno ušila, o krásnej vzorke, ktorú teraz začala vyšívať na paplónovú obliečku, a o mnohom podobnom.
   </p>
   <p>
    — Poďme na chvíľu k nám, poukazujem ti to, — navrhla, a Johanka veľmi ochotne zvolila.
   </p>
   <p>
    — Keby len Hutterovci neboli tu, lepšie by sme sa cítili bez nich, — hovorila cestou Irenke.
   </p>
   <p>
    Tá, nesúhlasiac, potriasla hlavou.
   </p>
   <p>
    — A mne sa oni páčia. My sme zadobro s nimi, u nich kupujeme a vždy sú veľmi priateľskí k nám.
   </p>
   <p>
    — Veď i k nám sú priateľskí; práve vari preto, že tiež u nich kupujeme — aj vlastne nič nemôžem proti nim povedať: len keby sa nám on toľko neprihováral! Ja to nerada.
   </p>
   <p>
    — Ale choď, choď! Na to musíš privykať. Mne sa to zas nepáči, keď sú mladí ľudia nevľúdni. Keď som vlani bola na bále v Hradičí, takú starosť znášal o mňa, aby som sa dobre zabávala, že som mu dosiaľ povďačná. On je vôbec hodný mladý človek; ja neviem, ako sa ti môže nepáčiť.
   </p>
   <p>
    Johanka zamyslela sa nad týmto úsudkom skúsenej priateľky. Vedela, že všetci známi sú asi tejto mienky o Hutterovi, a umienila si, že i ona vynasnaží sa osvojiť si ju.
   </p>
   <p>
    Keď sa vrátili do školy, už bol stôl prikrytý. Hutter namieril sadnúť si vedľa Johanky, ona však, proti predošlému dobrému úmyslu, zľakla sa toho a potiahla Irenku za ruku, aby si k nej sadla. Potom si veľmi bláhala pre svoju opatrnosť, lebo takto bola zavarovaná od dvorenia Hutterovho počas celého dlhého olovrantu. Irenke nepadlo ťažko zhovárať sa s ním i za svoju plachú susedku.
   </p>
   <p>
    Hutterová tajnostným spôsobom rozprávala Lemjakovej, pri ktorej sedela, ako jej „Karol“ hovorí, že keď sa on bude ženiť, vezme si len tichej povahy skromnú ženu, ktorá by nebola rozmaznaná, za svetom omámená. Lemjaková nemohla ináč, ako schváliť ten rozumný úmysel.
   </p>
   <p>
    Mikuš sedel na druhej strane stola medzi pánom farárom a domácim pánom. Rokovali o veciach výučby; Riečan bol toho času dekanom
    <sup>
     [
     <a class="footnote" href="#ftn.25" name="25">
      25
     </a>
     ]
    </sup>
    , mal v tom skúsenosť a zaujímal sa o vec. Mikušove náhľady na to, ako mala by sa usporiadať výučba pre náš pospolitý ľud, ho prekvapovali; rozhovorili sa tak živo o tej otázke, že na ostatnú spoločnosť skoro zabudli. Burna nevládal s nimi veslovať, len tu i tu na príhodnom mieste zavzdychol:
   </p>
   <p>
    — Hjaja! Ťažký a nevďačný je ten náš rechtorský chlieb… Už bolo po olovrante a spoločnosť nevstávala od stola, nikomu nechcelo sa pohnúť z miesta. Panie bavili sa polohlasne, museli mať zaujímavý predmet. Najviac rozkladala pani Hutterová a pani farárka.
   </p>
   <p>
    Johanke utieknutie sa za Irenku už nič nespomohlo, lebo Hutter vstal a, skloniac sa ponad stoličku, prihováral sa jej od chrbta. Čo najsnažnejšie prehováral obidve priateľky, aby svojou prítomnosťou ozdobili zamýšľanú v Hradičí zábavu, a bol hotový poskytnúť všetky možné garancie, že budú sa zabávať výtečne. Irenka odpovedala, že ony obidve chcú ísť v januári do Peškova, kde majú ostať do začiatku pôstu: že im teda pri najlepšej vôli nebude možno vyplniť jeho želanie. On horlivo uisťoval, že všetok svoj vplyv vynaloží, aby zábava odstala hneď zo začiatku mesiaca, kým ešte kišasonky budú doma — akže mu sľúbia, že zúčastnia sa na nej. Irenka by bola mala chuti, ale Johanka sa vyhovárala, že by ju jej tatuška na bál nepustil.
   </p>
   <p>
    — Ak bude treba, ja sám ho pôjdem prosiť o to, — zasadzoval sa Hutter gavaliersky. Johanka dostala strach pred uskutočnením toho a sponáhľala sa povedať naisto, že jej tatuška nedá sa prehovoriť nikomu.
   </p>
   <p>
    Domáci pán ponúkal vínom, i seba pritom neukrivdil. Ubezpečoval, že má teraz veľmi milých hostí, nevedel im ako ukázať svoju vďaku. Keď videl námahy mladého Huttera okolo Johanky, pohrozil mu prstom.
   </p>
   <p>
    — Tento môj sestrenec akosi veľmi chýli sa k tým Čierniciam, — začal ho prekárať svojím zbytočne silným hlasom. — Už sa ma aj dnes opytoval, v ktorú stranu ležia — ale ja vravím, že je do Čierníc mrcha cesta.
   </p>
   <p>
    Zasmial sa chutne svojmu vtipu a poobzeral sa po prítomných, ktorí všetci obrátili pozornosť na jeho reči.
   </p>
   <p>
    — Ale po sanici je cesta všade dobrá, — pokračoval ďalej s dobrou vôľou; — kto chce, nech skúsi!… Ale on že by rád vedieť aj to, kde je v Čierniciach škola: nuž dopýtaj sa reku však ti to dopovedia!
   </p>
   <p>
    — Ale choď — už ty len rád táraš! — karhala ho žena polo naozaj. Hutter usmieval sa pritom trochu samoľúbo, akoby asi niečo veľmi chválitebné bol počul o sebe.
   </p>
   <p>
    Johanka sedela v nesnádzach, hlavu mala sklonenú i oči sklopené, a predsa videla všetkých zraky na sebe. Nesmierne zle sa cítila, bolo jej do plaču; nebola by dbala ísť schovať sa matke do lona.
   </p>
   <p>
    — No, no, veď je to nič nie zlého, — vetil Burna na ženino karhanie. — Štrngnime si — na zdar!
   </p>
   <p>
    Zdvihol proti Hutterovi svoj pohár, ten si štrngol, ale ostatní nepovšimli si toho vyzvania. Johanka zdvihla hlavu, až keď prešiel rozhovor na inšie — výraz jej tváre nejavil potešenia. Prvý jej pohľad padol na Mikuša; ona už niekoľko ráz pozrela na neho, ale nikdy nestretla sa s jeho očami. A ona práve dnes divno zatúžila po tom. Zo dva razy videla, ako sa prihovoril obsluhujúcej Aničke, vľúdne a pokojne — a zrazu pocítila proti nej závistné hnutie.
   </p>
   <p>
    Keď Burna začal prekárať Huttera, uviazol i rozhovor medzi Riečanom a Mikušom; teraz začínali znovu, prejdúc na politické pole.
   </p>
   <p>
    — On nič nedbá o mňa — celkom nič! — zalkala Johanka v srdci. Potom začala sa sama so sebou dopytovať, aké to má divné nároky. Irenka medzitým rozprávala jej čosi ľahostajné, akoby sa nič nebolo prihodilo, ale Johanke porúchaná bola rovnováha. Začala napomínať matku, aby išli domov, lebo že tatuška prikázal, aby neboli do noci.
   </p>
   <p>
    — Ona sa nazdá, že tatuška zahynie bez nás, — vyhovárala ju matka.
   </p>
   <p>
    — Veď je to pekne, že je taká poslušná a starostlivá dcéra, — prikývla Hutterová hlavou.
   </p>
   <p>
    Že by Johanke mohli byť nemilé narážky na úmysly syna, to jeho matke ani na myseľ neprišlo. Že hneď neukázala potešenie, to bola len dievčenská zdržanlivosť — avšak trochu viac vľúdnosti mohla predsa javiť. S hrdosťou pristavili sa matkine oči na synovi, nevedela si ani predstaviť, že by on mohol byť niekde nevítaným pytačom.
   </p>
   <p>
    Hostia o chvíľu začali sa domov zberať, nedali sa dlhšie zadržať. Pri rozchode Riečanová s Lemjakovou uzniesli sa na tom určite, že keď pôjdu do Peškova, nechajú tam dcéry na dlhšie; peškovskí si to už dávno želajú.
   </p>
   <p>
    Johanka vydýchla si obľahčene, keď hutterovské sane odrazili sa na hradičskú cestu. Matka polohlasne dohovárala jej pre nevľúdne a neobratné držanie sa, stavajúc jej Irenku za príklad. Ona nebránila sa ani slovom.
   </p>
   <p>
    Mikuš dával pozor na báťu Pavčoka, ktorému prihojné častovanie v Rankovej vošlo trochu do hlavy. Hore vrchom cez horu šiel báťa pešo vedľa koní a Mikuš vzal opraty do rúk, preto Lemjaková, ktorá mala obyčaj veľmi báť sa na ceste prevrhnutia, bola teraz celkom pokojná.
   </p>
   <p>
    Keď prišli domov, Johanka šla popratať mlieko a dohoniť iné zameškané práce. Mikuš zas skoro odobral sa do svojej izby a tam dlho v zamyslení sa prechodil. Dnes nechytil sa ani do čítania ani do písania.
   </p>
   <p>
    — Neviem, čo to má znamenať: Hutterovci sa veľmi mali okolo nás, — začala Lemjaková rozprávať mužovi, keď sami ostali; — matka okolo mňa a syn okolo Johanky.
   </p>
   <p>
    Lemjak pokašlal.
   </p>
   <p>
    — Oni sa vždy pekne majú okolo nás, aj okolo všetkých svojich kupovateľov.
   </p>
   <p>
    — Ale teraz to bolo inakšie — bilo do očí. A kmotor, keď sa trocha rozveselil, robil narážky, ktoré nedali sa ináč rozumieť, ako že Hutter má úmysel uchádzať sa o našu Johanku.
   </p>
   <p>
    — Nuž kmotor, keď sa rozveselí, máva aj daromné reči, — odpovedal Lemjak krátko.
   </p>
   <p>
    — Ale Hutterka aj so synom akoby mu boli nasviedčali. Mne ona rozprávala pošepky, že mladý tohto roku do konca vyplatí sestru, a že už na každý prípad chce sa oženiť; a všeličo pritom rozprávala, čo na to poukazovalo, že pomýšľajú na Johanku.
   </p>
   <p>
    — Z toho všetkého si ešte netreba domýšľať také veci.
   </p>
   <p>
    — Veď veru pri našej Johanke aj ťažko prídeme na to; ona je ako malé dieťa! — uľavovala Lemjaková svoje mrzutosti nad dcérou. — Bola celá umučená, že Hutter mal sa okolo nej. Ustavične pchala sa za Irenku — dobre, že sa mňa neprišla chytiť za sukňu. Nesmelá je, nevie, čo má kedy povedať — a to všetko preto, že je vždy tu zahrabaná na tejto dedine! Ako kus chleba potrebno by jej bolo vidieť trochu sveta.
   </p>
   <p>
    — To je už zasa to staré vyhúdanie. Komu nepáči sa taká, aká je, nech sa neozrie o ňu.
   </p>
   <p>
    — Veď to veru ani Hutterovi nemohlo sa páčiť; ja som sa hanbila za ňu a divila som sa, že neustával byť okolo nej, keď mu poriadneho slova neodpovedala. Tam by sa veru musela inak vycvičiť, v takom dome potrebuje byť zhovornou.
   </p>
   <p>
    — Len si netreba robiť predčasných starostí!
   </p>
   <p>
    Ale Lemjaková nedala si zabrániť tie starosti; do pozdnej noci premýšľala o tom, čo sa jej dnes na premýšľanie podalo. Taký uchádzač, ako je Hutter, vo výhľade pre dcéru, nemôže byť pre matku ľahostajnou vecou.
   </p>
   <p>
    Johanka od toho dňa žila v akejsi neurčitej obave a len tým sa potešovala, že veď azda svojou nevľúdnosťou odstrašila Hutterovcov od ďalšieho postupovania — ak ozaj zamýšľali niečo.
   </p>
   <p>
    * * *
   </p>
   <p>
    Ale márna bola táto jej nádej.
   </p>
   <p>
    Na Nový rok, keď išla domov z večierne, ustrnuto zostala stáť vo dverciach brány. Naprostred dvora totižto stáli pekné sane so žlto-červeno pašovaným pokrovcom — hutterovské! Kočiš v belasej zástere vyšiel zo stajne.
   </p>
   <p>
    Už je zle — už je nešťastie tu!
   </p>
   <p>
    Mikuš, tiež z kostola idúci, našiel ju nepohnute stáť vo dverciach. Bola zblednutá a zmätene pozrela na neho. Zastal pri nej.
   </p>
   <p>
    — Čo je vám? Čo sa vám stalo? — opýtal sa náhle.
   </p>
   <p>
    — Načo tí len prišli! — sotva zrozumiteľne hlesla, pokynúc hlavou na sane.
   </p>
   <p>
    On ich až teraz spozoroval a tiež hneď poznal. I on sa zamračil.
   </p>
   <p>
    — To sa ľahko dá uhádnuť, — vetil s akousi trpkastou chladnokrvnosťou. — A prečo sa vy ľakáte? — začal zmeneným hlasom. — Akže je vaša nechuť opravdivá, máte im svojím držaním sa dať na vedomie, že nemajú sa čomu úfať — tak azda na rozhodnú otázku ani nepríde.
   </p>
   <p>
    — Ach, bože, ja som aj nedávno bola nevľúdna, a oni predsa prišli. Keby len rodičia chceli uznať že — že ja —
   </p>
   <p>
    On hľadel na ňu, chcelo sa mu opýtať sa jej, či naozaj nepraje si zblížiť sa s Hutterom; ale ona tak nešťastne a bezmocne pozerala, že nedovolil si tú otázku.
   </p>
   <p>
    — Rodičia vás iste nebudú nútiť; tu môže byť platná iba vaša vôľa — lenže musíte ju prejaviť! — povedal jej.
   </p>
   <p>
    Ona načerpala trochu posily z jeho slov. Šli spolu dnu. Ale keď zastali pred izbenými dverami, zasa začala ju opúšťať zmužilosť. Keď začula znútra Hutterov hlas, obrátila sa, akoby chcela ujsť.
   </p>
   <p>
    — Johanka, či je tak málo odvahy vo vás? — napomínal Mikuš.
   </p>
   <p>
    Ona sa začervenala, potom odhodlane pozdvihla hlavu. On otvoril pred ňou dvere.
   </p>
   <p>
    Pani Hutterová, v tých istých skvostných šatách a ozdobách, čo nedávno, sedela na pohovke už celkom rozhovorená, stíchla však na chvíľu, ako Johanka vošla. Hutter pošiel jej rýchlo oproti; ona, sotva dotknúc sa jeho podávanej ruky, ponáhľala sa pobozkať ruku pani Hutterovej, ako to nakladá dobrý mrav.
   </p>
   <p>
    — Z kostola idú, kišasonka? — prihováral sa jej mladý hosť.
   </p>
   <p>
    — Áno.
   </p>
   <p>
    — Ale či im nebola veľká zima? — dodal starostlivo.
   </p>
   <p>
    — Nie.
   </p>
   <p>
    — Mne sa také dievčence páčia, čo do kostola rady chodia, — hovorila Hutterová. — Keď som ja bola dievčaťom, aj ja som rada chodila. Aj teraz by som rada išla, ale mám mnoho roboty. Ako sa mi Adelka vydala, musím všade sama byť, nuž málokedy dostane sa mi vyjsť z domu. Ešte keby sme mali kostol v Hradičí, ale do Rankovej je priďaleko. Pravdaže, môžem si dať zapriahnuť v lete do koča, v zime do saní; no vravím: nestačím! Keď sa môj Károl ožení, potom to ľahšie pôjde: v jednu nedeľu dám sa ja vyviezť do kostola, v druhú mladí. Keď človek má spôsob, prečo by ho nepoužil?
   </p>
   <p>
    — Veru je to príjemné mať tak vždy pohodlný povoz pre svoju potrebu, — svedčila Lemjaková.
   </p>
   <p>
    — Kone jednako musíme držať, — objasňovala Hutterová; — máme niečo tých zemí na obrábanie, a potom často musíme z Lužovca od železnice tovar voziť, keď sa to v sklepe len míňa. A keď už kone držať musíme, čo by sme si neboli mali zadovážiť aj poriadnejší vozík a poriadnejšie sánky? Ja natrápim sa dosť v tom sklepe, nuž veru chcem pri tom aj niečo dobrého užiť. A mojim deťom tiež tak doprajem!
   </p>
   <p>
    — Či sa oni radi sánkujú, kišasonka? — obrátil sa Hutter k Johanke, podíduc k nej, aby zblízka mohol počuť jej odpoveď na takú dôležitú otázku.
   </p>
   <p>
    — Rada, — vetila ona, ustúpiac niekoľko krokov.
   </p>
   <p>
    — Oj, ak dovolia, hneď idem dať zapriahnuť do našich saní, a nech sa páči presánkovať sa.
   </p>
   <p>
    — Ďakujem, teraz nemôžem.
   </p>
   <p>
    — Ale, ja by som sám poháňal, a proti zime máme dobré koberce aj bundy. Ašak, mamuška?
   </p>
   <p>
    Matka prisvedčila, pozrúc na svoju drahú bundu, ktorá kožušenou podšívkou vyvrátená, ležala na posteli.
   </p>
   <p>
    — Ďakujem, nemôžem, — opakovala Johanka.
   </p>
   <p>
    Otec tiež pomohol vyhovoriť ju, dôvodiac, že nepatrilo by sa tak vyúžitkovať hostí, a krem toho že Johanka bude mať povinnosť i doma.
   </p>
   <p>
    Hutter veľmi ľutoval, že mu nazmar vyšla jeho gavalierska ochotnosť, ale zroniť sa tým nedal.
   </p>
   <p>
    — Ja čím skôr ponáhľal som sa sem, aby som kišasonku upomenul na náš nedávňajší dohovor, — obrátil sa k Johanke o chvíľu pološeptom, akoby mali medzi sebou akúsi nežnú vec, o ktorej ostatní vedieť nemusia.
   </p>
   <p>
    — Ja neviem, aký dohovor, — riekla ona, odťahujúc sa čím ďalej od neho.
   </p>
   <p>
    — Nuž o ten bál — či budeme mať šťastie môcť kišasonku na ňom uvítať?
   </p>
   <p>
    — Veď som ja hneď povedala, že ja nemôžem…
   </p>
   <p>
    — Ale pán otec to dovolí — ašak? — obrátil sa Hutter k Lemjakovi.
   </p>
   <p>
    — Musím najprv vedieť, o čo ide, — prehovoril ten, no pozor jeho nesľuboval mnoho.
   </p>
   <p>
    — Teda kišasonka ani len nič nehovorili o tom, — ťažkajúc si poznamenal Hutter a vyrozprával Lemjakovi, v čom je vec.
   </p>
   <p>
    — Na bál? — otváral ten oči. — Ja neviem, aký by to malo zmysel, aby ona išla sedieť alebo hoci tancovať do spoločnosti, s ktorou ináč neobcuje a je neznáma v nej.
   </p>
   <p>
    — Oj, ja by som sa postaral o to, aby sa kišasonka dobre zabávala a v spoločnosti obznámila! — horlivo uisťoval Hutter.
   </p>
   <p>
    — Ten ju nepustí, — rezignovane poznamenala Lemjaková k Hutterovej a posťažovala sa jej, ako otec nedopraje dcére nijakej zábavy, a ona, neborká, nerepce preto; ona ani nevie, čo je to sveta užiť.
   </p>
   <p>
    — Ak sa dobre vydá, potom si to môže vynahradiť, — potešovala Hutterová.
   </p>
   <p>
    — Dal by to pán boh! — vetila matka, — ale po vydaji prichádzajú iné starosti. Zle je to, keď otec tak nechce vedieť, čo deťom radosť robí. Len šťastie, že Johanka je pri tom spokojná.
   </p>
   <p>
    Hutter skutočne i po ďalšom vyjednávaní prepadol u otca i u dcéry so svojou žiadosťou. Zatým Johanka čím skôr hľadela sa stratiť do kuchyne, aby ušla ďalším jeho zdvorilostiam. Vyšla za ňou i matka.
   </p>
   <p>
    — Choď, moja dievka, dnes ty zabávaj hostí; ja pripravím večeru.
   </p>
   <p>
    — Ja nejdem, maminka moja: čo sa ja budem s nimi zhovárať? — sprotivila sa Johanka rozhodne, ako nikdy nebývalo jej obyčajou.
   </p>
   <p>
    Matka v podivení pozrela na ňu a nespokojne pokrútila hlavou.
   </p>
   <p>
    — Veď si už veľká, priúčajže sa zhovorčivosti. Čo si budú Hutterovci myslieť o tebe? Veď sa budem hanbiť za teba — dohovárala; ale Johanky akosi málo sa to dotklo.
   </p>
   <p>
    — Nech len oni idú dnu, maminka; ja budem variť — veď ja všetko dobre spravím.
   </p>
   <p>
    Lemjaková uvažovala. Napokon je azda ešte lepšie, keď Johanka bude variť, tú úlohu dobre vykoná, a to ju iste len pozdvihne v očiach Hutterovcov.
   </p>
   <p>
    Nastala rýchla porada, čo pripraviť na večeru; o pečienku bolo najhoršie.
   </p>
   <p>
    — Veď máme práve súce prasce! — prišlo Lemjakovej na um. — Chytro, Chrenčíčka, zakoľte jedno z nich a s Marou očistite!
   </p>
   <p>
    — Ešteže čo! Veď be si dali! — sprotivila sa Chrenčíčka. — Vohľačom prasacinu nedávajú, lebo be ušli s dlhým nosom. Či nevedia, že prasacina znamená košík?
   </p>
   <p>
    Johanka sa celá zapálila.
   </p>
   <p>
    — Netárajte, Chrenčíčka, ktože tu o vohľačoch hovorí? My nevieme o nijakých vohľačoch! — zahovárala aj pani rechtorka.
   </p>
   <p>
    Ale Chrenčíčka vedela, čo o tom myslieť, pokrúcala hlavou a odmietala od seba zodpovednosť, keď pani rechtorka, keďže jej inak neprichodilo, jednako len kázala zaklať najtučnejšie prasa.
   </p>
   <p>
    — No, nak lem počkajú, čo z toho bude — strašila ešte Johanku, keď táto očistené posolené prasa dávala do pekárne — ako oni budú banovati. Veď im je to boháč, tentoka Hutter; tej bude dobre, čo sa za neho dostane. Ľaľa…
   </p>
   <p>
    — Nehovorte mi také daromné reči! — osopila sa na ňu Johanka celá rozpálená a rozsrdená, akú ju Chrenčíčka ešte nevidela.
   </p>
   <p>
    Nehovorila teda ďalej o tomto predmete, ale s Marou významne požmurkali jedna na druhú. Johanka mlčky miesila cukrové cesto a šuľkala z neho pricničky. Jej ináč vždy dobré oči mali pritom akýsi hnevný, nevľúdny pozor.
   </p>
   <p>
    Ked prikrývala stôl, Hutter nasilu chcel jej pomáhať, a ona prešla vždy na druhú stranu, čím ďalej od neho. Mikuš všemožne snažil sa upútať ho do rozhovoru, aby odtiahol od nej nemilého jej dvoriteľa.
   </p>
   <p>
    Hutterka, hoci s celou vecnosťou rozprávala Lemjakovcom, aké neresti podstupuje s čeľaďou a s učňami, jednako uspela pozorovať každý pohyb Johankin a už nemilo začínalo sa jej dotýkať, ako tá uzavreto, ba odmietavo drží sa voči jej synovi. Bola by mu chcela dať pokyn, aby menej mal sa okolo nej, ale nemohla. No výtečná smotánková káva, ktorú Johanka priniesla, dala jej trochu pozabudnúť na skrsajúci nepokoj. Chválila ju a chválila i mladú kuchárku, pripomínajúc pri tom, kde a kedy pila dobrú a kde planú kávu.
   </p>
   <p>
    Keď však prišla červenkastá, chrumkavá prasacina na stôl, znovu zarazila sa a len akoby nasilu vzala si z nej kúsok. To zasa Lemjakovú znepokojilo, lebo prišla jej na um Chrenčíčkina výstraha. Akoby vyhovárajúc sa začala rozprávať, aká je na dedine bieda o pečienky — človek musí dať to, čo práve nájde sa v dome. Ale Hutterová, ktorá posiaľ najviac rozprávala, stávala sa zrazu mlčanlivejšou; ani veľká pozornosť Lemjakovej neprinavrátila jej predošlú dobrú vôľu, čo zasa túto strašne omínalo.
   </p>
   <p>
    ,Hľa, pravdu mala Chrenčíčka — na všetko nešťastie som ju neposlúchla!’ vytýkala si celá zúfalá.
   </p>
   <p>
    Lemjak mnoho nehovoril, ale jednako s istou vľúdnou pozornosťou držal sa voči Hutterovej, ktorú vážil si z mnohého ohľadu. Ona vo svojich rečiach prezrádzala mnoho zdravého rozumu, súcosť v praktickom živote a priamu počestnosť. „Lačnú pýchu“ nenávidela, ale na majetku si zakladala.
   </p>
   <p>
    Jej syn so svojou povrchnou ľúbeznosťou menej sa páčil Lemjakovi, no dobré jadro mohlo byť i v ňom. Obchod riadil si s oddanosťou a kupujúci ľud vedel si vraj získať i udržiavať; pritom k ľahkomyselnostiam nebol náchylný.
   </p>
   <p>
    Po večeri cítila sa Johanka zle, že nemala nijakého zaneprázdnenia, ktoré bolo by ju odtiahlo od hostí. Hutter doniesol jej stoličku k stolu, aby si sadla, že však sa dnes už dosť naustávala. Ona neposlúchla, odišla k obloku a tam začala naprávať kvetináče, hoci nebolo toho treba. Mikuš dosť usiloval sa vtiahnuť Huttera do akejsi rýchlo nadhodenej témy, ale ten mu umkol. Šiel rovno k Johanke.
   </p>
   <p>
    — Aké majú krásne kvety! Ja tiež kvety rád mám.
   </p>
   <p>
    — Škaredé sú, zle sa zimujú! — zachcelo sa jej protirečiť mu.
   </p>
   <p>
    — My ani takých nemáme — nestačíme ich opatrovať. Ale keď —
   </p>
   <p>
    Zastavil sa, chcel povedať, že keď sa ožení, potom aj u nich sa budú kvety opatrovať.
   </p>
   <p>
    — Ale keby mi kišasonka chceli dať aspoň jeden lístok na pamiatku, by som si to za veľké šťastie pokladal, — obrátil po krátkom pomlčaní.
   </p>
   <p>
    — To ja nemôžem, — odpovedala zdržanlivo, ale rozhodne.
   </p>
   <p>
    — Ale prečo? — dotieral on, domnievajúc sa, že ona len ešte chce sa dať trochu prosiť.
   </p>
   <p>
    Ona hnevno hodila na zem niekoľko suchých lístkov, ktoré bola odtrhla. Hnevalo ju, že nútil ju byť nezdvorilou, a z druhej strany žiadalo sa jej dať mu na vedomie, aké stanovisko zaujíma voči nemu.
   </p>
   <p>
    — Preto, že nechcem, lebo sa to ani nepatrí! — odvetila a sama zľakla sa svojej príkrosti.
   </p>
   <p>
    On nevedel, čo teraz — či má sa cítiť urazený a či má podvracať jej náhľad. V tú chvíľu pre obidvoch veľmi vhod ohlásila sa odo dverí slúžka Mara:
   </p>
   <p>
    — Prosím ponížene, Johanka, nakže idú dati sviečku do lampáša!
   </p>
   <p>
    Johanka sponáhľala sa von a Hutter zarazene ostal za chvíľu na mieste. Dosiaľ nijako nedal sa mýliť vo svojej dobrodušnej ubezpečenosti, ale táto odpoveď už ani jemu nezdala sa byť prekáraním. Šiel k Mikušovi, ktorý bol mu dnes najvďačnejším spoločníkom. Posťažoval sa mu, že je domáca kišasonka akejsi zlej vôle, čo u Mikuša vyvolalo malý, letmý úsmev.
   </p>
   <p>
    Hutterová zas všetko pozorovala a prichodila k presvedčeniu že tu nie je prajná pôda pre ich zámysly. Že rodičia sú ochotní, to videla, ale dievčaťu nedôverovala, hoc nemohla pochopiť ten nerozum, že ono nechytalo sa šťastia, ktoré sa mu ponúkalo. Iba ak má už druhého — myslela. Ako núkalo sa najbližšie, bola by vzala Mikuša do podozrenia; ale nijakých znakov nebolo, ktoré by boli poukazovali na akési uzrozumenie medzi ním a Johankou. A potom bolo treba len pozrieť na tých dvoch mladých ľudí: jej syn driečny, milý, ani maľovaný, a ten druhý ani nie pekný aj akýsi privážny. A k tomu majetný Hutter že by nemal prednosť pred úbohým učiteľským pomocníkom, to bolo príliš nepodobné pravde.
   </p>
   <p>
    Johanke nechcelo sa do izby a von nemala už práce. Ani len v kuchyni pobaviť sa nemohla, lebo tam sedel, po dobrej večeri pohodlne o stôl ovalený, Hutterov kočiš, od ktorého Chrenčíčka dozvedala sa o všetkých pomeroch jeho pánov. On dával odpovede, akoby do všetkého bol zasvätený.
   </p>
   <p>
    Johanka vyšla na chodbu a prechodila sa tam, až ju zima striasla. Len keby už odišli — len keby už! — bolo jej jediným pomyslením. Šlo jej i do plaču i hnevala sa. Dnes vôbec bola popudlivá — sama sa nepoznala. A keby aspoň mala sa kam utiahnuť na pokoj do samoty, že by trochu mohla k sebe prísť! Túžobne pozrela oproti na dvornú izbu.
   </p>
   <p>
    — Idem pozrieť, či mu nezabudli zakúriť, — vyhovorila sa sama pred sebou a išla ta.
   </p>
   <p>
    Tam bolo ticho, pokojne; z dveriec železnej piecky ešte svietilo žeravé uhlie. Priložila znovu naň niekoľko polien a izba sa rozsvietila. Začala sa prechodiť po nej, odísť sa jej nechcelo. Potom sadla si k stolíku, uložila naň ramená a na ramená hlavu. ,Prečo som taká rozčúlená a čoho sa bojím?’ začala seba spytovať. ,Hutter ako prišiel, tak odíde, najmä po tom, ako som sa dnes držala voči nemu. Maminka síce bude mať ťažké srdce na mňa, keď z toho nebude nič, bude horekovať, že prepásla som si šťastie: ale ja budem presvedčená, že vyhla som nešťastiu. Mne je strašnou predstava zveriť sa s Hutterom, hoci neviem, čo by som mu mala vytýkať. Ale moji rodičia ma v tom nepochopia. Čo povedať, keď ma budú pätiť, prečo som sa tak držala voči nemu?’
   </p>
   <p>
    Zasa začala sa prechodiť po izbe a obrátila premýšľanie v druhú stranu.
   </p>
   <p>
    ,Rada by som vedieť, či by sa našiel kto iný, čo by mi bol po vôli namiesto Huttera?’ predložila si otázku. Začala myslieť na toho i onoho, z bližších i ďalších známych, ale neobstál ani jeden. Zakaždým len jeden-jediný vkĺzol sa do jej predstavy, až sa zľakla. To bol ten, s ktorým žila pod jedným krovom, ktorý však nikdy ani jediným sladkým slovom ju nepokúšal. On hovoril k nej vždy len to, čo bolo potrebné a čo všetci mohli počuť. Ba zdalo sa jej, že v posledné časy menej si jej všímal než zo začiatku. A ona — ? Jej vkrádalo sa do srdca čosi neznáme; aj chcela sa mu brániť, aj nevedela ako. A teraz — teraz zbadala, že všetko bránenie, už nič nepomôže…
   </p>
   <p>
    Prudko zakryla si tvár rukami, bol to sladký záchvev, avšak i bôľny. Kamže to povedie? On o tom nič nevie, iste ani vedieť si nežiada, a ona mu to ani neprejaví…
   </p>
   <p>
    Ešte za chvíľu pobudla, kým sa trochu upokojila. Táto chvíľa samoty a sebaskúmania priniesla jej jasnejší rozhľad po otáčajúcich ju okolnostiach a určitejšie stanovisko pre budúce počiny. Už vedela, prečo nechce Huttera, a bola rada, že dala mu na vedomie svoju nechuť, akokoľvek jej ťažko padlo byť príkrou voči niekomu. Predošlá rozdráždenosť prešla, s tichou odhodlanosťou pobrala sa naspäť ku spoločnosti.
   </p>
   <p>
    Tam hostia už poberali sa domov a nechceli sa dať ďalej zadržať. Hutterová hodila chladný pohľad na Johanku, jej bočenie od spoločnosti teraz musela považovať za zjavný a schválny prejav jej nechutí voči nim. Ani Hutter nemal už odvahy zblížiť sa jej. Pri odoberaní držala sa zdvorilo, ale odmerane; toho spôsobu posiaľ ešte nebolo vídať u nej. Jej vlastný otec v zadivení zahľadel sa na ňu.
   </p>
   <p>
    — Veru neľutujeme, že sme si dopriali tento malý výlet na dobrej sanici; nám sa toho pri našom zaneprázdnení i tak málokedy dostane, — hovorila Hutterová, ked Lemjaková ďakovala jej za návštevu. — Úfame sa, že nám návštevu skoro vrátia, a bude nás to veľmi tešiť. Ja, rodená dedinčianka, vždy sa rada priatelím s dedinčanmi; keby mi bolo možno, každú nedeľu šla by som navštíviť niektorých priateľov, alebo rada by som ich u seba videla. A môj Karol je tiež taký, že radšej zabaví sa v tichej priateľskej spoločnosti, ako s ľahkými kamarátmi v hostinci.
   </p>
   <p>
    Toto malo odôvodniť ich dnešnú návštevu, malo kryť jeho prvotný význam. Všetci domáci tomu porozumeli, ale rozlične ich to dojalo.
   </p>
   <p>
    Johanka cítila veľké obľahčenie, keď hutterovské sane vyleteli von bránou. Mikuš tiež s istým uspokojením hľadel za nimi, z toho však len sebe skladal účty.
   </p>
   <p>
    Lemjak síce nemal príčiny radovať sa nad touto dnešnou udalosťou, no nad mieru ani netrápil sa pre disharmóniu, ktorá bola zavládla pri konci. Najviac zadosťučinenia cítil, že žene hneď po rankovskej návšteve bol opatrne predpovedal, že na to sa držať nemajú, čo si ona tam bola namyslela. Badal síce, že niečo predsa chcelo byť vo veci a zastavilo sa na Johankinej nechuti — no napokon bolo lepšie takto, ako keby vec bola ďalej dospela a potom na odiv sveta bola by sa musela roztrhať. Čo Johanka zamýšľala, nevedel; umienil si prehovoriť s ňou vážne slovo pre budúce prípadnosti. Nateraz pripisoval jej odpudivé držanie sa len nevyspelosti a mladistvej plachosti.
   </p>
   <p>
    Najťažšie to niesla matka. Tá naozaj trápila sa pre nezdar hutterovskej návštevy, o ktorej už kmotra v Rankovej bola jej dala náveštie významné.
   </p>
   <p>
    Ona hnevala sa na nerozumnú dcéru.
   </p>
   <p>
    Keď Mikuš odišiel do svojej izby, vzniesla sa nad Johankou búrka prudkých námietok od matky, s vážnymi otázkami od otca. Johanka plakala, avšak na všetko dohováranie rodičov mala iba tú jednu odpoveď, že ona sa inak správať nemohla. Bolelo ju, že matku zarmútila, v srdci však nemohla inak, ako utvrdiť sa v presvedčení, že dobre sa držala.
   </p>
   <p>
    Lemjaková i mužovi dohovárala, že nemal tak zrovna odoprieť Hutterovi návštevu toho bálu, to že tiež Johanku akoby posmelilo byť príkrou voči nemu. S tým však zle pochodila u muža; vážne ju pokarhal, že či jej hrdosť ozaj nevzpierala by sa proti tomu viesť dcéru na bál do spoločnosti, s ktorou ináč neobcujú a ktorá dobrým právom mohla by si potom povrávať, že oni dcéru Hutterovi kvôli viedli ta, aby si ho dolákali.
   </p>
   <p>
    — Riečanovci chodia do Hradičia na zábavy, a nik nepozastaví sa na tom, — namietla na to Lemjaková.
   </p>
   <p>
    — Riečanovci aj ináč obcujú s hradičskou spoločnosťou, aj krem toho sú hradičskí evanjelici cirkevníci Riečanovi; tí sú tam na svojom mieste. Ale na nás by veru každý mohol prstom ukazovať, že zjavili sme sa tam vtedy, keď očakávame, že Hutter bude sa uchádzať o našu dcéru. Či by ťa to nemrzelo?
   </p>
   <p>
    Lemjaková v tomto nezdieľala náhľad svojho muža a hovorila, že Johanka, ako priateľka a rodina Irenkina, bezpečne mohla by sa zjaviť na zábave tam, kde tá. No keď žena nie, zato dcéra úplne súhlasila s otcom; na dobrú noc mimoriadne vrelo bozkávala mu ruku, cítila v ňom akoby oporu, keď videla, že on netúži tak po spojení s Hutterovcami, ako matka.
   </p>
   <p>
    Ale tejto noci nik z Lemjakovcov nespal dobre. Johanka pre rozrušenosť rozličných citov, matka pre žeravú ľútosť nad zapudeným dcériným „šťastím“ a otec najviac, že neobvyklá večerná zábava a viac hovorenia zapríčinilo mu zhoršenie neduhu. Kašlal celú noc.
   </p>
   <p>
    Keď Hutterovci vyšli z Čierníc, riekla matka synovi:
   </p>
   <p>
    — Nemal si toľko byť okolo nej, ako si prvý raz videl, že ťa chladne odmietala. Ktovie, čo tá myslí, či je pyšná a či je to len taký mladý nerozum. Ale čo je koľvek, viac mi ty na ňu nemysli! Ty môžeš si nájsť inakšiu ženu — ona skôr bude banovať ako ty.
   </p>
   <p>
    — Ale, mamuška, ktovie, či ona to tak zle myslela. Hádam pre niečo iné bola zlej vôle; možno, že by druhý raz…
   </p>
   <p>
    — To veru! Vari by si ešte druhý raz chcel sprobovať? Vravím ti, nemysli viac na ňu: ona by ti iste košík dala. Ty máš viac na seba dať, nemusíš sa tej jednej prosiť, keď môžeš dostať aj desať iných. Ja som ti aj vtedy povedala, aj teraz ti vravím, že je ona nie súca do nášho domu; ale keď si ty len k nej mal vôľu, som ti nechcela brániť. Viem, že je poriadne dievča, aj nie bez peňazí — nuž ale ty môžeš si dostať súcejšiu do obchodu, a to je ešte viac hodno ako peniaze. Táto bude primaznavá na také povinnosti, ako sú u nás.
   </p>
   <p>
    Takto matka potešovala syna a upokojovala svoju urazenú dôstojnosť, ale syn akosi nechcel uveriť, že by to hrozno bolo prikyslé, čo nechcelo sa mu dať dosiahnuť, lebo na matkinu poslednú poznámku namietol:
   </p>
   <p>
    — Ale vidíš, ako doma všetko robí a ako rezko sa obracia. Ja by som už najradšej túto, keď som si raz tak zamyslel. Ona si to azda len ešte nepremyslela.
   </p>
   <p>
    — Ale, ale — veďže si len predstav, ako sa držala voči tebe! Zreteľne ti dala na vedomie, že ťa nechce. A keď si človek rozumom pováži, je vlastne statočné od nej, že nedala na to prísť, aby si ju pýtal, keď raz nechce ísť za teba. Ona ti je iste nie súdená, a možno, že si lepšiu dostaneš. Že je skromná a domácky vychovaná? Takých jesto aj viac. Že je pekná? To je ešte najmenej hodno, krása i tak skoro pominie. Keby pritom bola aspoň len takej obyčaje, ako nášho farárova Iréna — tá sa mne lepšie páči.
   </p>
   <p>
    Syn mlčal. Ťažko mu padlo dať sa presvedčiť a upustiť od zámyslu, ktorý bol sa v ňom upevnil. On Johanku Lemjakovú vídaval to v Rankovej, to niekedy v Hradičí, keď u neho v sklepe kupúvala veci pre domácnosť, a vždy sa mu nad iné páčila. Keď prišlo na ženenie, zjavil matke, kam ho myseľ nesie, a ona — hoci celkom nesúhlasila — nechcela mu vôľu kaziť, lebo ani nedalo sa nič závažného namietať proti vyhliadnutej. Oni, pravda, ináč nemysleli, ako že skončí sa to ľahko, cele podľa ich vôle: a tu zrazu takáto nemilá skúsenosť! No, už je to raz tak, a nie ináč — musia sa inam obrátiť. Matka hneď začala snovať nové plány, lebo nevesta nevyhnutne bola potrebná do domu. Trochu času chcela synovi povoliť na zotavenie srdca, ale dúfala, že prílišne neoddá sa žiaľu. Ona dopustila, že rozumné je chcieť mať dobrú žena, ale podľa jej zdania nebolo rozumné myslieť si, že tou dobrou môže byť práve iba tá jedna a nijaká iná. Však jej Károl to ani nebude myslieť.
   </p>
   <p>
    * * *
   </p>
   <p>
    Po tejto udalosti nastali pre Johanku trudné dni. Matka ukazovala jej vždy smutnú alebo hnevnú tvár a robila narážky na to, že dcéra nerozumne, sebevoľne odpudila od seba šťastie, aké sotva ponúkne sa jej viac. Dcéra chodila smutná po dome, medzi všetkými domácimi zavládla na ten čas akási stiesnená, napnutá nálada a nikam nemohli sa vymaniť spod toho tlaku.
   </p>
   <p>
    Chrenčíčka zvedavo pozorovala, čo sa to v škole deje, ulovila každé slovo, ktoré krivo alebo pravo mohla poťahovať na rozviklaný domáci pomer, a myslela si:
   </p>
   <p>
    ,Hľa, to je šecko pre tú prasacinu — mohli ma počúvnuti! Teraz je už pozde banovati.’
   </p>
   <p>
    Jediný Mikuš nezdal sa byť zasiahnutým tou domácou zachmúrenosťou; ako predtým, tak i teraz so spokojnou tvárou konal svoju úlohu. Johanka však viac ráz po tieto dni postihla na sebe jeho skúmavý pohľad. Keď v jeden večer chceli sa zasa pribrať do slovenskej úlohy, matka mrzuto povedala, aby tomu dali pokoj, že Johanke už nepristane mariť čas takými vecami, ona má pamätať na to, že je už dospelou pannou a nie malou žiačkou — a vyšla von, strmo zavrúc dvere za sebou. Z toho padalo niečo i na Mikuša, ale Johanke preto nie menej ľúto prišlo. Zaliali ju slzy - čo ostatne teraz častejšie sa jej stávalo — sklonila hlavu a šatku pritisla na oči.
   </p>
   <p>
    V tú chvíľu však pocítila svoju ruku v inej, a pozdvihnúc hlavu, pozrela rovno do Mikušových, v pohnutí na nej utkvievajúcich očú. Zachvela sa slastným pocitom a hlboko sklopila oči.
   </p>
   <p>
    — Máte trpké dni — maminka je rozhorčená, — hovoril sústrastne, usilujúc sa pritom odňať prílišnú mäkkosť svojmu hlasu.
   </p>
   <p>
    — Vedela som vopred, čo bude nasledovať, ak Hutterovci ukážu sa u nás; preto som sa ich tak zľakla, keď sme na Nový rok z večierne išli, — odpovedala ticho.
   </p>
   <p>
    — A neľutujete teraz, že ste ich navždy odstrašili?
   </p>
   <p>
    Ona otvorene pozrela mu do tváre a rozhodne pokrútila hlavou.
   </p>
   <p>
    — Nie. Rada som, že je to tak odbudnuté, a čo by som koľko mala znášať pre to.
   </p>
   <p>
    — Teda je všetko dobre, — riekol on, akoby istej obavy sprostený. — Bude všetko dobre, — opravil sa, — po chmúrnych dňoch nastanú zasa jasné; rodičia zabudnú, a vy, ako hovoríte, nebudete banovať.
   </p>
   <p>
    Odstúpil od nej. Ona priala si, aby ďalej hovoril — zdalo sa jej, že on musí niečo povedať, čo by zodpovedalo jej cíteniu, ale on mlčal.
   </p>
   <p>
    Bral knihu a jej podával zošit, do ktorého písavala úlohy.
   </p>
   <p>
    — Neľutujte, že toto maminka zakazuje: bolo by i tak prestalo, lebo už píšete dobre, — hovoril zbežne, akoby tu o nič iného nemohlo ísť.
   </p>
   <p>
    Ona, akoby sklamaná v očakávaní, zasa sklonila hlavu.
   </p>
   <p>
    Ale jednako teplý prúd prešiel jej hruďou, kedykoľvek spomenula si na tento krátky rozhovor; muselo byť v ňom predsa niečo, čo jej srdcu dobre padlo. Už že on súhlasil s tým, ako sa voči Hutterovcom zadržala, pozdvihlo ju nad všetko zlé, čo teraz pre nich musela podstupovať; od toho dňa matkinu trpkosť znášala s oddanou trpezlivosťou.
   </p>
   <p>
    Zachmúrený domáci obzor značne sa vyjasnil, keď o niekoľko dní došiel z Peškova od Samka list, v ktorom oznamuje radostnú novinu, že pán boh požehnal mu syna; na jeho krst na 15. t. m. pozýva rodičov i sestru.
   </p>
   <p>
    Toto pošinulo do úzadia nemilú hutterovskú udalosť, začali sa robiť prípravy na cestu a chystať rozličné veci, ktoré sa mali so sebou vziať. Otec zasa nechcel ísť, len matka s dcérou sa vystrájali. Johanka mala ostať tam na dlhšie, ako vopred bolo dohovorené.
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#17" name="ftn.17">
        17
       </a>
       ]
      </sup>
      v minulosti majiteľ, riaditeľ podniku. Tu vo význame predstavený
     </p>
    </div>
    <div class="footnote">
     <p>
      <sup>
       [
       <a class="para" href="#18" name="ftn.18">
        18
       </a>
       ]
      </sup>
      <span class="emphasis">
       <em>
        traktovať
       </em>
      </span>
      - (z nem.) hostiť, častovať
     </p>
    </div>
    <div class="footnote">
     <p>
      <sup>
       [
       <a class="para" href="#19" name="ftn.19">
        19
       </a>
       ]
      </sup>
      bratajú sa, priatelia sa
     </p>
    </div>
    <div class="footnote">
     <p>
      <sup>
       [
       <a class="para" href="#20" name="ftn.20">
        20
       </a>
       ]
      </sup>
      <span class="emphasis">
       <em>
        kurátor
       </em>
      </span>
      - laický funkcionár evanjel. cirk. zboru, ktorý má na starosti hospodársku správu
     </p>
    </div>
    <div class="footnote">
     <p>
      <sup>
       [
       <a class="para" href="#21" name="ftn.21">
        21
       </a>
       ]
      </sup>
      kopu oviateho obilia z jednej mlatby
     </p>
    </div>
    <div class="footnote">
     <p>
      <sup>
       [
       <a class="para" href="#22" name="ftn.22">
        22
       </a>
       ]
      </sup>
      kabátoš - prezývka ľudí z mesta, ktorí nosili kabáty. Prenesene pán.
     </p>
    </div>
    <div class="footnote">
     <p>
      <sup>
       [
       <a class="para" href="#23" name="ftn.23">
        23
       </a>
       ]
      </sup>
      večernej pobožnosti
     </p>
    </div>
    <div class="footnote">
     <p>
      <sup>
       [
       <a class="para" href="#24" name="ftn.24">
        24
       </a>
       ]
      </sup>
      (z maď.) slečny
     </p>
    </div>
    <div class="footnote">
     <p>
      <sup>
       [
       <a class="para" href="#25" name="ftn.25">
        25
       </a>
       ]
      </sup>
      tu vo význame kňazom, dozerajúcim na niekoľko farností, do ktorých patrili
     </p>
    </div>
    <div class="strankovanie">
     <!-- predchadzajuca a nasledujuca kapitola -->
     <a href="/dielo/251/Marothy-Soltesova_V-ciernickej-skole/1">
      <b>
       « predcházajúca kapitola
      </b>
     </a>
     <span>
      |
     </span>
     <a href="/dielo/251/Marothy-Soltesova_V-ciernickej-skole/3">
      <b>
       nasledujúca kapitola »
      </b>
     </a>
    </div>
    <br/>
    <div class="clr">
    </div>
   </div>
   <!-- stred data -->
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="iii">
       </a>
       III
      </h2>
     </div>
    </div>
   </div>
   <p>
    Sotva prešiel mesiac od Johankinho odchodu, keď rodičia dostali list od nej, v ktorom oznamuje, že na prídúci štvrtok, v deň lužovského trhu, s popoludňajším vlakom dôjde do Lužovca a prosí rodičov, aby poslali naproti nej už či naschvál a či niektorého známeho Čierničana, ktorý okrem toho pôjde na trh.
   </p>
   <p>
    Tomuto náveštiu sa rodičia veľmi zadivili, lebo mysleli, že ona ešte aspoň zo dva týždne ostane tam, a potom že príde domov spolu s Irenkou Riečanovou. Johanka však píše, že akokoľvek jej je tam dobre a veselo, nemôže ďalej vydržať; túži po domove, najmä ako z posledného listu vyrozumela, že je tatuška vždy zle a veľmi slabý. Keď list dostali, bola streda, takže nebolo už času robiť inakšie ustanovenia, čo by aj boli chceli, a neostávalo iné, ako ísť oproti nej.
   </p>
   <p>
    Popravde rodičia tešili sa jej návratu, že boli priveľmi na ňu navyknutí, chybela im všade; ale cez celý ten čas nevyznali sa z toho ani jeden, ani druhý. Otec preto, že priečilo sa mu ukázať sa citným — to by on maznavosťou nazýval — a matka preto, že sama vždy na tom nástojila, aby dcéra na čas vyšla z domu nadobudnúť si vo svete trochu obratnosti, že by nezostala navždy takou plachou dedinčiankou. Keď teda raz predsa podarilo sa jej vypraviť ju do Peškova, kde je dosť čulý spoločenský život, lebo je tam viac inteligentných domov, ktoré spolu sa priatelia, chcela, aby sa čím dlhšie pobavila tam, hoci jej doma chybela. A teraz tu ho máš; ona sama domov sa ťahá! Iná bola by rada, keby sa mohla bez starosti vyzabávať ďalej od mrzutého otca — a táto ponáhľala sa len čím skôr domov k nemu! On iste bude rád, hoci nechce sa tomu priznať, lebo jemu nik nevie tak vôľu hľadať, ako Johanka. Odkedy je ona nie doma, bol dvojnásobne mrzutý, jeho žene bolo do nestrpenia s ním. Neraz už i Mikušovi sa ponosovala. Ten, nakoľko mohol, tiež hľadel byť po vôli starému pánovi, aj šach sa začal hrávať s ním; našli šachovú truhlicu medzi starými vecami kdesi v komore — ale to všetko nenahradilo Lemjakovi dcéru. Tá izba prázdna — celý dom zdal sa byť pustým, keď jej milý zjav vymizol z neho.
   </p>
   <p>
    Odvtedy ani Mikuš nesadol ku klavíru, a predtým dosť často sprevádzal Johankin spev, ako raz na jeho vyzvanie bola sa osmelila spievať v jeho prítomnosti. I večerné predčitovanie celkom prestalo a vôbec Mikuš strávil večery viac von z domu než doma, že to Lemjakovej začínalo sa už nepáčiť. Jej muž však, keď o tomto vyslovila sa pred ním, zavrátil ju, že na Mikušovi netreba nič vystavovať a netreba sa miešať do jeho počínania; on vie, čo prichodí mu robiť a ide vždy za dobrými cieľmi.
   </p>
   <p>
    Mikušovi priatelia a prívrženci jeho čítacích večierkov množili sa v dedine; rozhovory s nimi stali sa niekedy veľmi animovanými. On mal ten pravý, dobrý spôsob zaobchodenia s nižšími, ktorým mravne i duševne pozdvihuje ich k sebe a seba nikdy neurobí obecným. Nekamarátil sa s nimi, ale s úprimným srdcom a rozumovou prevahou mal sa k nim. Oni ctili ho a predsa mali aj neobmedzenú dôveru k nemu. Keď šiel dedinou, každý pristavil sa pri ňom s nejakým príhovorom. Doma žartovne spomínal, že už i dedinskí psi, ktorí ináč sú nepriateľskí ku čiernokabátnikom, prestávajú ho obrechávať.
   </p>
   <p>
    Lemjaka vždy zaujímalo vypočúvať, kedy o čom mali rozhovor u Belianov, u Murkov alebo v mlyne, a Mikuš rád mu o tom referoval. Lemjaková často volila Mikuša za svojho dôverníka, vôbec navykla si považovať ho vo všetkom za spoľahlivého domáceho priateľa. Pre jeho solídnu povahu neskrsla v nej nikdy obava, že on mohol by sa stať nebezpečným srdcu jej dcéry, ani nikdy nezbadala, že by sa bol uchodil v akomkoľvek spôsobe o jej priazeň.
   </p>
   <p>
    — Keby oni teraz u nás neboli, bolo by mi skoro do zúfania, — priznávala sa mu raz, — keď muž bol zasa v mrzutom rozpoložení. — Len je to zle bez tej mojej Johanky — veľmi zle.
   </p>
   <p>
    — A predsa ste si ju chceli celkom preč dať, keď ste ju chceli vydať do Hutterov, — hovoril na to on.
   </p>
   <p>
    — Hja, to je iné: tam rodič nesmie hľadieť na seba. Rada by som vedieť, ktorá matka nepriala by si vidieť svoje dieťa dobre zaopatrené, tak, ako by bola bývala moja Johanka tam.
   </p>
   <p>
    — Tam Johanka nebola by na svojom pravom mieste, — povedal on určite. — Šťastnou by sa ona tam nikdy nebola cítila, a tak by ani nebola dobre zaopatrená.
   </p>
   <p>
    — Prečo? — pozastavila sa Lemjaková i zadivene i namrzene. — Vari sú to nie poriadni, dobrí ľudia? — A k tomu majú všetko, čo treba na spokojné živobytie.
   </p>
   <p>
    — Ja neupieram, že sú Hutterovci všetkej úcty hodní, aj verím, že neveste v tom dome nebude zle: ale práve Johanka so svojou nežnou, jemnou, vrúcnou povahou nikdy, nikdy nebola by sa u nich našla ako doma. Ona by tam nevyhovela a jej by oni nevyhoveli. To, čo je u nej najcennejšie, oni nikdy neboli by si cenili, boli by im chybeli u nej praktické vlastnosti, myseľ za hmotným ziskom obrátená a tomu podobne. Johanka to vycítila a vyhla pozdejšej nespokojnosti.
   </p>
   <p>
    — Bože môj — čomuže všetkému človek neprivykne! Aj ona bola by sa vžila do okolností. Ale ona ešte nemá toľko zrelého rozumu, aby to nahliadla.
   </p>
   <p>
    — Pri takom privykaní nasilu bola by prišla o najkrašiu stranu svojej duše, a pravej spokojnosti predsa nikdy nebola by dosiahla.
   </p>
   <p>
    Tieto Mikušove vývody zapríčinili Lemjakovej mnoho premýšľania a značne prispeli k tomu, že znenáhla prestala želieť za strateným „šťastím“. Jej muž, zdalo sa, mal asi podobné náhľady o tom; aspoň nebolo vidieť, že by bol želel hutterovského nezdaru. Ba on myslel si i to, že Hutterovci iste rátali u neho na mnoho peňazí, lebo dobre vedel, že u nich to padá na váhu, a vedel i to, že svet vyhlasuje ho za boháča.
   </p>
   <p>
    Toto všetko dopomohlo Lemjakovcom ľahšie zabudnúť na nemilú príhodu, než zo začiatku bolo by sa dalo predpokladať; a tak teraz s nekalenou radosťou očakávali dcéru domov.
   </p>
   <p>
    Na druhý deň prišiel zasa báťa Pavčok zapriahať do pána rechtorových saní; sanica ešte trvala, lenže už nebola taká ako na Pavla. Na žiadosť Lemjakovu šiel s Pavčokom i Mikuš, aby povykonával niektoré komisie.
   </p>
   <p>
    Pavčok bol dobre naladený, nebodaj po dobrých druhých raňajkách, ktoré dostali sa mu v škole. Ustavične mal čo rozprávať obracajúc sa naspäť k Mikušovi. Ten zasa tým viac mlčal, čím báťa viac rozprával, nakrátko mu odpovedal, ale bodro, s veselým úsmevom. Cítil sa voľno na sviežom, čistom povetrí — a azda mal aj inú príčinu k dobrej vôli. Kone išli dobre, báťa ani biča nepotreboval, len päsťou im zahrozil, keď zabudli sa v pomalšom tempe — a to vždy osožilo. Išli teda rýchlo, kraj mizol za nimi a nový sa otváral. Zväčša prichodili úzke dolinky, nevysoké vŕšky, holé i lesnaté a kde-tu výhľad na širokého kus poľa. Pravda, všetko ešte snehom pokryté, len holé stromy tmavo odrážali sa od neho. Cesta bola kľukatá a krivolaká. Niekedy stranou minuli aj dedinu so slamenými, na novších domoch so škridlicovými pokrovmi.
   </p>
   <p>
    I cez Hradičie preleteli, u Hutterov v sklepe oddali komisiu na tovar
    <sup>
     [
     <a class="footnote" href="#ftn.26" name="26">
      26
     </a>
     ]
    </sup>
    , večer naspäť idúc že stavia sa preň.
   </p>
   <p>
    Hradičie je medzi vrchmi a má slovenský ráz, hoc nevedomé si je toho. Obyvateľstvo je prosté, pracovité, svetárstvo ešte ta nedošlo. Tam sa im neťaží za každým vozíkom alebo neznámym človekom zvedavo vykuknúť von oblokom alebo dverami ako na dedine.
   </p>
   <p>
    Za Hradičím otvorí sa široká rovina, na diaľnom obzore vidieť sivé vrchy. Lužovec zďaleka vidieť uprostred nej; vysoká štíhla kalvínska veža najprv padne do očí. Územčistejšia katolícka s blýskavým plechovým pokrovom je neďaleko tej a evanjelická na druhom konci mesta javí sa v šedom rúchu matróny.
   </p>
   <p>
    Čím väčšmi blížili sa k Lužovcu, tým viac ľudí doháňali, idúcich na jarmok. Od tejto vrchovskej strany schodila sa samá Slovač; chlapi v širokých klobúkoch alebo baraních čiapkach, v nohaviciach a kabaniciach z domáceho súkna, ženy v kožuchoch z pôvodne bielej kože, pestro vyšívaných alebo vykladaných okrasami z červenej kožtičky.
   </p>
   <p>
    Od južných, rovných končín dochodili Maďari v malých klobúčkoch, cifrovaných širiciach (gubách) a vysokých čižmách; ich ženy v krátkych, tuhých, naširoko voziacich sa sukniach
    <sup>
     [
     <a class="footnote" href="#ftn.27" name="27">
      27
     </a>
     ]
    </sup>
    a vo vatovaných kabátoch alebo „šuškových“ kožuchoch do drieku.
   </p>
   <p>
    V Lužovci každý trh a veľtrh miešajú sa tie dva živly a zostávajú si pritom nedotknuto cudzími. Motajú sa, krížom-krážom chodia za svojimi vecami jedni cez druhých, a predsa nikdy neprídu do bližších stykov. Slovák cudzo pozerá na Maďara, stráni sa ho, drží ho za zlého, nemilosrdného. Slovenský sedliak chlopotlivo a mnohovravne ide si po svojich veciach, radí sa, zháňa sa po kmotrovi a švagrovi, vypijú si spolu a povedia si všetko, čo majú na srdci. Maďarský bezohľadne kliesni si cestu, urputne a pánovite napáda tých, ktorí mu prekážajú, surovo kľaje, keď príde s kým do škriepky, nie je zdieľny a nerád korí sa ani vyššiemu.
   </p>
   <p>
    Mikuš vyšiel z hostinca na veľké obilné námestie, aby sa podíval na zmiešaninu ľudu. Tu videl typy zo všetkých vrchovských kútov; snažil sa rozoznávať rozdiely v kroji a v bzučiacej vrave tiež načúval odchýlky nárečí. No ťažko je také štúdiá robiť v jarmočnej trmevrme. Kde-tu nadišiel i na Čierničana a prihovorili sa jeden druhému ako známi medzi neznámymi. Slovenských jarmočníkov bola veľká väčšina.
   </p>
   <p>
    V jednej skupine strašne klial tučný maďarský gazda, ktorému oči blesky sršali, židovských priekupcov, až ozývalo sa to celým námestím že mu primálo sľubovali za obilie. Kričal, že im nič nepredá a aby ho ani nepokúšali — ale napokon predsa bolo vidieť-dávať vrecia na váhu. Ktovie, ktorá strana povolila?
   </p>
   <p>
    Mikuš pobral sa povykonávať komisie, aby potom na určitú hodinu mohol ísť naproti Johanke na stanicu. Idúc hlavnou ulicou, došiel k tlupe ľudí v živej vrave zabratých. Jeden chlap uprostred nich, starší, s vlasmi do kečiek
    <sup>
     [
     <a class="footnote" href="#ftn.28" name="28">
      28
     </a>
     ]
    </sup>
    zapletenými, rozkladal obšírne o akejsi pravote, z ktorej teraz vyšlo mu: plať tam i tam toľko a toľko, a sám nedostaneš nič. Žena, v bielom plátennom obrúsku na hlave, utrápeno horekuje a zalamuje rukami, že keby už aspoň vedela, začo, prečo to majú platiť; fiškálov pisár, od ktorého idú, len vyobrykoval sa na nich, nakrátko ich odbil, čo im hovoril, z toho nezmúdreli, lebo viac maďarských ako slovenských slov používal. Písma, čo im dal, sú tiež maďarské, nevedia si rady s nimi.
   </p>
   <p>
    Mikuš nezdržal sa, pristúpil k nim, vypočúval dlhé rozkladanie od počiatku do konca, prečítal písma, vysvetlil ich obsah, a chudáci ešte len teraz začali lamentovať, lebo ich vec zle stála. Prosili Mikuša pre boha, aby išiel s nimi k tomu fiškálovi a pomohol im dohovoriť sa s ním, lebo ich samých že by už ani nepripustil pred seba. Šiel teda, a temer hodina sa minula, kým odtiaľ vyšli. Muž so ženou značne upokojene a Mikuš trochu rozpálene. Prosili ho, aby len nemal „za bánosť
    <sup>
     [
     <a class="footnote" href="#ftn.29" name="29">
      29
     </a>
     ]
    </sup>
    “, že mu ten pisár tam pre nich nagrobianil; ďakovali mu, že ich „upovážil“ a požehnávali ho. Boli z niektorej zo vzdialených vrchovských dedín, o ktorých Čierničania pyšne hovoria, že sú pánu bohu za chrbtom. Žid zaplietol ich do pravoty, ktorá uvalí ich hádam do biedy. Ich fiškál, ku ktorému dostali sa horko-ťažko s obídením pisára, im síce dával nádej, že ju vyhrajú, ale Židov fiškál lepšie si dal záležať na veci.
   </p>
   <p>
    Mikuš pozrel na hodinky: boli už skoro tri popoludní. Ponáhľal sa do hostinca, aby sa Pavčok skoro vybral na stanicu. Ten medzitým dostal sa bol do akejsi oldomášovej kompánie, od ktorej ťažko sa odlučoval. Bol zvrchovaný čas, ked dobehli na stanicu, o chvíľu už došiel čakaný vlak. Na peróne nastal ruch, volanie, behanie, mnohí jarmočníci, ktorí včaššie odbavili sa na jarmoku, odchodili tým vlakom.
   </p>
   <p>
    V tej miešanine, v tom socaní sa Mikuš zazrel Johanku. Jej čistá tvár zakmitla sa mu spoza niekoľkých jarmočníkov, ešte čosi medzi sebou v židovskej nemčine vyjednávajúcich. Vyzerala, kade dostala by sa najlepšie zo stisku, na ramene mala príručnú batožinu. O chvíľu stál pred ňou, ona mu chcela vyhnúť ako druhým.
   </p>
   <p>
    — Vitajte, Johanka!
   </p>
   <p>
    Do obidvoch svojich bral jej ruku. Náhlo pozrela hore, tvár poliala sa jej rumencom od radostného prekvapenia.
   </p>
   <p>
    — Vy ste prišli? — viac nemohla povedať a on tiež nenašiel si nič vhodného.
   </p>
   <p>
    Keby ich bol mal kto pozorovať, bol by videl, že sú obaja zvláštne pohnutí.
   </p>
   <p>
    Mikuš išiel vymeniť kufor, Johanka zas išla poslať Pavčoka preň. Ponevierajúci sa po peróne švihák pozeral za ňou, kým nezmizla v priechode.
   </p>
   <p>
    — Však je tatuška veľmi zle, horšie, ako mi písali? — pýtala sa, keď viezli sa od stanice.
   </p>
   <p>
    — Niekedy ho veľmi zadúša, ale potom má aj týždeň pokoj. Myslím, že vcelku nie je horšie, ako býva.
   </p>
   <p>
    — Ach, chvála pánu bohu!
   </p>
   <p>
    — Doma veľmi sa zadivili vášmu priskorému návratu, — hovoril po chvíli. — Maminka myslela, že strojíte sa na zábavu.
   </p>
   <p>
    — Ja som práve pred ňou ušla. Morilo ma, že ja mám sa zabávať a veseliť, a tatuška doma ktovie ako trpí. Nemala som pokoja, do veselosti mi neišlo a druhých som tým mýlila; preto som sa radšej domov pobrala.
   </p>
   <p>
    Hovorila pravdu, ale nie celú. Ku celej bola by musela dodať, že nielen pre tatušku nemala chuti ísť na zábavu, lež i preto, že jej teraz každá zábava bola ľahostajná, o ktorej vedela, že jeho, Mikuša, tam nebude. Ona za celý čas svojho peškovského pobytu myslela na jedinú chvíľu svojho odoberania sa z domu. Keď totižto na rozlúčku podávala Mikušovi ruku, on ju dlhšie podržal vo svojej a opýtal sa: „Kedy sa navrátite?“ To bolo cele tak, ako v podobných prípadoch obyčajne býva, ani nik z prítomných nevidel v tom nič zvláštneho — a Johanke predsa prudšie udrelo srdce na tú otázku. „Neviem — ja by som rada čím skôr“, odpovedala, a naozaj v Peškove počítala dni, kým bude sa môcť domov pobrať. Mala akési zdanie, že on tvrdo ju čaká doma — i sa karhala, že si to len sama namýšľa, lebo si to praje, i ju to zdanie len neopúšťalo. Teraz priviedlo ju do blahej nálady, že práve on prišiel jej v ústrety.
   </p>
   <p>
    — Mne sa vidí, že doma nebudú sa preto hnevať, hoci by sa naoko tak stavali, — riekol on po jej posledných slovách. — Pusto nám bolo bez vás.
   </p>
   <p>
    Johanka nepýtala sa, či ozaj pusto bolo i jemu, akokoľvek by to rada bola vedela.
   </p>
   <p>
    — Vám nesiem mnoho pozdravov od všetkých známych; všetci vás veľmi spomínajú, — prehovorila.
   </p>
   <p>
    V meste povykonávali, čo bolo z domu naložené; keď pobrali sa domov, rozchodil sa už i jarmok.
   </p>
   <p>
    Báťa Pavčok napil si medzi kamarátmi viac gurážu, ako mu bolo treba; jeho belasé oči vyznamenávali sa istým podozrivým, skleným leskom. Keď vysadúval na sane, vždy ho čosi naspäť stiahlo, musel sa zo tri razy posošiť. Mikušovi sa to nezdalo, pre lepšiu bezpečnosť chcel si sadnúť ku báťovi, hoci mu Johanka vedľa seba nechávala miesto.
   </p>
   <p>
    Ale báťa bránil sa tuho, badal, prečo Mikuš pri ňom chce byť, a chcel ukázať, že je nie potrebný toho.
   </p>
   <p>
    — Nak si oni lem ta idú sa’núti na pokoj! Toto je moje miesto. Ja vari viem, čo robím! — odprával ho.
   </p>
   <p>
    — Veď sa my aj obaja zmestíme; ja vám zavadzať nebudem, — hovoril mu Mikuš.
   </p>
   <p>
    — Da ver mi budú zavadzati! A načo mi majú zavadzati? — odvrával báťa neúprosne. — Tatam nak si sa’nú k Johanke! — velel kategoricky a knísal sa zboka nabok vo svojej objemnej širici. Bol veľmi nespratný.
   </p>
   <p>
    Mikuš sadol si k Johanke, ale nepokojne sprevádzal očami báťove neisté pohyby.
   </p>
   <p>
    — Ďüú'! — zvolal báťa, plesknúc bičom. Kone trhli a sánky šťastne vykĺzli z hostinského dvora i dosť poriadne držali sa cesty.
   </p>
   <p>
    Keď vyšli z mesta, nadhol si báťa čiapku nad jedno ucho a tuho začal hnať. Aj povozy, aj peších ľudí doháňal a predstíhal, pričom zavše pár slov prehovoril sám sebe alebo koňom. Tým teraz nielen päsťou hrozil, ale i bičom šľahal ponad ne, nepovoliac im ani najslabšie stíšenie kroku, nechže raz i tie pocítia, že im je on aj pánom, nielen priateľom. Náramne bodrý duch ho nadišiel.
   </p>
   <p>
    Ľudia, ktorých predbehúval, postojac, dívali sa za ním; niektorí sa zasmiali, iní však povedali mu i prihrubo, keď bezohľadne preletel vedľa nich, dobre že ich nepresotil.
   </p>
   <p>
    — Ten si na jarmoku rozum predau za pálenku, — hovorili jedni.
   </p>
   <p>
    — A te si ho mohou kúpiti — nezaškodilo be ti! — kričal báťa v odvetu. Teraz mal smelosti tykať hoci richtárovi.
   </p>
   <p>
    Johanka trochu ustrnuto dívala sa na to, Mikuš sťahoval obočie. Dôrazne napomenul Pavčoka, aby prestal voslep hnať.
   </p>
   <p>
    — Neboja sa ništ! Každej má rozum, nak sa merkuje! — odvetil báťa nepohnuto a pošibal kone.
   </p>
   <p>
    Mikuš sám popadol opraty báťovi od chrbta a, silno nimi zatiahnuc, donútil kone k tichšiemu kroku.
   </p>
   <p>
    — Ak neprestanete toto stvárať, budem poháňať ja, — riekol určite.
   </p>
   <p>
    — Ale či be vedeli? — pochyboval báťa, avšak trochu zarazene. Pocítil silu Mikušovej ruky, keď mu ten odňal opraty.
   </p>
   <p>
    — Ja vám ukážem, že viem.
   </p>
   <p>
    Báťa skrotol a začal byť rozumnejší.
   </p>
   <p>
    V Hradičí Mikuš ohlásil sa u Hutterov pre objednaný tovar; Johanka bola rada, že nemusela to urobiť ona; tiež bola rada, že pritom nik z Hutterovcov neukázal sa vo dverách sklepu s poklonou, ako predtým bývalo v podobných prípadoch.
   </p>
   <p>
    Od Hradičia stávala sa cesta osamelou, čím diaľ menej ľudí doháňali, lebo od Hradičia rozchodili sa cesty na viac strán.
   </p>
   <p>
    Johanku ovanulo domovom, keď dochodili medzi lesnaté vŕšky rodného kraja; zdalo sa jej, že nevidela ich už s pol roka, hoci len pred mesiacom išla tadeto. Lenže vtedy odoberala sa od nich, teraz vítala sa s nimi. Ešte mali hodne ďaleko k čiernickému chotáru, keď začalo sa chýliť k večeru. I preto včaššie strojilo sa mrkať, že nebo celé potiahlo sa do šediva a poriedku, v mäkkých chĺpkoch, začal sneh poletovať. Povetrie bolo ľavné, zima sa v ňom kdesi utajila. Všade vôkol dumné ticho, len jednostajne otriasaný čulý zvuk drobných spiežovcov na Pavčokových koňoch prerušoval ho. Ale to bolo viac príjemne obživujúce než mýlne.
   </p>
   <p>
    Johanka zosňala z hlavy teplú jasnobelasú šatku, lebo začalo jej byť dusno v nej; i muf odložila na sedadlo vedľa seba. Hneď jej bolo voľnejšie, s pôžitkom vdychovala ľavné povetrie. Pôžitkom bola jej i hladká jazda v sánkach — priala si, aby nemala konca. Pozerala do kraja pred seba i stranou; len na svojho suseda pozrieť sa neodvážila. Ale stále pociťovala jeho prítomnosť, hoc bez slova sedeli posiaľ vedľa seba. Teplý, blahý pocit prechodil jej dušou, však len tak utajene, akoby dobrá predtucha. Jasne vedela, že takého pocitu nemala ešte nikdy.
   </p>
   <p>
    Mikuš hľadel na ňu, ale posiaľ nemal vôle rušiť jej mlčanie — i on mal svoje dumy, ktoré nesmeli sa v slová odieť. Teraz jej líca také rumenné vynorili sa spod šatky, že očami pocítil ich teplotu. Chĺpok snehu zletel jej na mihalnicu, ako požmurkala, odpadol na líce a tam sa roztopil: v tú chvíľku ostala z neho ligotavá kvapôčka rosy.
   </p>
   <p>
    — Nie vám je ten sneh odporný? — pýtal sa jej Mikuš, keď sa to opakovalo.
   </p>
   <p>
    — Nie; príjemne ma chladí.
   </p>
   <p>
    Zasa dlho pomlčali.
   </p>
   <p>
    — Čo ozaj doma robia? — nadhodila ona rovno zo svojho zadumania.
   </p>
   <p>
    — Deti spievajú „Aj nyní se deň nachýlil a slunce zapadá“, tatuška prechodí sa po škole a maminka pri páci myslí si: ,Kdeže je asi teraz moja Johanka? Či skoro dôjdu? Len keby sa im nič nestalo!‘
   </p>
   <p>
    Johanka sa usmiala, všetko jej je milé, čo on povie. Následkom jeho slov celý obraz milého domova predstavil sa jej pred oči. Zrazu prišlo jej na um čosi, čo ju znepokojilo.
   </p>
   <p>
    — Len či sa maminka už prestala hnevať na mňa? — dala tomu výrazu, spýtavý pozor upierajúc na Mikuša.
   </p>
   <p>
    — Ja myslím, že je už celkom udobrená.
   </p>
   <p>
    — Chvála pánu bohu! — vydýchla si. Čo on povie, v to ona pevne verí. Teda doma bude opäť mier a zhoda, nepotrebuje sa báť matkiných výčitiek. Zasa bude všetko dobre. Všetko? — Znova sa zadumala, jej pozor tratil sa v šerom kraji, akýsi zabudnutý úsmev dlel jej okolo úst.
   </p>
   <p>
    Báťa Pavčok z prvotnej podnikavej smelosti stával sa krotším, priateľskejším; jeho stav prichodil do ľavnejšieho štádia. Obracajúc sa naspäť, sprobúval zavádzať s Mikušom rozhovory a dym z jeho krátkej fajočky pritom ustavične kúril sa dnu sediacim do tváre, čo nebolo práve veľmi príjemné. Jemu zas nepáčilo sa, že tak málo ohlasu nachádzal na svoje slová.
   </p>
   <p>
    Zrazu sane zleteli dolu akousi strminkou. Mikuš okamžite rýchlym pohybom obtočil Johanku ramenom, však i hneď ju vypustil, ako videl, že je po nebezpečenstve.
   </p>
   <p>
    — Čo ste neobišli zákrutou ako inokedy? Teraz ste nás mali prevrhnúť! — okríkol Pavčoka rozčúlenejšie, než ináč bolo jeho obyčajou.
   </p>
   <p>
    Báťa len trochu bokom ozrel sa na neho.
   </p>
   <p>
    — Nenačim sa báti; ja viem, kade mám iti: tadeto kratšia cesta.
   </p>
   <p>
    — Voľte radšej dlhšiu a lepšiu!
   </p>
   <p>
    — No lem, no — neboja sa ništ! Ja ich statočne domov doveziem. Kod som sa ja aj trocha napiu, zato ja ešte mám dos’ rozumu.
   </p>
   <p>
    Mikuš a Johanka pozreli jeden na druhého a museli sa usmiať. Báťa o chvíľu už zasa priateľsky sa im prihováral.
   </p>
   <p>
    Cesta viedla pomedzi stromy, do okľúk obchodiac jarky a výmole hore-dolu vŕškami. Sane nekĺzali sa tak príjemne hladko ako prv, ale navažovali sa raz na jednu, raz na druhú stranu, a báťa predsa nedával pozor. Nastalo i väčšie šero, ale sneh vždy dosť svetla odrážal. Mikuš často pozeral pred sane.
   </p>
   <p>
    — Báťa, hľaďte pred seba! — zvolal zrazu. Z jednej strany cesty bol dosť strmý svah a išli popri samom kraji.
   </p>
   <p>
    — Neboja sa ništ, — nakladal ten pokojne: — veď ideme hore vrchom, a moje kone aj samej majú rozum — lepší ešte ako niekerej mrcha kočiš. Raz vlani, kod som bou išou na nich tadouka na Terekovo — dúhe sme ta vozili —
   </p>
   <p>
    Ale báťa nestihol dorozprávať, aký rozum majú jeho kone: sane zrazu strmo sa hegli o akýsi vyčnievajúci kameň a potom zrebrili bokom dolu svahom, a keď už temer celkom dolu koncom viseli, zastavili sa na silnej krovine. Mikuš včas zbadal nebezpečenstvo a zvolajúc:
   </p>
   <p>
    — Dolu zo saní! — okamžite zosadil Johanku a i sám zoskočil. Ale vtedy sane už leteli a on celou silou musel sa hodiť nahor, aby dolu pod ne neprišiel. Nedoskočil však na cestu, lež zdola nej a dostal silný úder na nohu. Pavčok tiež hodil sa hore na cestu a padol do snehu, aký bol dlhý, vedľa vzpínajúcich sa koní, ktoré zo všetkej sily chápali sa, aby udržali ťarchu padajúcich saní. Rezko pozbieral sa zo snehu, naprúžil sa: nebolo mu nič. Začal kričať na kone, mykal a šibal, aby vytiahli sane. Mikuš nemohol prispieť pomocou, lebo nemohol dostúpiť na nohu, kým prvá bolesť trvala. No kone i tak vytiahli krížom do cesty a Pavčok ich ešte vždy šibal a — nepamätajúc, že pred chvíľou ich vychvaľoval — nadával im do kadejakých zdochlín. Ale to už i koňom bolo primnoho, čo dnes nesprávnosti a nespravodlivosti zakúsili od gazdu; nevediac mu, rozsrdenému, ako vyhovieť, zvrtli sa z prostred cesty nie nahor, ako prichodilo, lež radšej kade ľahšie, nadol, tou istou cestou, ktorou práve hore boli vyšli — leteli bez prestania až na blízkej zákrute za malým výbežkom celkom zmizli i so saňami.
   </p>
   <p>
    Pavčok zhodil širicu cez hlavu na zem a pustil sa za nimi behom a s pokrikom, až sa hora ozývala. Mikuš volal za ním, avšak márne aby ich väčšmi neplašil, ale radšej hľadel upokojiť.
   </p>
   <p>
    Toto všetko stalo sa za takú krátku chvíľu, že účastníci sotva stačili sa spamätať.
   </p>
   <p>
    Mikuš s Johankou ostali samotní. Ona zblednutá pozerala na neho; zľakla sa, lebo videla, ako sa mu povodilo, i v šere videla na jeho tvári, že trpí bolesť.
   </p>
   <p>
    — Vy ste sa veľmi udreli? — preriekla spýtavo.
   </p>
   <p>
    — Udrel som sa, no to sa ľahko pretrpí. Šťastie, že sa nám nič horšieho nestalo.
   </p>
   <p>
    Obzeral sa okolo seba. Strán cesty ležal kus starého pňa; trochu pokrivujúc šiel k nemu, odstránil z neho sneh a sadol si naň.
   </p>
   <p>
    — Dovolíte, že si sadnem; ťažko mi je stáť, a ktovie, kedy sa vráti Pavčok so saňami. Bojím sa, že hodne budeme musieť čakať.
   </p>
   <p>
    — Azda ich ľudia z jarmoku idúci pristavia, — úfala sa Johanka.
   </p>
   <p>
    — Ste sa veľmi zľakli? — pýtal sa on, spozorujúc jej bledosť. Ona pomaly prichodila bližšie.
   </p>
   <p>
    — O seba nie, — vetila. — Ja som bola zachránená, kým som ešte ani nevedela, že je zle; ale — a čo je vám? Pozrite! — pretrhla sa zrazu a prišla celkom k nemu. Z jeho ruky, voľne, cez koleno preloženej, odkvaplo niekoľko kvapiek krvi do snehu.
   </p>
   <p>
    — Nič, nič; len dlaň som si trochu pochrámal na kameni. Trochu kožka zvlečená — inšie nič, — snažil sa uspokojiť ju.
   </p>
   <p>
    — Ach, bože môj! Vy ste najhoršie obstáli! — začala horekovať. Spustila sa k nemu do snehu na kolená, pozorne podňala pochrámanú ruku. Jej prsty mäkko a nežne dotýkali sa jeho ruky. Mikuš prižmúril na chvíľu oči.
   </p>
   <p>
    — Však vás veľmi bolí? Hľadela na neho úzkostlivo.
   </p>
   <p>
    Záporne pokrútil hlavou, usmial sa a nepovedal nič.
   </p>
   <p>
    — A to je pravá, ktorou ste mňa zachránili: takú dostala odmenu! — hovorila ďalej viac sebe než jemu. — A vy by ste nič neboli povedali, nech ja nezazriem — neboli by ste si ju kázali obviazať.
   </p>
   <p>
    — Vy sa prílišne staráte — o niekoľko dní sa to zahojí.
   </p>
   <p>
    Ona už bola vytiahla bielu šatku, poskladala ju do hladkého šikmého pása a obkrúcala ňou poranenú ruku.
   </p>
   <p>
    — A to je všetko pre mňa. Keby ja nie, boli by ste seba zachránili, kým chránili ste mňa — ba keby ja nie, by ste vôbec teraz ani neboli išli tadeto.
   </p>
   <p>
    — Johanka, ako to hovoríte! — pretrhol ju temer prísne. — To vám nepristojí. Čo som urobil, je nič nie zvláštneho — pre vás podstúpil bych vďačne i omnoho ťažšie veci!
   </p>
   <p>
    Zdalo sa, že chcel viacej povedať, pohol rukami, ale spustil ich zasa a mlčal.
   </p>
   <p>
    Ona hlboko vydýchla, potom v nepredpokladanom hnutí sklonila hlavu k jeho zdravej ruke a dotkla sa jej perami.
   </p>
   <p>
    — Johanka! — zvolal, zápasiac s mocným citom.
   </p>
   <p>
    Ona pozrela k nemu, akoby sa pýtala: ,či som to zle urobila?‘
   </p>
   <p>
    Celá vrúcnosť jej srdca, jej oddanosť k nemu zračila sa jej v očiach, i slzy zaleskli sa v nich.
   </p>
   <p>
    Nemohol sa ďalej zdržať, mihom zovrel ju k sebe a zbozkával ju.
   </p>
   <p>
    — Johanka moja, Johanka! — hovoril priduseným hlasom. Na chvíľku spočinula na jeho prsiach, potom zrazu sa vzchopila, zakryla si tvár rukami a sklonila ju na jeho koleno. On ju začal hladkať po lesklých vlasoch, nehovoril nič, obaja prekonávali príboj citový.
   </p>
   <p>
    Vtom počuli spiežovce koní, aj Pavčokov hlas. Johanka rýchlo sa zdvihla a chcela odísť; on podržal ju za ruku.
   </p>
   <p>
    — Pozrite na mňa na znak toho, že neľutujete, čo sa stalo, — prosil.
   </p>
   <p>
    Pozrela na neho — očami plnými nehy. Zľúbal jej ruku a potom ju vypustil.
   </p>
   <p>
    — Dlhšie ako niekoľko dní odkladať nesmieme, a poviem im to ja. Som pripravený na to, že neprijmú ma s veľkou radosťou ako snúbenca svojej dcéry, ale to nesmie nás odstrašiť od priamej, otvorenej cesty. Keď ste vy pri mne, poddajú sa i rodičia.
   </p>
   <p>
    — I ja sa úfam. Ja viem, že vás môj tatuška rád vidí. Urobte teda vy, ako za najlepšie uznáte; vy ste už o všetkom premýšľali.
   </p>
   <p>
    — Však nielen v túto chvíľu — nad tým som ja už dávno premýšľal — kým ešte bola túžba väčšia ako nádej.
   </p>
   <p>
    — Ach, bože! — usmiala sa poloradostne a poloostýchavo. — A ja naozaj obávala som sa trochu, že vy len dnes — len z akéhosi súcitu ku mne…
   </p>
   <p>
    I on sa usmial.
   </p>
   <p>
    — Bezpochyby ťažko bolo by ustáliť, ktorý prv začali sme na to pomýšľať. Ja chcel som odolať, ale človek nie je nikdy taký hrdinský, ako by chcel. I bez dnešného prípadu nebol by mlčanie dlho vydržal. A vy myslíte, že u mňa bol púhy súcit! Či ozaj nevidíte, aká je to blaženosť, ktorú ste mi dnes darovali?
   </p>
   <p>
    — Bože môj dobrý! — zašepla ona a pod velkosťou svojho blaženstva sklonila hlavu.
   </p>
   <p>
    On nahol sa k jej rukám a prilipol k nim ústami, kým mu ona tíško hlavu nezdvihla.
   </p>
   <p>
    — Pekne sedieť — už sme skoro v Čierniciach! — napomínala s blahým, tichým úsmevom, ktorý dnes udomácňoval sa na jej tvári.
   </p>
   <p>
    Čiernice už zblízka černeli sa na bielej snehovej ploche; oblôčky svietili, dym vstával z komínov a psí brechot sa ozýval.
   </p>
   <p>
    Brána na škole bola otvorená, na zvuk zvončekov vybehol Taro a radostne obrechával navracajúcich sa.
   </p>
   <p>
    O chvíľu Johanka objímala matku.
   </p>
   <p>
    — Či ste šťastne chodili? — bola jej prvá otázka.
   </p>
   <p>
    — Ja veľmi šťastne — ale pán Mikuš…
   </p>
   <p>
    Mikuš vyrozprával nehodu na ceste ako najmenej drasticky; báťa bol mu veľmi povďačný, že tak šetrne opisoval. S dobrou chuťou vypil podaný mu „oldomáš“ a odporúčal sa „ku službám“ i na druhý raz. Isté je, že tí, ktorých dnes vozil a temer do nebezpečenstva priviedol, necítili preto voči nemu nijakej trpkosti a on v mysli blahoželal si k takým pasažierom.
   </p>
   <p>
    V izbe láskala Johanka otca, akoby ho od roka nebola videla; on, odvrávajúc čosi, bránil sa jej vrelosti, ale bez výsledku.
   </p>
   <p>
    — Mať vždy vraví, že ju máme viacej do sveta posielať, a hľa, aká je rada, že je tu, — hovoril Mikušovi, ktorému Lemjaková starostlivo obväzovala poranenú ruku do handričiek lojom napúšťaných.
   </p>
   <p>
    Ešte len teraz bláhala si, že on šiel oproti Johanke a zo srdca mu bola povďačná, že so žertvovaním chránil ju pred nebezpečenstvom. No on nerobil si z toho zásluhu, ani len hovoriť o tom nechcel, tvrdiac, že Johanka zveličuje vec. Rozprával Lemjakovi o svojich skúsenostiach v jarmočnej trme-vrme, ale dnes nešlo mu to tak dobre ako inokedy o podobných veciach. Dnes neobyčajný výraz mala jeho potemná tvár — akási jasnosť sídlila na nej.
   </p>
   <p>
    * * *
   </p>
   <p>
    V nasledujúce dni prišlo všetko do svojej obyčajnej koľaje. Johanka vžila sa do obvyklých povinností, akoby ani neboli bývali pretrhnuté. Svieža, kvetúca chodila po dome, s istým neobvyklým leskom v očiach. Každú prácu konala s dvojnásobnou chuťou a k rodičom neznala hraníc v úslužnosti. Otec spokojne pozeral za ňou, bol značne lepšej vôle ako ona prišla domov. Matka hovorila:
   </p>
   <p>
    — Vidíš, či nebol jej na osoh pobyt v Peškove? Celá je inakšia: obratnejšia, zhovorčivejšia i smelšia. Akosi opeknela — premena povetria tiež mnoho robí.
   </p>
   <p>
    Mikušovi vyhýbala, videli sa len v prítomnosti rodičov. Ale kedykoľvek stretli sa im oči, zafarbili sa jej líca a kútiky úst prehĺbili sa do utajovaného úsmevu. Pre ňu každý jeho pohľad mal blahonosný význam; vôbec bola veľmi šťastná v tomto nezjavnom, nevyrazenom pomere. Cítila sa obkrúženou čarovným svetom, ktorý nikto iný nevidel, iba ona a on. Ten stav ju úplne uspokojoval, predbežne neznala nijakých ďalších túžob.
   </p>
   <p>
    Inak mal sa Mikuš so svojím cítením: u neho nezostalo v polodriemajúcom stave. Stálo ho citeľné premáhanie nedať mu zjavného výrazu. Premýšľal o krokoch, ktoré by ho viedli k zaistenej budúcnosti; písal niekoľko listov v posledné dni, aby aspoň začiatok bol urobený, keď predstúpi pred Johankiných rodičov. Medzitým i on vyhýbal jej, zdržiaval sa i len pozrieť na ňu — avšak keď predsa pozrel, ťažko mu bolo oči odtrhnúť. A na ňu účinkovali tie jeho pohľady ako slnce na rozvíjajúci sa kvet: prekvitala pod nimi, celé blaho čistého srdca zrkadlilo sa v nežnom pozore jej očú. Niekedy úsilne musel sa zobrať, aby nevystrel za ňou ramená.
   </p>
   <p>
    Jedného dňa, prvý raz po jej návrate, našiel ju samotnú v izbe.
   </p>
   <p>
    Bolo podvečer. Ona zmotávala priadzu na stojaté motovidlo
    <sup>
     [
     <a class="footnote" href="#ftn.30" name="30">
      30
     </a>
     ]
    </sup>
    , zúbkavé koliesko na ňom krútilo sa a vŕzgalo. On prišiel, zachytil jej ruku a odtiahol od rukoviatky. Pozrela na neho, ale pred jeho žiarnym pohľadom zasa hneď sklopila oči.
   </p>
   <p>
    — Musím sa ponáhľať zmotať, kým sa nezotmie, hovorila, pokúsiac sa vyprostiť si ruku.
   </p>
   <p>
    — Ešte dosť času, — vetil on. Vzal ju okolo pása a druhou rukou podvihol jej sklonenú tvár. Tvár sa zapálila a oči zostali sklopené.
   </p>
   <p>
    — Ešte sme slova nevymenili, odkedy ste doma — mne je to ťažko vydržať, — hovoril.
   </p>
   <p>
    — Prečo? Či nie je dosť na tom, že sa môžeme aspoň vidieť každý deň? Už to je krásne a milo, — vetila.
   </p>
   <p>
    — Ja nemôžem byť spokojný, kým náš pomer rodičmi nebude uznaný, — osvedčil trochu zamračene.
   </p>
   <p>
    — Veď sme sa medzi sebou ešte len nedávno dorozumeli, všetko naraz nemôže byť, — potešovala ho. Rada bola by mu dala zo svojej spokojnosti. — Či nie je už to veľký pokrok, že sme medzi sebou dorozumení?
   </p>
   <p>
    — To je, pravdaže, najhlavnejšia vec i pre mňa, — usmial sa on.
   </p>
   <p>
    — Teda vidíte, na všetko ostatné teraz už môžeme trpezlivo čakať.
   </p>
   <p>
    — A dokedy by ste vy takto vydržali?
   </p>
   <p>
    — Ja neviem; ja nevidím konca svojej spokojnosti, kým…
   </p>
   <p>
    — Kým čo?
   </p>
   <p>
    — Kým vás môžem vidieť a kým vy s láskou na mňa pozeráte. Vinul ju užšie k sebe.
   </p>
   <p>
    — Prosím, pusťte ma, — prosila nežne a pokorne. — Takto nesmieme, lebo potom by naše vyhýbanie sa pred rodičmi bolo nepeknou pretvárkou.
   </p>
   <p>
    Pozrela mu do očú, či ho nepohnevala; on cítil, ako mu srdce mäkne pod tým čistým pozorom. Pritisol ústa k jej bielemu čelu a bez slova ju vypustil.
   </p>
   <p>
    So sklopeným zrakom prešla vedľa neho k vysokej starosvetskej kasni, zosňala z nej ešte dve plné vretená, tretie zakotúlilo sa ďalej, nemohla ho dočiahnuť. On prišiel a podal jej ho; s jasným úsmevom ďakovala mu.
   </p>
   <p>
    Vtom vošiel Lemjak.
   </p>
   <p>
    Motovidlo zasa sa otáčalo, dvojitým prasknutím oznamujúc plnosť pásma. Mikuš zamyslene prechodil sa po izbe.
   </p>
   <p>
    — Mne sa vidí, že je už po zime; južný vietor veje, bude dážď a jar, — oznamoval otec. On vždy bedlivo pozoroval počasie.
   </p>
   <p>
    Keď na druhý deň po obede Johanka chcela z kuchyne vojsť do izby, začula znútra otcov pozdvihnutý hlas a zdalo sa jej, že má akýsi neobyčajný prízvuk. Vypustila kľučku z ruky, ako počula hovoriť ho:
   </p>
   <p>
    — …predpokladám o nich, že svedomite skúmali sami seba, či je to nie len také vzbĺknutie slameným ohňom, aké často býva u mladých ľudí, ktorí nemôžu dlhšie pobudnúť s mladým dievčaťom, že by sa do neho pre zábavu nezamilovali.
   </p>
   <p>
    — Hravé milkovanie nezrovnáva sa ani s mojou ani s Johankinou povahou; medzi nami je opravdivá trvalá náklonnosť, — počula Mikuša odvetiť. — Ako budila sa vo mne, vedel som, že je to nie žart ani zábava, a predsa brojil som proti nej, úfajúc sa, že ju zmôžem. Z jednej strany chcel som ospravedlniť vašu dôveru vo mňa z druhej nechcel som sa vystaviť poníženiu, aby ste ma nakrátko odpravili kvôli iným, ktorí už majú zabezpečenú budúcnosť. No pri všetkej pevnej vôli nezmohol som svoju lásku k vašej dcére, lež ona premohla mňa: myslím, že bez zahanbenia môžem sa k tomu prinať. Ja nevidím príčinu, pre ktorú mal by som sa zriecť Johanky, tým menej, keď viem, že ona miluje mňa, ako ja milujem ju. Vy znáte ma, moju povahu a moje schopnosti, viete, aké asi výhľady mám do budúcnosti; prosím vás tedy, ak ma uznávate za hodného tej svojej najvyššej dôvery: považujte ma za snúbenca svojej dcéry. Dá boh, že toho neoľutujete.
   </p>
   <p>
    Johanka dobre rozoznávala, ako pohnutie otriasalo jeho hlasom, a otca počula zhusta odkašlávať. Sotva dýchajúc načúvala, keď otec odpovedal:
   </p>
   <p>
    — Ja pokladám ich za čestného človeka v každom ohľade; vedia, že veľkú dôveru mám k nim. Musím im vyznať, že v tomto prípade proti ich osobe vonkoncom nemám čo namietnuť. (Tu chvíľu ustal, pokašlal, zdalo sa, že hľadá ďalšie slová; no skoro počula ho Johanka ďalej hovoriť.) — Ale musím im aj to povedať, že tie záväzky a sľuby do neistej budúcnosti nie sú po mojej chuti, lebo videl som koľko ráz, že celkom inak hľadelo sa na ne po rokoch čakania, než vtedy, keď sa kovali. Alebo sa potom zrušili, keď už iné šťastie bolo premeškané, alebo splnili sa s nechuťou, s vychladnutým srdcom, len aby sa povinnosti zadosť urobilo. (Zasa prestávka a odkašlanie.) No, keď oni sú presvedčení, že láska medzi nimi a mojou Johankou je opravdivá, od ktorej pre budúce oba očakávajú svoju spokojnosť, tedy dobre, ja nebudem brániť svojej dcére, aby čakala za nimi. Ak ona im a oni jej dobrovoľne zadržia vernosť (na slovo „dobrovoľne“ položil zvláštny dôraz), kým oni budú sa môcť a chcieť ženiť, ja proti tomu nemám nič a sľubujem, že ju medzitým za iného nútiť alebo nahovárať nebudem. Právoplatné zasnúbenie však nepovolím, kým oni nebudú mať zaistené postavenie. Ako samo sebou sa rozumie, očakávam od nich, že do tých čias svojmu pomeru k mojej dcére ani zjavne ani tajne nedajú ľúbostný náter, ale ostaneme vo všetkom pri starom spôsobe. Že im v tom úplne dôverovať môžem, to viem, lebo ich znám; aj ich terajšie otvorené konanie mi je potvrdením toho. Myslím, že sa rozumieme. Ak sú spokojní, tu je moja ruka.
   </p>
   <p>
    Johanka odišla odo dverí, nepočula, čo Mikuš odvetil. Bola vzrušená, išla vyhľadať samotu.
   </p>
   <p>
    Teda ťažký krok je urobený — rodičia už vedia! Odpadol i jej kameň zo srdca, ktorý tlačil ju pri všetkej pozdvihujúcej blaženosti posledných dní. A jej drahý, dobrý tatuška nebol proti tomu! Teraz zdalo sa jej, že nik na svete nemá takého dobrého otca ako ona — prekypovala povďačnosťou k nemu. Podmienky, ktoré postavil, zmizli v jej očiach; ona nestála o formálne zasnúbenie, keď len v srdci smela sa považovať za snúbenicu svojho vyvoleného, a to s povedomím rodičov. Ona si viac nepriala a bola presvedčená, že aj on je spokojný s týmto výsledkom — posudzovala ho podľa seba, myslela, že chybiť nemôže.
   </p>
   <p>
    Pozdejšie bola povolaná do izby k rodičom na niekoľko vážnych otázok. Mikuša už tam nebolo. Matka bola rozcitlivená a nie celkom spokojná. Otec bol vážny, ako vždy, keď jej prejavil svoje rozsúdenie, a povedal jej, čo očakáva od nej.
   </p>
   <p>
    — Vo všetkom, vo všetkom im budem po vôli, uisťovala, bozkávajúc mu ruky.
   </p>
   <p>
    Matka slzila. Ona v rozličných obrazoch predstavovala si dcérinu budúcnosť, priala si vidieť ju ako najlepšie zaopatrenú: na toto však, čo teraz vylúplo sa pred jej očami, nebola pomyslela. Ich pomocníkovi ju zasnúbiť nevidelo sa jej slávne; nuž ale čože bolo robiť!
   </p>
   <p>
    — Ktože by toto bol uveril! — vzdychla si. — Teraz už čo?
   </p>
   <p>
    — Čím menej myšlienok snovať a čím menej rečí šíriť o tom, — hovoril muž.
   </p>
   <p>
    — A či si ty spokojný takto?
   </p>
   <p>
    — Nemám veru príčiny byť nespokojný — pozdejšie azda budem mať príčinu byť celkom spokojný.
   </p>
   <p>
    — Veď on je iste veľmi poriadny človek, ale — ja som sa úfala, že našej Johanke trafí sa lepšie šťastie.
   </p>
   <p>
    — Maminka! — ozvala sa Johanka prudko. — Nad toto väčšieho šťastia sa mne dostať nemôže! Ja neviem, ako pánu bohu ďakovať zaň.
   </p>
   <p>
    — To potom povedz, keď niekoľko rokov budeš jeho ženou, — prehodil otec.
   </p>
   <p>
    — Ach, tatuška, ja viem, že aj potom tak poviem, — hovorila dcéra so svojím oddaným, presvedčeným úsmevom.
   </p>
   <p>
    — Ktože vie, ako bude, — premietala matka. — Na toto, hľa, sme nepomysleli, keď sme brali pomocníka do domu.
   </p>
   <p>
    Teraz už chápala, prečo Johanka nechcela Huttera a prečo Mikuš bol presvedčený, že ona do Hutterov ani nie je súca.
   </p>
   <p>
    * * *
   </p>
   <p>
    Jar prišla so svojím teplým vánkom a mala v tom roku jasnú tvár. Zavítala všade, nevynechala ani Čiernice. Stromy pučia, tráva začína sa zelenať; ľudia rozchodia sa po poli, orú a sejú.
   </p>
   <p>
    I v škole zmenil sa trochu jednotvárny zimný poriadok domáci. Lemjaková a Johanka menej sedávajú v izbe a viac pracúvajú v záhrade; prvšia chodí najviac okolo zelenín, táto bedlí o kvety. Lemjak tiež chodieva po dvore a záhrade, rád vyhľadáva, kde je čo nie na mieste, aby mohol na poriadok upravovať. Keď je pekné počasie, sadne si do včelína a pozoruje včely. Školu i teraz necháva na Mikuša, pod jeho správou je dobre opatrená. Ten nežiada si jeho pomoci a zdá sa, že nie je ani potrebná.
   </p>
   <p>
    Dni sú dlhé, ešte je dlho vidno, keď sa deti rozpustia. Ony, pravda, nejdú rovno domov, ale idú sa hrať a zhony robiť do kostolnej ohrady. Tak to bývalo v Čierniciach od nepamäti; tak je teraz a bezpochyby tak bude i nabudúce. Čiernické deti — a iste aj ich rodičia — považovali by za narušenie zaručeného starého práva, keby im to niekto chcel brániť. Ale ako otvorila sa jar, mnohé začínajú meškať školu; rodičia berú ich na pomoc k poľným prácam. Tu Ďurko musí apkovi pri oraní poháňať, tam Zuzka musí doma húsence opatrovať a na menšie deti pozor dávať, kým sú mamka v poli. Mikuš sám zašiel do niektorých domov prikazovať rodičom, aby deti od školy neodťahovali, a niečo to i pomohlo. Ale ho všade prosili, aby len čím skôr ustrojil ten exámen, že však sa deti cez zimu už dosť naučili.
   </p>
   <p>
    Dnes Lemjaková šla do poľa s nájomnicami na celý deň sadiť zemiaky. Johanke nechala obstarať všetku domácu prácu. I obed ona varila, a podaril sa; len otec poznamenal naň, že mladá gazdiná menej šetrí omasty a smotánky ako stará.
   </p>
   <p>
    Keď popoludní dala si všetko do poriadku, trochu ustatá sadla si do izby k otvorenému obloku. Bolo teplo a ticho, jabloň vo dvore začínala rozpúšťať prvé kvety a okolo nich pobzučievali včely. Johanka ostala samotná v dome, deti nemali školu, lebo bola streda. Mikuš išiel do fary učiť Gizelku na klavír a otec bol v ovocnom sade vyše dediny, ktorý za mladých liet sám bol si založil na vlastnom pozemku. Šiel popozerať stromy práve kvitnúce.
   </p>
   <p>
    Johanka od matky vychovaná bola podľa pripovedačky, že dievča nesmie ani za toľko postáť v záhaľke, kým holub pšeničné zrnko zobne zo zeme. Podľa toho i teraz vytiahla z košíčka háčkovanie, jemnú širokú vložku, na ktorú vzorec doniesla si z Peškova, ale nemohla priprieť k nemu pozornosť, nešla jej nijako chuť do práce. Zadívala sa do dvora na kvitnúcu jabloň a odtiaľ na lastovičky, ktoré ku starému hniezdu pod strechou nad dvornou izbou prichytili sa stavať si nové. Odletovali a priletovali ako šípy, nôžkami aj krídelkami sa držiac, priďubkávali oň materiál v pyšteku prinesený. Johanka usmievala sa na ne, rozličné myšlienky prechodili jej hlavou a dala im voľný priechod. Zaviedli ju do budúcnosti, ukazujúc jej ju v samých pekných obrazoch, preto, že on, ktorého milovala, bol všade tam. Jej úsmev bol zádumčivý, kým myslela na budúcnosť, osviežel však, náhle vrátila sa do prítomnosti: veď prítomnosť pre ňu bola krásna, ona teraz mala zlatú dobu panenského žitia.
   </p>
   <p>
    Od tých dvoch mesiacov, čo s povedomím rodičov považovala sa za snúbenicu Mikušovu, celkom nič nezatienilo jasné nebo jej tichého, milo ukrytého blaha. V jej duši teraz bolo to práve tak ako v prírode: všetko spelo k rozkvetu, pripravovalo sa do kvetu. A bolo to aj poznať na nej: prekvitala zdravím, sviežosťou, ružovou mladou krásou.
   </p>
   <p>
    Najvnímavejším pozorovateľom toho bol Mikuš; čo ho však stálo premôcť sa natoľko, že nedal nikdy výrazu svojej rozkoši, vzbudenej pohľadom na milo usmievajúcu sa mu Johanku, to vedel iba on. Pomer medzi ním a ňou zdanlivo nepokročil vo vrúcnosti. Pri stretnutiach osamote vždy si vyhýbali, zhovárali sa len v prítomnosti rodičov. Ostatne býval Mikuš stále zaneprázdnený; keď nemal školy, ani inej práce, čítal alebo písal v svojej izbe. Niekedy šiel prejsť sa do poľa a pristavoval sa pri pracujúcich ľuďoch.
   </p>
   <p>
    V niektoré dni zdalo sa Johanke, že je pošmúrneho výzoru, vtedy začala nepokojne pozerať na neho, a musel vyčítať otázku z jej očú: Čo ti je? So mnou si nespokojný? No iste musela u neho zakaždým vyčítať uspokojivú odpoveď na svoje výrečné pohľady, lebo na slovné dorozumievanie sa nikdy neprišlo a pomer zostával v jednej koľaji. To však badala, že on je vcelku nie taký spokojný s terajším stavom ich pomeru ako ona; on podrobuje sa len nevyhnutnosti.
   </p>
   <p>
    Jej boli najmilšie večerné hodiny, keď všetci spolu besedúvali na zotavenie sa po dennej práci. I sám Lemjak býval bodrý a hovorný, ako s nastúpením jari cítil sa i telesne silnejší. A jeho budúci zať akiste postupoval v priazni u neho, čomu sa Johanka nevýslovne tešila. Aj matka nad očakávanie rada ho začala považovať za syna, skutočného odporu i tak nemala proti nemu.
   </p>
   <p>
    Johanka večer často spievala prostonárodné piesne — trávnice boli jej najobľúbenejšími — a Mikuš sprevádzal ju na klavíri. To i rodičia radi počúvali, všetci mali z toho pôžitok. Mikuš neznámejšie odpisoval pre svoju zbierku. Johanka vycvičila pritom svoj príjemný hlas a Mikušovo zrejmé potešenie nad tým bolo jej najlepšou odmenou. Oni teraz v piesňach sa zhovárali, veď z každej tej piesne ozývalo sa ich vlastné cítenie, a to nebránili im ani rodičia ani svedomie. V takéto chvíle vždy ďakovala bohu za šťastie, ktoré jej uštedril, a z plného srdca priala šťastie všetkým ľuďom, celému svetu.
   </p>
   <p>
    Spamätala sa zo zadumania a chopila sa práce. Začala si pritom nôtiť akúsi kolísavo-tiahlu melódiu, najprv len bez slov. Viac ráz vrátila sa na začiatok, nebola si istá, až konečne prišla na pravý nápev a podchytila aj text:
   </p>
   <div class="literallayout">
    <p>
     <br/>
     <span class="emphasis">
      <em>
       Hora zelená, cesta kamenná: s kým sa ja tešiť mám?
      </em>
     </span>
     <br/>
     <span class="emphasis">
      <em>
       Tešila by sa ja s mojim otcom, ale ho ja nemám.
      </em>
     </span>
     <br/>
     <span class="emphasis">
      <em>
       A môj je otec zelený dubec, pri mori stojaci.
      </em>
     </span>
     <br/>
     <span class="emphasis">
      <em>
       More pribudlo, otca mi vzalo: jaj bože, bože môj!
      </em>
     </span>
     <br/>
     <br/>
     <span class="emphasis">
      <em>
       Hora zelená, cesta kamenná: s kým sa ja tešiť mám?
      </em>
     </span>
     <br/>
     <span class="emphasis">
      <em>
       Tešila by sa ja s mojou matkou, ale jej ja nemám.
      </em>
     </span>
     <br/>
     <span class="emphasis">
      <em>
       Moja je matka rajská záhradka, pri mori stojaca.
      </em>
     </span>
     <br/>
     <span class="emphasis">
      <em>
       More pribudlo, matku mi vzalo: jaj, bože, bože môj!
      </em>
     </span>
     <br/>
     <br/>
     <span class="emphasis">
      <em>
       Hora zelená, cesta kamenná: s kým sa ja tešiť mám?
      </em>
     </span>
     <br/>
     <span class="emphasis">
      <em>
       Tešila by sa ja s mojím bratom, ale ho ja nemám.
      </em>
     </span>
     <br/>
     <span class="emphasis">
      <em>
       A môj je braček zelený hrabček, pri mori stojaci.
      </em>
     </span>
     <br/>
     <span class="emphasis">
      <em>
       More pribudlo, brata mi vzalo: jaj, bože, bože môj!
      </em>
     </span>
     <br/>
     <br/>
     <span class="emphasis">
      <em>
       Hora zelená, cesta kamenná: s kým sa ja tešiť mám?
      </em>
     </span>
     <br/>
     <span class="emphasis">
      <em>
       Tešila by sa ja s mojou sestrou, ale jej ja nemám.
      </em>
     </span>
     <br/>
     <span class="emphasis">
      <em>
       Moja je sestra zelená bresta, pri mori stojaca.
      </em>
     </span>
     <br/>
     <span class="emphasis">
      <em>
       More pribudlo, sestru mi vzalo: jaj, bože, bože môj!
      </em>
     </span>
     <br/>
     <br/>
     <span class="emphasis">
      <em>
       Hora zelená, cesta kamenná: s kým sa ja tešiť mám?
      </em>
     </span>
     <br/>
     <span class="emphasis">
      <em>
       Tešila by sa ja s mojím milým, ale ho ja nemám.
      </em>
     </span>
     <br/>
     <span class="emphasis">
      <em>
       A môj je milý holúbok sivý, pri mori letiaci.
      </em>
     </span>
     <br/>
     <span class="emphasis">
      <em>
       More pribudlo, milého vzalo: jaj, bože, bože môj!
      </em>
     </span>
     <br/>
    </p>
   </div>
   <p>
    Trúchlivo a tklivo zvučali monotónne ponosy v piesni a opakovane spievaný posledný riadok každej sloky ešte zvyšoval žalobný dojem. Johanka vzdychla si v sústrasti nad tou, ktorá žaluje sa v piesni.
   </p>
   <p>
    — Divná pieseň! Tej som ešte nepočul, — ozval sa zvonku jej veľmi známy hlas.
   </p>
   <p>
    Náhlo pozrela hore. Na chodbe pred oblokom stál Mikuš a pomedzi myrtu a muškát hľadel na Johanku ktovie odkedy. Ona, do spevu pohrúžená, nepočula jeho kroky.
   </p>
   <p>
    — Ja som ju predtým kedysi bola počula, ale potom som celkom zabudla na ňu; až nedávno, keď som šla do hornej záhrady, išli predo mnou dve dievčence a spievali si ju. Hľadela som si ju zachovať, a jednako mi teraz ťažko prišla na um.
   </p>
   <p>
    — Tú musíme odpísať.
   </p>
   <p>
    Odišiel od obloka a o chvíľu bol v izbe. Johanka znova spievala a on na klavíri hľadal hlasy. Pritom robil značky na notový papier, ktorého kus obyčajne nosil pri sebe. Dalo mu to dosť práce.
   </p>
   <p>
    — Už je! — riekol konečne.
   </p>
   <p>
    Prehral ju na klavíri a niečo ešte opravil.
   </p>
   <p>
    — To je smutná pieseň, — podotkla ona.
   </p>
   <p>
    — Podivné, že náš ľud v piesňach rád spomína more, a v živote nikdy nepríde s ním do styku. V tejto piesni more predstavuje akýsi neznámy, neodbytný, neúprosný osud, ktorý berie všetko, čo človeku milého. V nej náš ľud nepovedome ospevuje svoju olúpenosť a opustenosť. Osobným žalobám sa to nepodobá.
   </p>
   <p>
    Johanka sa zamyslela; obľahčilo sa jej okolo srdca, že všetka tá tiaž v piesni nepadá na jednu hlavu. Zamĺkli obaja. On obrátil sa od klavíra k nej a díval sa, ako usilovne otáčajú sa jej ruky v práci.
   </p>
   <p>
    — Johanka, nehľaďte tak neodvratne do toho háčkovania, — preriekol zrazu.
   </p>
   <p>
    — Ale potom nič nespravím, ak nebudem ta hľadieť, — usmiala sa.
   </p>
   <p>
    — A načo je to? To je práca pre zbytočnú okrasu, pri ktorej viac uškodíte si na zdraví, ako úžitku urobíte.
   </p>
   <p>
    — Ach, nie; mne práca ešte nikdy neuškodila na zdraví, a vyše sily ani nepracujem, — odpovedala, hlbšie skloniac hlavu nad prácu, že cítila jeho pozor na sebe. Jej svieža tvár a svieža postava úplne ospravedlňovali takú odpoveď.
   </p>
   <p>
    — Či ste už pomysleli na to, že o krátky čas musíme sa rozlúčiť? — pýtal sa po malej prestávke.
   </p>
   <p>
    Ona sa vzchopila, úsmev zrazu kamsi zmizol jej z tvári.
   </p>
   <p>
    — Prečo?
   </p>
   <p>
    — Onedlho bude skúška a po skúške ja musím odísť.
   </p>
   <p>
    — Ale to ste nespomínali — ja som sa úfala, že dlhšie ostanete.
   </p>
   <p>
    — Nemôžem. Ak chcem dostať postavenie, musím sa hýbať za ním.
   </p>
   <p>
    — Ale ste hovorili…
   </p>
   <p>
    — Áno, už mám dve miesta takrečeno zaistené; ale musím predsa ta ísť poznať bližšie okolnosti. Jedno, ktoré je hmotne výhodnejšie, je v meste, v Radinej; druhé cele v inom kraji, na odľahlej dedine. Povedzte, ktoré by sa vám lepšie páčilo? Prajete si prísť do mesta a či na dedinu?
   </p>
   <p>
    Chvíľu premýšľala, ruky s prácou odpočinuli v lone.
   </p>
   <p>
    — Pri tom neberte ohľad na mňa; ja budem spokojná tam, kde vám bude milšie účinkovanie vo vašom povolaní. Za to miesto sa rozhodnite, ktoré vám najlepšie zodpovie.
   </p>
   <p>
    — Ja chcem, aby ste i vy brali ohľad na svoju náklonnosť; ja v svojom povolaní všade nájdem dosť poľa na obrábanie.
   </p>
   <p>
    Ona pozrela na neho a usmiala sa. Chcela riecť, že ona pri ňom kdekoľvek bude spokojná, že jej všetky náklonnosti k nemu sa nesú, ale zdržala sa. On dávno naučil sa čítať z jej tváre a vyčítal i teraz to, čo nevyslovila.
   </p>
   <p>
    — Samko spomínal, — zahovorila, umknúc očami pred jeho pozorom, — že ste si priali skúsiť čím viac krajov a poznávať ľud. Ja by som nerada, aby som vás v tom hatila.
   </p>
   <p>
    — Hej, vtedy zamýšľal som ešte niekoľko rokov pomocníkovať, každý rok inde; ale tá záľuba ma už prešla, — vetil on s dumným úsmevom. — Človek mení sa s vekom. Ja už veľmi si prajem usadiť sa na jednom mieste a zapustiť tam korene. Čo by ste vy riekli, keby som sa teraz odobral ešte kamsi na jeden rok len tak na skusy?
   </p>
   <p>
    — Keby ste tak urobili, vedela by som, že máte na to príčinu, a čakala by som.
   </p>
   <p>
    Zdalo sa, že jemu nie je po vôli jej odpoveď.
   </p>
   <p>
    — A tak málo vám na tom záleží, aby sme sa čím skôr zobrať mohli? — spýtal sa nie bez zarazenosti.
   </p>
   <p>
    — Keď viem, že sa to iste stane, vďačne dočkám, kým nám pominú prekážky.
   </p>
   <p>
    On strmo vstal a prešiel sa po izbe, potom zastal pred ňou.
   </p>
   <p>
    — Ja by som si prial vidieť vás netrpezlivejšou. Vy by ste ma vari pustili preč do sveta, len tak bez výhľadov a bez cieľa… — začal jej vyčítať s istou trpkosťou a podráždenosťou.
   </p>
   <p>
    Ona stŕpnuto hladela na neho, vstala a vystrela k nemu ruku. Háčkovanie spadlo na zem, nepovšimla si ho.
   </p>
   <p>
    — Vy ste ma zle rozumeli, a teraz sa hneváte na mňa…
   </p>
   <p>
    Bola veľmi zarmútená, slzy tisli sa jej do očú a cítila, že tu nemôže objasniť mu nedorozumenie.
   </p>
   <p>
    On zrazu rozprestrel ramená a mocne zovrel ju do nich.
   </p>
   <p>
    — Ako by som sa mohol hnevať na teba, ty moja krásna, drahá! — hovoril silno otraseným hlasom. — Ty nevieš, ako je mne — ale mala by si už vedieť, kam ide teraz všetka moja snaha: mala by si cítiť, že ja nemôžem dôjsť spokojnosti, kým tebe nemôžem povedať: Už poď ku mne — u mňa je tvoj domov!
   </p>
   <p>
    Ona oprela si hlavu o neho ako prítulné dieťa.
   </p>
   <p>
    — Môj domov je už u vás, lebo myšlienkami som vždy pri vás.
   </p>
   <p>
    — A predsa necítiš sa mi dosť blízko, aby si mi povedala „u teba“, a nie „u vás“ — nevieš prekročiť tú chladiacu hranicu! — káral ju nežne.
   </p>
   <p>
    — Veď na tom nezáleží; ja vás i tak veľmi rada — veľmi! Neviem to ani vypovedať. Ja teraz nechápem, ako mi svet mohol byť milým, kým som vás — kým som teba nepoznala. Len odvtedy…
   </p>
   <p>
    Nemohla dopovedať, prekazil ju v tom svojím prudkým láskaním. Bozkával ju po celej tvári a nemohol sa odtrhnúť. Citový nával zachvátil ho, požadujúc náhradu za doterajšiu, prísne zachovávanú zdržanlivosť. Ona cítila bitie jeho srdca i svojho vlastného, zvieral ju vždy užšie k sebe, až jej začalo byť nevoľno. S namáhaním podarilo sa jej odtisnúť dlaňami jeho tvár.
   </p>
   <p>
    — Nie tak veľmi, nie! — prosila dojemne. Jej oči neodolateľne podporovali jej prosbu. Ten pozor šiel mu priamo k srdcu. Vypustil ju.
   </p>
   <p>
    — Už nie — odpusť mi! — prosil teraz on. Z hlasu jeho znela silná vzrušenosť. Odstúpil od nej. — Nepovedz mi nikdy viac, ako ma rada — vidíš, nemôžem to zniesť.
   </p>
   <p>
    — Nikdy viac? — opýtala sa zarmútene.
   </p>
   <p>
    — Neposlúchni ma ty, duša moja. Ty vymysli si trest na mňa, ja poslúchnem teba.
   </p>
   <p>
    — Nemám ťa za čo trestať. Ty si mi dobrý, pre mňa lepšieho nad teba niet na svete — ja ti vo všetkom dôverujem, — riekla nekonečne milo a obidvoma rukami hladkala jeho zohriatu, živo pohnutú tvár. On mlčky tisol ich striedavo ku svojim ústam, nebol schopný slova.
   </p>
   <p>
    * * *
   </p>
   <p>
    Bolo po skúške v Čierniciach. Ako deti ráno ustrnuté prichodili do školy, sviatočne vyobliekané, do hladka vyčesané, tak teraz s pocitom obľahčenia vyrojili sa z nej na vyzametanú chodbu a vyzametaný dvor. Vyšli za nimi aj rodičia, tiež sviatočne vyobliekaní, ktorí boli našli miesta dnu v škole. To, pravda, boli temer samí otcovia, z matiek len tie, ktoré boli vdovami alebo ktorým mužovia nemohli prísť pre akúsi príčinu. Ostatné ženy, ktoré len tak neúradne prišli a dnu už celkom sa nevmestili, stáli cez celý čas na chodbe pri odchýlených oblokoch učebnej izby a dívali sa dnu a načúvali. Ony tiež chceli vidieť a počuť, ako ich deti odpovedajú, im nie je ľahostajná vec, či naučili sa niečo a či nie.
   </p>
   <p>
    Medzi tými bola i Chrenčíčka; prihnúc hlavou k plecu, utierala si slzy do opleckového rukáva; bola veľmi dojatá, že jej Mišo tak krásne zaperoroval
    <sup>
     [
     <a class="footnote" href="#ftn.31" name="31">
      31
     </a>
     ]
    </sup>
    odoberanku
    <sup>
     [
     <a class="footnote" href="#ftn.32" name="32">
      32
     </a>
     ]
    </sup>
    . Každé slovo pekne vyslovil a hlas premieňal — nie že by ju bol len tak do sveta odrapotal. Rozprávala ženám okolo seba, že ho to ten pán pomocník tak vyučil.
   </p>
   <p>
    A pán dekan ako krásne potom hovoril — ani z kancľa. Vravel, aká je škola pre deti dôležitá; ako tam majú dostať základ k dobrému pre celý život; akým požehnaním je dobrá škola pre cirkev a obec a t.p. Potom vyzdvihoval práve čiernickú školu, že môže ju s dobrým svedomím vystaviť za príklad iným školám. Páni učitelia svedomite museli konať povinnosť; všade vidieť, že deti, čo sa naučili, to aj naozaj pochopili. Čiernická škola vždy vynikala pred inými, no tohto roku už zrovna môže ju označiť ako vzornú v každom ohľade a Čierničania môžu si bláhať, že majú takých učiteľov.
   </p>
   <p>
    Rodičia prikyvovali hlavami, a keď pán dekan utiahol sa do izby, obklopili učiteľov a pekne zloženými slovami ďakovali im za všetko, čo dobrého poskytli v škole tohto roku ich deťom.
   </p>
   <p>
    — Veď my, čo sme tu, sme skoro šecia pod ich rukou vyrias´li, — hovoril jeden z hospodárov Lemjakovi, — a vieme, že sme im podlžni, že nás za mladi dobre cvikali. Nak ich len pán boh zdržuje medzi nami, že by aj z našich detí, aj ešte z našich detnech detí poria´nech ľudí vychovati mohli. Ale misíme povedati, že aj tentoka mladej, čo si ho ´zali ako za pomocníka, nebude horší od nich; lebo sme ver videli, ako chodiu okolo tech našich detí — ni ako nájomník, ale ako vernej opatrovník. Za to misíme mati aj k nemu ďačnô srdce.
   </p>
   <p>
    — Veru podľa pravdy musím priznať, že tohto roku jemu patrí zásluha o našu školu. Ja bol som, ako viete, chorobou prekážaný; ale videl som, že mám dobrého námestníka, pri ktorom nestane sa škole ujma, aj keď ja od nej sa odtiahnem, — povedal na to Lemjak.
   </p>
   <p>
    — Ej, pri dobrom majstrovi misí beti aj tovariš dobrej! — prilahodil Pavčok, ktorý tiež bol prítomný, lebo mu dvoje detí chodilo do školy.
   </p>
   <p>
    Tu všetci dali sa do vyslovovania uznanlivosti Mikušovi, keď z Lemjakovho osvedčenia videli, že on preto žiarliť nebude, ako boli by sa obávali.
   </p>
   <p>
    Ženy boli ho už dávnejšie obklopili; všetky mali mu za čo ďakovať v mene svojich detí. Ony dobre videli, ako tie deti počas celej skúšky mali s dôverou oči k nemu obrátené. Ktoré sa báli a do rozpakov prišli, on im vedel dodať ducha obodrujúcim slovom, vhodným pripomenutím alebo aj len svojím dôveru budiacim pozorom. Pri umných, povedomých odpovediach detí zhusta bolo počuť od pána dekana pochvalné: Dobre! Veľmi dobre! — a pritom spokojne, ba s istou úľubou prikývol hlavou. Vtedy patričnej matke radosťou zaihralo srdce, že jej dieťa tak múdro odpovedá, i vďačnosťou k učiteľovi, ktorý vedel ho k tomu doviesť.
   </p>
   <p>
    — A kod sa im tak dobre šikou tentoka pán pomocník, si ho azda zadržia, aj na druhú zimu? — vyzvedal sa Lemjaka kurátor, starý Belian, ktorému troje vnúčat chodilo do školy.
   </p>
   <p>
    — Ja by som ho milerád zadržal, ale on sa preč poberá, chce inde skúsiť šťastie.
   </p>
   <p>
    — Ej, škoda beti! Ej, ej! Ej, verže budeme banovati! — ozývalo sa zo všetkých strán.
   </p>
   <p>
    Jedna stará ženička vtom pristúpila k samému Mikušovi a, hladkajúc ho svojou vráskovitou rukou po ramene, pýtala sa ho hlasom, v ktorom bola i námietka i dôvera:
   </p>
   <p>
    — Môj senčok zlatej, a prečože nás kcú zanahati? Či sa im vari nepáči tu medzi nami? Ved je u nás ešte ni najhorší svet!
   </p>
   <p>
    Čistá úprimnosť v jej slovách dojala Mikuša.
   </p>
   <p>
    — Mne páči sa tu medzi vami, vždy ste boli úprimní ko mne, aj teraz dobre mi padne vaša uznanlivosť, — hovoril obrátený ku všetkým. — Aj keď odídem, na vás nezabudnem, budem vás s vďačnosťou spomínať.
   </p>
   <p>
    Na to zasa dostal zo všetkých strán ohlasy a uisťovania, že ho veru ani oni nezabudnú a tiež budú ho spomínavať. Spomedzi žien ešte niektorá pokúsila sa prehovárať ho:
   </p>
   <p>
    — Ale nakže lem ešte ostanú, ved ’e to zle každej rok inde privekati.
   </p>
   <p>
    — Keď on nechce byť viac pomocníkom; chce sa dať riadne vyvoliť za učiteľa, a spolovice má už aj miesto zaistené, — objasňoval Lemjak. — Za zle mu to nemôžeme mať.
   </p>
   <p>
    — Ved ’e tak! Každej misí o sebä staros’ mati, — prisviedčali chlapi.
   </p>
   <p>
    — Ale kod my voľakode budeme ako pána rechtora potrebovati, ver’ nám oni misia príti — a čo odkiau!
   </p>
   <p>
    — Vy by ste mňa hádam už aj dnes ta pochovali, aby ste si nového rechtora voliť mohli, — ohlásil sa Lemjak, nevedno, či z hnevu, a či zo žartu, lebo tvár mal vážnu.
   </p>
   <p>
    — Ej, niže tak, ni, pán rechtor! Nak si to za zle nevykladajú! — sponáhľali sa udobriť ho. — Nak ich lem pán boh živí, kým je jeho vôľa: ale smrtedlní sme šeci.
   </p>
   <p>
    — Za nima be sme banovali, ale be sme zasa aj potom dobrého ako pána rechtora kceli mati, — doložil iný. — A čo je dobrô, každému sa páči.
   </p>
   <p>
    Pritom kývol hlavou k Mikušovi.
   </p>
   <p>
    Druhí znova začali dorážať na neho, aby im sľúbil, že potom príde, keby ho povolali. On vetil, že to nemôže vopred vedieť, ostatne že bude aj medzitým chodievať do Čierníc a bude príležitosti dosť zhovárať sa o tom svojím časom. Teraz však že musí preč odísť.
   </p>
   <p>
    — Nuž tak nakže iba šťas’live chodia, a ak nenájdu, čo hľadajú, nak sa zasa navrátia k nám! — odoberali sa od neho. Každý podal mu ruku.
   </p>
   <p>
    Ženy nenašli konca vďačným rečiam.
   </p>
   <p>
    Dnes ešte i pán farár Vrankay osobitnú pochvalu vystrojil Mikušovi. Po skúške totižto prisviedčajúc uznanlivým slovám pána dekana, vyzdvihol najmä to, že od lanska pozoruje u školských detí potešiteľný pokrok v maďarskej reči, ktorú reč znať je povinnosťou každého občana našej uhorskej vlasti. Za tú zaznamenaniahodnú zásluhu vyslovuje pánu pomocnému učiteľovi verejnú pochvalu. Ale Mikušovi tá pochvala nešla zvláštne k duhu, trochu začervenal sa na ňu a mierne odvetil, že konal v tomto ohľade to, čo zákon nakladá.
   </p>
   <p>
    Lemjak však na to cítil sa byť pohnutým osvedčiť hlasno, pred tvárou celého zhromaždenia, že veru pán učiteľ Mikuš po celý školský rok venoval tomuto predmetu mnoho času a námahy, aby požiadavkám zákona vyhovel. No jeho opravdivá zásluha je v tom, že potom viac, ako by bol musel, namáhal sa nahradiť, dohoniť to, čo ináč pre maďarskú reč musí sa zanedbávať v iných prednejších, skutočne potrebných predmetoch. Keby túto namáhavú obeť — za ktorú od školských vrchností ani pochvaly ani odmeny učiteľovi sa nedostáva — nebol celý rok s vynaložením všetkých síl podstupoval, nebola by dnešná skúška tak v každom ohľade zdarne vypadla. Vyslovoval sa dosť príkro a pán farár sa mračil.
   </p>
   <p>
    Ľudia povšimli si tých Lemjakových vývodov a mnohí premýšľali o nich.
   </p>
   <p>
    Jedna zo žien na chodbe hovorila svojim susedám:
   </p>
   <p>
    — A jus’ je tak, ako rechtor vraví — a farárovi sa to nepáči. Č
   </p>
  </div>
  <div>
   <div class="titlepage">
    <div>
     <div>
      <h2 class="title">
       <a name="iv">
       </a>
       IV
      </h2>
     </div>
    </div>
   </div>
   <p>
    Teraz síce už každý, kto posiaľ čítal našu poviedku, domyslí si, že ona chýli sa k šťastnému koncu; no preto azda nebude sa nám mať za zle, keď odprevadíme čitateľa i cez to šťastné dovŕšenie — cez svadbu v čiernickej škole.
   </p>
   <p>
    Lenže na to musíme sa pošinúť o pol roka napred, lebo termín svadby ustálený bol na deň Obrátenia Pavla. Lemjakovci chceli ho odtiahnuť až do jari, Mikuš zasa chcel mať svadbu ešte v jeseni; nuž potom pre spravodlivosť povolila jedna i druhá strana a ustálili termín na pol zimy. Matka s dcérou i tak museli sa dobre obracať, ak chceli byť s výstrojom hotové. A bielizeň z domu dať šiť za peniaze boli by si za hanbu pokladali, ani by to otec nebol dovolil. Tak teda svadba sa odtiahla.
   </p>
   <p>
    Voľba Mikušova bola pre Čiernice veľkou, radostnou udalosťou a statne sa vykonala, v príkladnej jednomyseľnosti. Ako Lemjak zaďakoval z úradu, obrátili sa všetci za Mikušom.
   </p>
   <p>
    Pán farár — ktorý síce proti Mikušovi nič nemohol povedať a osobnej zášti ani skutočne neprechovával voči nemu — jednako protivil sa zo zásady vlasteneckej, nakoľko sa len dalo. Vystavil iného kandidáta a odporúčal ho všemožne, najmä tým, že by ten pristal na niektoré ujmy z platu. Ale Čierničania nechceli očuť o inom, ako o Mikušovi, lebo že o ňom už vedia, aký je dobrý učiteľ, a že on mal k nim dobré srdce už vtedy, keď na to ani nepomýšľal dať sa tu voliť. V ňom skladajú veľkú dôveru a jemu radšej viac budú platiť ako inému menej. Len tú obavu mali, že im on nebude chcieť prísť z mesta na dedinu; ale keď od Lemjaka dostali osvedčenie, že príde, ak si ho vyvolia, na iného nebolo ani pomyslenia. A jednako prvú voľbu zrušil Vrankay pod akousi zámienkou; myslel, že tým ľud pomýli. Pri druhej však dialo sa mu ešte horšie, trpkosť ľudu začala sa zjavne proti nemu obracať.
   </p>
   <p>
    I ženy zhŕkli sa okolo chrámu, hotové vynaložiť svojho závažného vplyvu, akže by sa mužovia dali sklátiť. Najmä matky, ktoré mali školopovinné deti, rozhodne zasadzovali sa za Mikuša a mali veľmi rázne reči. Tam nebol možný inakší výsledok, ako prajný pre neho. A že by ich bol niekto prehováral, o tom nemohlo byť reči, to išlo samo od seba. Lemjak pokojne sedel si doma.
   </p>
   <p>
    Vrankay videl, že tu ťažko je protiviť sa, musel by veci hnať do poburujúcich krajností, z čoho pre neho samého pošli by nepríjemnosti v cirkvi, nuž neprotivil sa ďalej. Mrzelo ho síce, že dostal nového učiteľa do školy, ktorý podľa jeho názoru nebol prostý podozrenia z panslavizmu, hoci deti náležite učil maďarčinu; ale potešoval sa tým, že tento azda nebude mať tvrdú hlavu Lemjakovu a dá vplývať na seba, keď ho časom pekne zaobíde. I jeho pani bola toho náhľadu a umienila si pritiahnuť Mikuša trochu do ich spoločenského kruhu. Pravda, ešte nevedeli, že je zasnúbený s Lemjakovou dcérou.
   </p>
   <p>
    Keď potom ako vyvolený a potvrdený učiteľ prišiel do Čierníc, bola tam veľká radosť. Všetci známejší cirkevníci prišli ho uvítať a vysloviť mu svoje potešenie nad tým, že si ho vyvolili; každý so záľubou rozprával mu o voľbe a ako sa statne držali pri nej. Tešili sa, že si vyvolili dobrého učiteľa — ale boli i nad sebou uveličení, že vedeli preraziť s tým, čo chceli. Zväzok medzi nimi a novým učiteľom nadobro upevnil sa od prvej chvíle. On s chuťou nastúpil svoje úradovanie, v pevnom predsavzatí, že s trpezlivou oddanosťou znášať bude jeho ťarchy a podľa najlepších síl slúžiť bude tomuto ľudu.
   </p>
   <p>
    Bol to dvojnásobne radostný pocit, s ktorým letela mu Johanka v ústrety ako svojmu oddancovi i ako pánovi domu, keď ohorený, zaprášený od cesty došiel do čiernickej školy, od nej už dávno túžobne očakávaný. Bol to on, on sám — a predsa sa jej ináč činil. Voľnejšie nosil hlavu a zdalo sa jej, že celý jeho spôsob je ráznejší, akoby sa medzitým bol oslobodil od akéhosi tlaku. Oj, ona znala ho voskrz a každý jeho pohyb vedela si vysvetliť!
   </p>
   <p>
    On, ak možno, ešte zaľúbenejšími očami pozeral na ňu. Po jeho úvode do cirkvi zamenili si prstene a tak boli riadne zasnúbení.
   </p>
   <p>
    Keď prišiel, chcel sa do svadby uhospodiť v svojej bývalej izbe, ale Lemjak so svojou neústupnou správnosťou stál na tom, aby bola pre neho — ktorý je odteraz pánom domu — zariadená vedľajšia, hosťovská, keďže o tom zasa Mikuš počuť nechcel, aby sa mu rodičia vystúpili z doterajšej rodinnej. Tak teda obidve izby v byte boli domácimi zaujaté a dvorná ostala neobývaná. Zbytočné veci z hosťovskej boli prenesené do dvornej a Mikušovo vnove privezené náradie dalo sa do bývalej hosťovskej.
   </p>
   <p>
    Keď tieto poriadky boli porobené, odišla Johanka do Peškova, aby si tam pri pomoci švagrinej šila bielizeň. Či jej ťažko padlo odchodiť z domu a či ju snúbenec ťažko prepúšťal, na to nebrala ohľadu rodinná rada, z ktorej pošlo toto uzavretie. Johanka sa neprotivila, veď toto rozlúčenie bolo už len poslednou skúškou, myslela si.
   </p>
   <p>
    V Peškove rýchlo ubiehal čas pri práci a veselosti. Kdeby nie, veď boli tam dve mladuchy! Irenka Riečanová nedávno zasnúbila sa s Hutterom, na ostatné fašiangy mali mať svadbu. Aj ona na dlhší čas šla k sestre do Peškova a tie dve mladuchy boli tam zaujímavým stredom celej spoločnosti a zakusovali mnoho prekárania od všetkých. Bystrá, smelá Irenka, vždy mala slovo na slovo, a naša Johanka len ticho sa usmiala. Keď Irenka dostala list od svojho snúbenca, bez škrupúľ prečítala z neho najkrajšie kvetnaté odseky, aby sa pochlúbila, a seriózne zastrájala, sa že ho naučí po slovensky písať, keď bude jeho ženou. On totiž písaval jej po nemecky, lebo po slovensky sa naučiť ešte nemal príležitosti. Johanka i tu držala snúbencove listy ako vzácnu drahocennosť, chránila ich pred nepovolanými očami a nerada hovorila o nich.
   </p>
   <p>
    Práca pritom rýchlo šla od ruky, hoci malá Oľga a maličký Milko tiež požadovali pozornosti a účasti na svojich zábavkách od jednej i druhej tety. Olinka vo všetkom išla za tetou Johankou, lebo tá nežne zaobchodila s ňou. Tety Irenky menej si vážila, lebo tá ju často prekárala a malého Milka hockedy do úmoru vybozkávala, takže Olinka pritom od strachu začala kričať i sám Milko sa rozplakal.
   </p>
   <p>
    Teraz Johanka tri mesiace ľahšie prežila tu než vlani jeden. Vlani ťahala ju domov neistá, ale neodbytná túžba — teraz bolo srdce uspokojené podávanou a prijímanou láskou.
   </p>
   <p>
    Matka medzitým doma obrubovala celé štôsiky obrusov, servítov a uterákov pre Johanku a so záľubou ukazovala ich susedám, ktoré naschvál prišli si to pozrieť. Teraz už vedela celá dedina, že mladý pán rechtor a Johanka majú sa brať a bola z toho veľká, všeobecná spokojnosť. Mnohé susedky vykladali pani rechtorke, ako ony od prvopočiatku tušili, že sa tak stane, a vyslovovali svoju radosť nad tým, že Johanka neodíde preč z „našej dediny“.
   </p>
   <p>
    Mikuš konal svoje povinnosti nemýlene, nedovolil si byť roztržitým mladým zaťom. Lemjak zas, pokašlávajúc, chodil po dome a prial si, aby tie predsvadobné a svadobné nepokoje čím skôr sa minuli.
   </p>
   <p>
    Až ku Vianociam vrátila sa domov mladucha a s ňou i tichá svetlosť, ktorá v jej neprítomnosti chýbala v dome.
   </p>
   <p>
    Na Štedrý večer obopol Mikuš svojej neveste zlatú náramku okolo ramena ako vianočný dar. Bola hladká, mdlého lesku, bez okrasy drahokamov.
   </p>
   <p>
    — Paľko — to je primnoho! — pozastavila sa, hľadiac na to blinkavé puto na svojom bielom ramene.
   </p>
   <p>
    — To je moja prvá úspora, venoval som ju tebe a prajem si len, aby ti urobila radosť.
   </p>
   <p>
    — Čo to oni toľko vymýšľajú? — začal otec dohovárať. — Takými vecami, hľa, zo začiatku rozpašmávajú
    <sup>
     [
     <a class="footnote" href="#ftn.33" name="33">
      33
     </a>
     ]
    </sup>
    si mužovia ženy a potom sťažujú si, že…
   </p>
   <p>
    — Ale, tatuško! — sprotivila sa Johanka, postaviac sa za svojho snúbenca, akoby na jeho obranu. — On za to nazasluhuje karhania.
   </p>
   <p>
    — To viem, že ho ty za to karhať nebudeš! — podudral otec.
   </p>
   <p>
    Ona, ako na dotvrdenie, prichýlila si tvár k Mikušovmu lícu.
   </p>
   <p>
    — Ja ti ďakujem nie tak za to zlato, ale za tvoju láskavosť! — šepla mu vrelo.
   </p>
   <p>
    On nepohol sa, len stiahol k sebe jej ruku z druhého pleca. Ani sa nebránil, keď mal takú zástankyňu. Otec podíval sa na tie dve mladé hlavy — jej hnedovlasá pri jeho tmavej — a nechcelo sa mu povedať ešte akési slovo nespokojnosti.
   </p>
   <p>
    Matka usmievala sa s úľubou, jej páčila sa pozornosť Mikušova.
   </p>
   <p>
    Johanka ešte vždy mala pilného šitia: vyšívala si mená na rozličnú bielizeň.
   </p>
   <p>
    — Po svadbe nedovolím ti takto moriť sa tým šitím, — riekol jej raz Mikuš, keď zakaždým našiel ju nahnutú nad namáhavou, pozornosť vyžadujúcou prácou, kedykoľvek vošiel do izby.
   </p>
   <p>
    — Preto musím sa ponáhľať, kým mi brániť nemôžeš; lebo potom by som musela potajmo pracúvať, — odpovedala.
   </p>
   <p>
    — To ťa radšej budem so sebou brávať do školy — budeš prváčence učievať, ako za tatušku, — žartoval.
   </p>
   <p>
    — Ja vďačne, keby si mi chcel dovoliť; celkom vážne by som to brala, — podchytila ona veľmi ochotne.
   </p>
   <p>
    — Z toho nebude nič. Prehral som si tvoje pomocníctvo, keď som ťa nechcel vlani naň pripravovať, ako si si bola žiadala — vieš?
   </p>
   <p>
    — Nejeden raz som ja už myslela na to, ako si ma ty hneď vtedy začal napravovať podľa svojej vôle.
   </p>
   <p>
    — A či som nemal pravdu, keď som povedal, že sa prv vydáš, ako by si preparandiu vychodila? Povedz, chcela by si teraz ešte ísť na preparandiu?
   </p>
   <p>
    Ona sa trošku zapálila.
   </p>
   <p>
    — Nie je pekne od teba, že sa ma to opytuješ.
   </p>
   <p>
    — Neodpovedaj mi, — vetil on nežne.
   </p>
   <p>
    — Čo je z toho, keď moju odpoveď i tak znáš. Povedz mi radšej ty, či si už vtedy myslel na takýto koniec, keď si ma tak nakrátko odpravil s mojou žiadosťou?
   </p>
   <p>
    — Jasne som si ho nepredstavoval, ale možno, že som ho srdcom tušil.
   </p>
   <p>
    — A ja som na teba už vtedy ináč pozerala, ako na všetkých ostatných ľudí na svete.
   </p>
   <p>
    Pozreli jeden na druhého a usmiali sa. Ona zasa sklonila sa nad svoju prácu.
   </p>
   <p>
    On hovoril po chvíli:
   </p>
   <p>
    — Keby bolo už po svadbe, by som ti tú prácu odložil z ruky a šli by sme sa spolu prejsť von do zimy na čerstvé povetrie.
   </p>
   <p>
    — Veď nám už skoro bude po svadbe — potom tak urobíme.
   </p>
   <p>
    — A keby k tomu bolo čím skôr po skúške; tohto roku budem ju tvrdo čakať, — pokračoval. — Ak tatuška bude natoľko silný, že ma bude môcť v kostole zastupovať, vylietneme na dlhší čas z hniezda. Pôjdeme si trochu svet pozrieť — pravda, len ten náš slovenský, — začal schuti snovať plány. — Pôjdeme do Tatier, na Považie, aj na iné strany Slovenska. Počkaj len, ako moja Čierničanka bude oči otvárať na tie krásy! Aj priateľom, ktorých kde-tu mám roztratených, som sa už posľuboval. Súhlasíš?
   </p>
   <p>
    — S tebou pôjdem kamkoľvek a všetko ma bude tešiť. Ja viem, že ty budeš chcieť viac so svetom žiť, než sme my boli navyknutí.
   </p>
   <p>
    — V istom spôsobe áno. Ináč ja tiež rád konám svoje povinnosti nemýlene, nechcem byť vyrušovaný z nich spoločenskými ohľadmi. Ale vedomie, že nikdy nesmiem hlavu pozdvihnúť nad ne a nikdy nesmiem si na chvíľu oddýchnuť od nich, bolo by mi otupné. Človeku žiada sa niekdy vystrieť krídla a vyšinúť sa nad všedný obzor. Keď to nikdy nerobí, zakrnie vo svojom úzkom kruhu. Ak mi ty v tom porozumieš a budeš so mnou súhlasiť, budem si to za veľké šťastie pokladať.
   </p>
   <p>
    — Ja myslím, že ti vo všetkom porozumiem, keď mi ty vysvetlíš, čo bude treba, — hovorila, zamyslene hľadiac pred seba. — Ja viem, že si zaujatý za všetko dobré a vždy v tom zmysle budeš účinkovať i vyše svojich vymeraných povinností; aj viem pochopiť, že bude sa ti žiadať byť v stykoch s rovnozmýšľajúcimi priateľmi.
   </p>
   <p>
    Jemu bolo veľmi milo, že ona o tom už premýšľala.
   </p>
   <p>
    — A vieš, z čoho som ťa najlepšie začala poznávať?
   </p>
   <p>
    — Nuž?
   </p>
   <p>
    — Z tvojich listov. Bolo mi ťažko vtedy, keď si odchodil od nás, a teraz viem, že aj to bolo nám k dobrému. Z tvojich listov vyčítala som nielen tie slová, ktoré hovorili mi o tvojej láske, ale naučila som sa poznávať ťa z nich takého, aký si vo svojej duši. Keď si pri mne, nemôžem nič o tebe premýšľať; vtedy vždy len cítim, že si pri mne: ale v tvojej neprítomnosti tým viac premýšľala som o tebe. Z tvojich listov vychodila som do svojich myšlienok a zo svojich myšlienok zasa vracala som sa do tvojich listov. Mnohému naučila som sa z nich; zväčša som porozumela, čo si mi chcel povedať. Ja viem, že chceš ma povzniesť duševne, a usilujem sa, aby tvoja námaha nebola márna.
   </p>
   <p>
    On sa usmieval.
   </p>
   <p>
    — A mám ti i ja povedať, čomu som sa od teba naučil?
   </p>
   <p>
    Pokrútila hlavou.
   </p>
   <p>
    — Dobre, necháme si to na druhý raz.
   </p>
   <p>
    Ako blížil sa deň svadby, Johanka stávala sa zamyslenou. Clivé chvíle predsa nevystali ani u nej, akokoľvek bolo jej uspokojivo, že ani po svadbe nemusí sa rozlúčiť so starým domovom.
   </p>
   <p>
    Každé ráno podívala sa na svoju myrtu v obloku a ľahkým pierkom zmetala prach zo všetkých vetvičiek. Tým tiež bolo súdené len do jej svadby zelenať sa na rodnom pni; potom v podobe svadobného venca odumrú v jej vlasoch a starostlivo zabalené odložia sa na pamiatku toho významného dňa.
   </p>
   <p>
    V predposledné ráno pred svadbou v trúchlivom hnutí ponorila Johanka tvár do voňavej koruny myrty a sladko-bôľnymi slzami skropila jej lístky.
   </p>
   <p>
    Svitol svadobný deň. Zrána bolo mračno, ale pozdejšie sa vyjasnilo a bola rezká zima.
   </p>
   <p>
    V predvečer prišli Johanke pod oblok spievať ženy a dievky „na kašu
    <sup>
     [
     <a class="footnote" href="#ftn.34" name="34">
      34
     </a>
     ]
    </sup>
    “ predsvadobné piesne, ktoré od pradávnych dôb spievajú sa v Čierniciach každej mladej neveste. Sú niektoré zvláštne medzi nimi i čo do nápevu i čo do textu.
   </p>
   <p>
    V jednej rozpráva sa, ako „vydala mamka svoj’ vlas’nú dcéru do cudzej krajine“, a ako tej dcére ťažko padne odvykať od domova, ako túži za ním a za matkou, ktorá zbránila jej prísť domov „za sedem rôčkov, za sedem týždňov, aj za sedem hodín“.
   </p>
   <p>
    V druhej spieva sa, ako mladú pýtali už do troch miest. Na prvé miesto poslala vraj „ten prstenčok strieborný“, na druhé poslala „ten ručníčok červený“, na tretie miesto poslala „ten vienočok zelený — a kde vienok poslala, tam aj sama zostala“.
   </p>
   <p>
    V ďalších piesňach potom mladucha odoberá sa od rodičov a rodiny, od domu — ešte aj od prahov a kľučiek. Najviacej zaoberá sa matka s lúčiacou sa dcérou. „Ešte sa vás, mamko moja, spýtať mám; ej, s kýmže ja už odteraz bývať mám?“ hovorí rozžalostená dcéra. „Ej, ni so mňou, diovka moja, ni so mňou: koho si si vyvolila, ten s tebou!“ odpovedá jej mať. Alebo mať opytuje sa odlučujúcej sa dcéry:
   </p>
   <p>
    <span class="emphasis">
     <em>
      Ej, kdeže pôjdeš, diovka moja?
     </em>
    </span>
    — a tá odpovedá:
   </p>
   <div class="literallayout">
    <p>
     <br/>
     <span class="emphasis">
      <em>
       Ej, sama neviem, mamko moja:
      </em>
     </span>
     <br/>
     <span class="emphasis">
      <em>
       ej, ta ja pôjdem šírym svetom,
      </em>
     </span>
     <br/>
     <span class="emphasis">
      <em>
       ej, za ružovým bielym kvetom.
      </em>
     </span>
     <br/>
    </p>
   </div>
   <p>
    Textu primerane elegické sú i nápevy a rozrývajú srdce citnej mladuchy.
   </p>
   <p>
    Rozvlnili aj srdce Johankino, nenašlo pokoja ani v noci vo sne. „A čo by zapriahou sedemdesiat koní, Johankinu slobodu nik viac nedohoní“, zvučalo jej neprestajne v ušiach. To tiež bolo v niektorej z tých piesní, a to ju najviac privádzalo k povedomiu, že ona stojí teraz na prahu najvýznamnejšieho obratu v živote ženy.
   </p>
   <p>
    A ráno pred svitaním zasa prišli jej tie isté speváčky zaspievať nábožné piesne. Strhla sa z nepokojného polosna, pomodlila sa a nemohla viac zaspať. Trochu zmenená, preblednutá bola dnes. Cítila sa neopísateľne; bola to neurčitá nálada, plná slastných i krušných nepokojov.
   </p>
   <p>
    Deň predtým došli i niektorí hostia: Mikušova matka a jeho priateľ, nateraz družba Zárubský, s ktorým si dopisúval. I mladí Lemjakovci, Samko a Hermínka, z Peškova boli tu a pomáhali, on zabávať hostí, ona v kuchyni v komore.
   </p>
   <p>
    Starý Lemjak mal sa najviac okolo novej rodiny, okolo pani Mikušovej, i Johanka posedela pri nej za chvíľu. Obznamovali sa. Zo začiatku zdržanlivá, pomaly rozhovorila sa o svojich rodinných pomeroch, ako ovdovela, ako ťažko synov odchovala, ako Paľko lipol za knihami a musela ho dať do školy, atď. Keď Johanka poodišla od nej, všade ju pozornými očami sledovala.
   </p>
   <p>
    Do Johanky zadiera dnes najviac brat Samko.
   </p>
   <p>
    — Teda ty sa ozaj, krem všetkého žartu, vydávaš? — opytuje sa jej, keď mu príde v cestu, akoby to ešte nemohol uveriť.
   </p>
   <p>
    Ona sa usmeje:
   </p>
   <p>
    — Však ty to už dávno vieš.
   </p>
   <p>
    On povážlivo pokrúca hlavou.
   </p>
   <p>
    — Vidíš ti ju, vidíš — naša Johanka krem žartu sa vydáva. Ktože by to bol od nej uveril! Teraz ja ešte len viem, prečo ona vlani u nás nemala pokoja a len domov sa ťahala, nedbajúc, že náš notár chcel sa na všetky štvorylky s ňou angažovať na fašiangovú zábavu.
   </p>
   <p>
    Ona sa len usmievala — nechže Samko prekára! A on zasa začínal:
   </p>
   <p>
    — Ale povďační ste nie, vy šťastní mladí ľudia. To už pri zaľúbených taký zvyk. Ktože prvý ustrojil vaše šťastie? Nie ja, keď poslal som sem Mikuša? Na to sa však nepamätá; myslí sa, že to ináč byť nemohlo? To už tak býva!
   </p>
   <p>
    Johanka nahla sa k bratovi.
   </p>
   <p>
    — Ak som ti slova vďaky ani nepovedala, ale v srdci som ťa už sto ráz požehnávala pre to! — pošepla mu.
   </p>
   <p>
    — Teraz hej? Ale on to, avšak, nemá počuť? Mohol by ešte spyšnieť.
   </p>
   <p>
    — On to i tak vie.
   </p>
   <p>
    Samkovo prekáranie trochu rozptýlilo jej stiesnenosť, ale nie celkom.
   </p>
   <p>
    Popoludní v druhej izbe na chvíľu zastavil ju Mikuš samotnú.
   </p>
   <p>
    — Čo ti je? Zle sa cítiš? — vyzvedal sa.
   </p>
   <p>
    — Dnes cítim sa celkom neobyčajne, neviem ti povedať ako, — vetila, vyhýbajúc jeho skúmavému pozoru. — Vidíš, je to predsa divné povedomie, že dnes stratím slobodu, o niekoľko hodín prestanem byť dievčaťom.
   </p>
   <p>
    On pomlčal zamyslene.
   </p>
   <p>
    — A veľmi ťažko ti padne obetovať mne svoju slobodu? — pýtal sa po chvíli.
   </p>
   <p>
    Pokrútila hlavou.
   </p>
   <p>
    — A rada by si odročiť dnešný deň na pozdejšie, keby sa to dalo?
   </p>
   <p>
    — Na to nemyslím — veď chceme byť svoji. A tomuto pocitu jednako neušla by som ani pozdejšie; on sa nedá zapudiť.
   </p>
   <p>
    — Tak teda mi dnes iného neostáva, ako trpezlivo znášať clivý výraz v tvojich očiach.
   </p>
   <p>
    Sklonila hlavu k jeho plecu.
   </p>
   <p>
    — Veru sa odoberte jeden od druhého, lebo za slobodna sa už neuvidíte, len v svadobnom víre, — počuli za sebou Hermínkin hlas. — Musíme sa preobliekať, Johanka; hostia prídu.
   </p>
   <p>
    Mladého zaťa vypovedala z izby, dvere zamkla a Johanku vzala do svojich obratných rúk, aby ju pripravila do mladušského rúcha.
   </p>
   <p>
    — Opýtal by sa ťa, čo riekneš o mojej neveste, keby som vedel, že povieš mi úprimnú pravdu a nebudeš si držať za povinnosť polichotiť mi, — hovoril po chvíli Mikuš Zárubskému.
   </p>
   <p>
    — Ľahko je tebe žiadať úprimnú pravdu: vieš, že nemáš sa jej čo obávať, — odvetil ten. — Tvoja nevesta je spanilá a človek cíti, že je to pôvab z duše vyplývajúci, nielen zo zovňajšej krásy. Dokázal si ostrý zrak, keď si si ju hneď vedel oceniť. Pamätáš sa na svoj odtiaľto mi písaný list?
   </p>
   <p>
    Mikuš sa usmial.
   </p>
   <p>
    — Zárod všetkého dobrého bol v nej už vtedy, ale odvtedy v mnohom ohľade sa rozvila.
   </p>
   <p>
    — Pri čom si ty sám iste nie bez zásluhy.
   </p>
   <p>
    — Ťažko ustáliť, čo je pri tom mojou zásluhou. Cele bez vplyvu nebol som na jej duševný rozvoj; ale isté je, že všetok môj vplyv neurobil by mnoho, keby v nej samej neboli dobré vlohy. Moja Johanka je z tých, ktoré rastú so svojou úlohou. Posiaľ bola dobrou dcérou, dobrou sestrou — teraz stane sa, viem to, výtečnou ženou.
   </p>
   <p>
    — A ja vaše manželstvo neviem si ináč predstaviť, ako že tvoja Johanka utonie v tebe, bude sa spravovať tvojím duchom — ty budeš stále panujúcou stranou.
   </p>
   <p>
    — Ja nie tak, lebo lepšie znám Johanku. Ona nepotrebuje žiť mojím duchom, lebo má svojho vlastného. Ona má neklamný cit, ktorým sa správa a medzitým rastie aj jej rozumová súdnosť. Ja jej rozvoj budem napomáhať v zmysle jej vlastnej individuality, lebo len tak môže byť zdarný.
   </p>
   <p>
    — To sú pekné slová. A v čom jej individualita tebe bola by nepohodlnou?
   </p>
   <p>
    — V tom ju musím obísť tak, ako ona musí obísť moju.
   </p>
   <p>
    — Nuž mne teda iného neostáva, ako blahoželať ti zo srdca — trochu závisťou naplneného.
   </p>
   <p>
    Pozvaní hostia sa poschodili, nebolo ich mnoho.
   </p>
   <p>
    Z Rankovej prišli z fary i zo školy a súčasne aj Hutterová so synom z Hradičia. Mimo toho bol ešte notár s paňou a učitelia z fílií. Aj zo piati čiernickí gazdovia boli pozvaní: pán kurátor, pán richtár, pán kostolník (v Čierniciach kostolníctvo nie je službou, lež hodnosťou, ktorú zastávať za česť si považuje akýkoľvek predný gazda) a ešte zo dvaja, s ktorými Lemjakovci boli v kmotrovstve.
   </p>
   <p>
    Ako najporiadnejšie vystrojení, v sviatočných kožúškoch do drieku, v hodvábnych čiernych šatkách na krku, v bielych súkenných nohaviciach a ťažkých čižmách dostavili sa títo hostia a dali sa najprv veľmi prehovárať, kým sa odvážili do izby medzi panských hostí. Prvý vošiel starý vážny kurátor a za ním ťažkým, povoľným krokom vchodili ostatní. Boli veľmi vľúdne uvítaní. Pán farár z Rankovej hneď dal sa s nimi do reči, „pán farár Samko“ z Peškova donášal im stolce, aby si posadali, mladý zať podal každému ruku a pekne po mene predstavil ich radom tomu cudziemu pánovi v okuliaroch, a ten tiež každému podal ruku, každému sa dobre prizrel a opýtal sa, či tu všetko rastú takí hodní chlapi. Na to oni odpovedali, že sa nájdu všelijakí, aj menší, ale vcelku že je tu veľa „dobrech chlapov“.
   </p>
   <p>
    O chvíľu zjavila sa mladucha v sprievode švagrinej a svojich dvoch bielo oblečených družičiek, akoby kráľovná v sprievode svojich panien. Rozumie sa, že oči všetkých utkveli na nej. Bola krásna v rúchu mladuchy, to v mysli priznával jej každý. Hmlistý závoj v jedno splýval s bielymi šatami a zelená korunka nad čelom zvyšovala pôvab peknej hlavy, i obživila celý biely zjav. Neodvážila sa očí pozdvihnúť, len Mikuš zachytil jej letmý pohľad a videl, že sa jej líca pritom zaružoveli.
   </p>
   <p>
    — Ty šťastný človeče! — šepol mu Zárubský, — ona na tvoj pohľad ožíva zo svojho ustrnutia.
   </p>
   <p>
    — Moja biela ruža, — podumal Mikuš, nespustiac z nej zraku. Keď uvítala sa s hosťami, pristúpil Zárubský a podal jej kytku bielych kvetov. Usmiala sa mu a sotva počuteľne zaďakovala.
   </p>
   <p>
    Anička, vnučka Burnova, neprestávala v užasnutom obdive hľadieť na Johanku a myslela pritom, ako je krásne byť mladuchou.
   </p>
   <p>
    Hutter, vystrojený, akoby ho zo škatuľky vyňal, pridružil sa svojej snúbenici a hneď pohrúžili sa do rozhovoru šeptom vedeného. Pani Hutterová a pani Riečanová, ktoré spolu sedeli na pohovke, spokojne sa usmievali a vymieňali polohlasné poznámky. Čo pred rokom sa zamýšľalo a nezdarilo, to už bolo zabudnuté. Hutter už niekoľko ráz videl Johanku ako snúbenicu Mikušovu a stačil sa vžiť do toho, že jemu nebola súdená. Usiloval sa zaľúbiť sa do Irenky a jeho úprimná snaha sa mu i vydarila: on bol presvedčený, že takého obratného, spôsobného dievčaťa naširoko niet, ako je jeho snúbenica, a mohol mať pravdu. Okrúhlastá Burnová, ktorá mala trochu slabosti pre romantičnosť, veru darmo pátrala v jeho tvári po vibrovaní utajenej zúfalosti pri pohľade na krásnu mladuchu, ku ktorej vlani sám bol sa chcel pripútať a ktorá o hodinu už inému mala náležať…
   </p>
   <p>
    — No, keď nám je hlavná osoba, mladucha, už tu, môžeme dielo vo meno božie začať, aby nás tma neprikvačila, — ohlásil sa Burna, ktorého Lemjak bol požiadal za oddavača.
   </p>
   <p>
    Všetko, čo bolo v dome, zhromaždilo sa do izby, i matka odpásala kuchynskú zásteru a prišla dnu, keď jej dcéru odoberali.
   </p>
   <p>
    Chrenčíčka, Mara i ešte tretia pomáhačka tisli sa do dverí a prikladali uši ku škáre a oči ku kľúčovej dierke.
   </p>
   <p>
    Pán farár Riečan v peknej dlhej reči pýtal mladú nevestu a jej krstný otec ju oddával nekrášlenými úprimnými slovami. Všetci ticho načúvali, panie boli dojaté, Zárubský bielou šatkou utieral si okuliare, pán richtár žmurkal a pán kurátor vážne prikyvoval hlavou, dávajúc tak najavo svoj súhlas so slovami rečníkov. Chrenčíčka vo dverách opleckom utierala si oči, hoci ani nedopočula.
   </p>
   <p>
    Mladucha zaplakala na pleci otcovom, závoj od hlavy zaševelil sa jej v chvelých pohyboch. Otec ťažko dýchal, premáhajúc dojatosť, a oddal ju matke. V jej náručí upokojila sa dcéra a podala ruku pristupujúcemu k nej Mikušovi.
   </p>
   <p>
    Od školy do kostola prehádzaný bol široký chodník a z obidvoch strán v snehu stáli ženy a deti — ktovie, odkedy už tam čakali. Naťahovali hrdlá, každá chcela vidieť svadobný sprievod a bolo počuť od nich rozličné naivné prejavovanie obdivu, čo zväčša padalo na mladuchu. Ako svadobníci vošli do kostola, všetok zástup hrnul sa za nimi. Pán farár už čakal.
   </p>
   <p>
    Johanka vzhliadla, len keď ju družba pred oltárom ostavil
    <sup>
     [
     <a class="footnote" href="#ftn.35" name="35">
      35
     </a>
     ]
    </sup>
    . Miesto neho stál vedľa nej jej ženích. Jeho pri sebe, lásku k nemu v srdci, boha nad sebou: to povedomie neopúšťalo ju počas celého obradu a samé to povedomie menilo sa v modlitbu, v zbožný sľub do budúcnosti pred tvárou božou.
   </p>
   <p>
    Počínalo sa mrkať, keď sa vracali z kostola, ľud sa rozpŕchol, živo vymieňajúc svoje pozorovania, len najzvedavejšie ženy zostali ešte obzízať okolo školy, úfajúc sa, že niektorým oblokom uvidia tiež kúsok tej zaujívamej
    <sup>
     [
     <a class="footnote" href="#ftn.36" name="36">
      36
     </a>
     ]
    </sup>
    udalosti.
   </p>
   <p>
    Johanka šla do druhej izby zložiť zo seba teplú bielu šatku, do ktorej ju Hermínka bola zavinula akosi umele. Pre závoj nemohla si s ňou poradiť a chcela volať Aničku na pomoc, ale vtom už pomáhal jej ktosi. Obrátila sa: jej muž stál pri nej. Pozreli si do očú — a tu ona zrazu, bez slova spočinula v jeho náručí. Celým srdcom, celou dušou ocítila sa uňho.
   </p>
   <p>
    — Moja žena — moja drahá! — hovoril dojato.
   </p>
   <p>
    Slza zaleskla sa mu v oku.
   </p>
   <p>
    Stolovalo sa v učebnej sieni, ktorá teraz oplývala teplom a svetlom. Stolovanie trvalo dlho, lebo jedál bolo mnoho a zdravice tiež zaujali mnoho času. Hermínka otáčala sa okolo stola, jej muž nalieval víno a núkal ním ako najúprimnejšie. Najviac naliehavého núkania, pravda, muselo sa vynaložiť na čiernických gazdov, ktorí v zachovávaní prísnej etikety
    <sup>
     [
     <a class="footnote" href="#ftn.37" name="37">
      37
     </a>
     ]
    </sup>
    nebodaj i hladní i smädní boli by vstali od svadobného stola, keby domáci neboli na nich pamätali náležitým núkaním. Tí na šťastie vedeli, čo je komu treba.
   </p>
   <p>
    Pán farár Vrankay tiež bol prítomný; pomer medzi ním a Mikušom vyrovnal sa, nakoľko v daných okolnostiach bolo možno. Pani farárku bolela vraj hlava, nuž zostala doma. Panie šepkali medzi sebou, že nebanujú za ňou.
   </p>
   <p>
    Pán farár Riečan vyniesol zdravicu na mladý pár. Hovoril, že mladú nevestu pozná od jej detinstva, zná jej tiché cnosti, jej zbožné, šľachetné srdce, čo všetko uspôsobuje ju na to, aby ona stala sa korunou a slávou svojho muža, ako to predkladá Písmo sväté. Mladého zaťa zná síce len od krátkeho času, ale už to dostačuje, aby mu pririekol svoju úprimnú priateľskú úctu. Blahoželá staremu priateľovi Lemjakovi, že svojej rodine pripojil takého člena; blahoželá čiernickej cirkvi, ktorá získala si takého učiteľa; a konečne blahoželá sebe, svojej rodine i celému priateľskému kruhu, že dostali takého nového priateľa. — Potom zas Lemjak peknou zdravicou vyznačil matku mladého zaťa, ktorá ako vdova s námahou a obeťami odchovala zdarných dvoch synov.
   </p>
   <p>
    Zárubský na svoj spôsob priniesol hold mladej neveste. Má on vraj priateľa, dnešného mladého zaťa, ktorému vždy, ako sa znajú uveril každé slovo. Tento priateľ pred niekoľkými rokmi vybral sa skusovať slovenský svet s tým predsavzatím, že sa nikde na stále neusadí, kým sa aspoň s hlavnejšími krajmi Slovenska neobznámi. On ho v tom utvrdzoval v záujme slovenského ľudopisu, počítal a tešil sa na jeho zápisky a spoliehal sa v tejto veci skalopevne na neho — už i preto, lebo ho znal ako veľmi vážneho človeka, ktorý svoj čas nikdy nemárnil napríklad chodením za dievčencami. A tu čoho sa musel dožiť posledného roku od neho — akého neslýchaného sklamania! Už pred rokom čosi podozrivé začalo povievať z jeho listov, čosi — akože to nazvať? Slovom: bol trafený priamo do srdca — a od tej rany nakazil sa celý. Išlo to rapídne. Už minulého leta nemal inej myšlienky, ako osadiť sa niekde na stále a oženiť sa! Rečník z toho ťažkého sklamania sa vo svojom najlepšom priateľovi vraj nemohol sa zotaviť až do včerajšieho dňa. Ale včera, náhle sem prišiel, otvorilo sa mu porozumenie pre to, čo sa odohralo s ním. Keď sa totižto bol vybral skusovať svet, zrazu doviedol ho jeho akýsi dobrý duch — vie si predstaviť, s akým figliarskym úsmevom — do tohto kraja, v ktorom ukrytá žila čarovná Zlatovláska z povestí. A tým je všetko povedané — osud jeho priateľa je spečatený. Hnevať sa i ďalej na neho? To nik nemôže, kto dnes bol svedkom, ako sa jej odovzdal na celý život. Teraz jemu, rečníkovi, iné nepozostáva, ako s pokornou prosbou obrátiť sa k tejto samovládkyni svojho priateľa, aby mu, rečníkovi, veľkodušne i naďalej prenechala kúsok miesta v jeho a milostivo dopriala tiež kúsok priateľstva vo svojom vlastnom srdci. Na splnenie tejto svojej žiadosti a na stále blaho Zlatovlásky dvíha svoj pohár.
   </p>
   <p>
    Niektorí z čiernických gazdov pokrúcali hlavami, akoby boli chceli riecť: Ale je za majstra: ako to vynôtil! Lemjak pokašlával, jemu bol ten toast
    <sup>
     [
     <a class="footnote" href="#ftn.38" name="38">
      38
     </a>
     ]
    </sup>
    prílišne vtipkársky — on to nerád.
   </p>
   <p>
    Zatým mladý Lemjak povedal srdečnú reč na zvelebenie svojho nového švagra Pavla, nielen z príležitosti jeho svadby, lež i z príležitosti jeho menín.
   </p>
   <p>
    Rozumie sa, že pripilo sa i družičkám, aby si čím skôr tiež mladušský veniec mohli na hlavu pripraviť. Irenka bez okolkov si štrngla, usmejúc sa na svojho snúbenca, ktorý pošepol jej, že „o tri týždne — “; ale mladá Anička náramne sa začervenala a nijako nechcela sa odvážiť štrngnúť si na taký prípitok.
   </p>
   <p>
    Najväčšiu pozornosť vzbudilo, keď vstal kostolník Mánik, človek inteligentného vzozrenia, s hrubými čiernymi kečkami a silnými čiernymi obrvami, poševelil sa na svojom mieste a pozrúc po všetkých svojimi umnými očami, žiadal o zvolenie, aby smel aj on povedať svoje slovo, keďže z lásky pánov svadobných rodičov dostalo sa mu poctenia smieť byť prítomným v tejto „znešenej“ svadobnej spoločnosti. Smer jeho reči šiel k Lemjakovi a k Mikušovi. Pripomenul, koľko už pokolení odchoval starý pán rechtor v Čierniciach a ako svedomite konal to svoje dielo. I on, Mánik je jeho odchovancom, a teraz, keď tento jeho duševný dobrodinec, vekom a chorobou zošlý, utiahol sa od ďalšej služby, najživšie prichodí mu na pamäť, koľkou vďakou zaviazaný mu je aj on aj všetci, ktorých odchoval. Žiada od Hospodina, aby mu ešte mnohé roky doprial v spokojnosti užívať zaslúžené ovocie svojich námah. Úfa sa, že táto žiadosť sa aj vyplní, keďže nástupca, v každom ohľade hodný svojho predchodcu, dnešným dňom stal sa aj jeho zaťom, keď najprv, ako ten Jákob v Písme svätom, verne slúžil svojmu budúcemu tesťovi za svoju milú Ráchel — nie síce sedem rokov, ale predsa dosť dlho, aby každý poznať mohol, že požehnanie Hospodinovo pôjde za ním, že rozhojnia sa jeho dobré skutky v tomto dome a v tejto cirkvi, ako rozhojnili sa tie stáda Lábanove
    <sup>
     [
     <a class="footnote" href="#ftn.39" name="39">
      39
     </a>
     ]
    </sup>
    pod správou Jákoba, syna Izákovho. Hospodin nech žehná jeho vkročeniu do tohto domu a do tejto cirkvi, aby kedysi aj jeho v takej vďačnej pamäti mali ním odchované pokolenia, ako teraz jeho predchodcu.
   </p>
   <p>
    Načúvajúci Zárubský uvažoval, aký rozdiel je medzi touto rečou a tou, ktorou Vrankay hovoril dnes od oltára. I to je miešanina bibličtiny s miestnym dialektom, a proti tejto Mánikovej je predsa len suchým, drsným bodľačím. Kto odcudzí sa svojej rodnej reči, pred tým ona zavrie svoje krásy; z úst prostého sedliaka plynie strojne, lahodí sluchu i mysli. Všetci prichodili, aby si štrngli s Mánikom; Lemjak a Mikuš mu ďakovali. Jeho druhovia závideli mu jeho rečnícku slávu, ale z druhej strany zas boli i radi, že spomedzi nich tiež niekto sa vyznačil. Pán richtár žmurkal a miešal poznámky k Mánikovým slovám, akoby ho on bol inšpiroval.
   </p>
   <p>
    Ešte dlho besedovalo sa okolo stola, keď už nik nevládal jesť a piť. Zhovárali sa krížom-krážom, komu s kým sa nadhodilo. Samko Lemjak zadieral sa do Huttera, stále okolo Irenky hrkútajúceho, a predpovedal mu, že práve tak dostane sa pod papuču, ako dostal sa on.
   </p>
   <p>
    Zárubský, odtiahnutý od stola, poza chrbty druhým zhováral sa s Mánikom a jeho druhmi; zavše pozeral hore ku mladému páru a pritom črtal čosi do akejsi knižočky, ktorú často strkal do vrecka a zasa vyťahoval — len tak akoby nevdojak.
   </p>
   <p>
    Konečne panie zunovali sedenie, vyvolali povstanie a celá spoločnosť šla do izby, len čiernickí gazdovia poberali sa domov, lebo celkom voľno predsa necítili sa v tejto „panskej“ spoločnosti. Všetci domáci ich vyprevadili a svadobná mať i mladá nevesta udieľali im hodné, vopred nachystané balíky s výslužkami, aby to zaniesli svojim domácim, žeby aj tí vedeli, že v škole bola svadba. Odoberanie trvalo zo štvrť hodiny pre samé pekné reči a ďakovanie.
   </p>
   <p>
    Potom spoločnosť v izbe krátila si čas, ako mohla. Panie mali sa vždy čo zhovárať, o Mikušovú vľúdne sa starali, aby sa necítila osihotenou medzi nimi. Páni vo vedľajšej izbe zasadli ku preferancu. Mladá Lemjaková animovala
    <sup>
     [
     <a class="footnote" href="#ftn.40" name="40">
      40
     </a>
     ]
    </sup>
    mládež a spievalo sa, kým trvala zásoba známych piesní. Keď to už nešlo, prosili Johanku, aby ona zaspievala tie predsvadobné, ktoré jej včera večer spievali čiernické speváčky pod oblokom, lebo nik iný ich tak nevie ako ona. Ona sa najprv vzpierala, že je to proti zvyku a mravu, ale modlikali, kým ju nenaviedli. Keď sa osmelila, potom ju už samu uniesli piesne, kým nevyspievala všetku ich clivosť, všetky túžby a tušenia, plesanie i lkanie v nich sa snujúce. Vtedy i páni v druhej izbe odložili karty a prišli načúvať. I pod oblokmi tisli sa načúvajúce ženy a deti. Iba v kuchyni Chrenčíčka pokrúcala hlavou, že kto to kedy slýchal, aby mladucha takto vyspevovala na svojej vlastnej svadbe — len aby za tým — bože uchovaj! — niečo zlého nenasledovalo!
   </p>
   <p>
    V izbe však všetky oči lipli na speváčke pod myrtovým vencom a bielym závojom, ktorej líca do ružova sa vyhriali pri speve.
   </p>
   <p>
    — Ty šťastný človeče, vieš, čoho by si ja teraz žiadal? — obrátil sa Zárubský stranou k Mikušovi, v pauze medzi dvoma piesňami.
   </p>
   <p>
    — Nuž —?
   </p>
   <p>
    — Žiadal by si sem maliara - umelca, ktorý by túto speváčku so všetkou jej nepovedomou spanilosťou jemným štetcom zachytil na plátno; a žiadal by si ešte väčšmi sem umelca, hudobného skladateľa, ktorý by všetko to, čo v týchto piesňach pučí, čo nimi vyviera z duše nášho ľudu, zachytil a podľa toho vytvoril umelecké dielo, nesfalšované cudzím vplyvom…
   </p>
   <p>
    Bolo po polnoci, ked hostia začali sa rozchádzať. Nielen miestni, ale i Riečanovci, Burnovci a Hutterovci. Ešte ich čajom častovali do cesty, aj chladnými pečienkami. Nastala trma-vrma, zhľadávanie podnapitých kočišov, vynášanie kufríkov a iných vecí — a všeobecné odberanie sa.
   </p>
   <p>
    — Kedyže budeme mať šťastie? — opytovali sa odchodiaci mladých manželov.
   </p>
   <p>
    Konečne odzneli hrkálky aj najostatnejších sánok, v dome ostali len tí, ktorí ráno boli tam. Keby bola bývala svadba s tancom, bola by trvala do bieleho rána — ale na tichej svadbe tak dlho nevydržia hostia. Jednako trvalo ešte dobrú hodinu, kým sa všetko v dome usporiadalo, aby každý našiel miesto na odpočinok.
   </p>
   <p>
    * * *
   </p>
   <p>
    Ráno povstávalo sa pozde. Hlavy boli trochu nejasnejšie ako inokedy, oči mdlejšie a tváre bledšie.
   </p>
   <p>
    Johanka obliekla sa strojne, ale po domácky, a Hermínka pripravila jej čepček na hlavu z belavých čipiek a ružových stužiek. Že stál jej dobre, to si musela i sama uznať, keď sa pozrela do zrkadla, a predsa nikam nemohla sa odvážiť ukázať sa v ňom spoločnosti, ktorá už poschodila sa k raňajkám.
   </p>
   <p>
    — Kde je Johanka? Či ešte spí? — obrátil sa Mikuš k Lemjakovej, keď Johanky nikde nemohol vyzrieť.
   </p>
   <p>
    — Už je dávno hore: hádam je v druhej izbe — odpovedala mu.
   </p>
   <p>
    On nechal svoje raňajky a - nepodbajúc na prekáravé vtipkovanie švagra — zmizol vo vedľajšej izbe, kde na dobré ráno usmiala sa mu Johanka v strojnom čepčeku. O chvíľu viedol si ju ku spoločnosti, ktorá slávyvolaním vítala mladú paniu.
   </p>
   <p>
    Tento deň bol venovaný oddychu a voľnému rodinnému besedovaniu po včerajších napínajúcich štrapáciách. Taký voľný, bezstarostný deň v milej spoločnosti, na mieste včera prežitej zábavy, má tiež svoje pôvaby. Rozpoloženie ducha i tela je vyšinuté z každodenného filisterského
    <sup>
     [
     <a class="footnote" href="#ftn.41" name="41">
      41
     </a>
     ]
    </sup>
    poriadku a nechce sa mu ešte razom vrátiť sa do neho. Starosti odpadnuté sú z duše, človek nastrojený je ponímať všetko z ľahkej a príjemnej strany.
   </p>
   <p>
    Uzavrelo sa, že dnes mladá domáca pani musí znášať všetky starosti o dom a o hostí, matka po včerajšej veľkej námahe má si oddýchnuť. Johanka nedala si to dva razy povedať: prepásala zásterku a išla do práce. Krútila sa po kuchyni a potravni, chystala obed — čo ostatne bolo teraz ľahkou starosťou pri toľkej zásobe nazvyšovaných jedál.
   </p>
   <p>
    Medzitým jej matka a svokra sedeli si na pohovke a obznamovali sa bližšie. Vyrozprávali si vzájomne všetky smutné i radostné udalosti svojho doterajšieho života, snažili sa čím lepšie porozumieť a uznať si navzájom a zišli sa konečne na tom, že obidve venovali najlepšie svoje snahy svojim deťom, na ktorých budúcnosť teraz už s uspokojením mohli pozerať. Mikušová rozprávala, aké poriadky hodlá porobiť, aby Paľko dostal svoju výplatu z domu ešte pred jej smrťou, a Lemjaková zasa rozložila, ako oni s mužom mienia zariadiť si svoj budúci život, že by deťom nepadli na ťarchu. Matky zvažovali i hmotné okolnosti, zaľúbené deti však nestarali sa o to.
   </p>
   <p>
    Páni hlasno rokovali vo vedľajšej izbe o menej osobných témach. Lemjak v čomsi nesúhlasil so Zárubským v akejsi národnostno-politickej otázke, a rozvažito odôvodňoval svoje stanovisko.
   </p>
   <p>
    Hermínka bola i s paniami, i k pánom nakukla. Zavše zašla zas k Johanke do kuchyne.
   </p>
   <p>
    — Len čo robia moje detičky? — začala často pripomínať.
   </p>
   <p>
    Chrenčíčka a Mara v kuchyni priúčali sa neoslovovať Johanku viac Johankou, ale pani rechtorkou, — čepiec na jej hlave velel im to neodbytne. K tomu aj mladý pán rechtor prišiel do kuchyne a oslovil ju svojou žienkou, opýtajúc sa jej, či nemá nejaké rozkazy pre neho. Ona odvetila, že rozkazy nie, len prosbu, aby sa staral o víno ako domáci pán. Ale on preto ešte hneď neodišiel, postál dlho pri nej, ticho sa čosi zhovárali; i odtiahol jej ruky od práce a Chrenčíčka bola by sa smela aj staviť, že tie ruky pobozkal, hoci nemohla dobre vidieť, lebo boli jej chrbtom obrátení. A keď odchodil ešte odo dverí obzrel sa na ňu — a ako!
   </p>
   <p>
    — Tí sa ľúbä —! Nikdá som ja takú ľúbos’ ešte nevidela! — riekla Mare, kým mladá pani odišla čosi do potravne.
   </p>
   <p>
    — No ani ja, — dotvrdila tá. — Tím je teraz iba raj!
   </p>
   <p>
    Popoludní odohral sa ešte prídavok ku svadbe: povolali všetky školské deti do školy a počastovali ich kašou v mlieku varenou, omedovanou, i makovými opekancami. To si Johanka tak vyžiadala a povolilo sa jej. Ona sama chodila okolo detí, ponúkala ich a tešila sa, keď videla, ako mizne kaša z mís, okolo ktorých postavené boli deti v polokrúžkoch. Do opekancov dali sa s novou chuťou, len ku koncu začali jedno druhé ponúkať: Jedzte — ja už nevládzem! Teraz presvedčili sa najlepšie, že v škole bola svadba, že pán rechtor sú už ženatý, a Johanka že sú už pani rechtorkou — veď ju videli v čepci.
   </p>
   <p>
    * * *
   </p>
   <p>
    V nasledujúci deň odišli všetci hostia, dom ostal zrazu prázdny. No roboty bolo dosť, dávať na miesto všetky naruby obrátené veci. Až večer nastala tichosť a pokoj v dome; Lemjak bol rád, že zasa čisté od dymu povetrie môže dýchať — Mikuš jemu kvôli temer celkom odučil sa od fajčenia. Zasa sedeli štyria okolo stola ako predtým, len unavenosť od prežitých dojmov a nepokojov nasviedčala, že ony skutočne sa odotrali. Zdalo sa, že je všetko ako predtým, len ten navonok zjavný rozdiel nastal v rodinnom pomere, že Lemjakovci tykali Mikušovi, na čo do svadby nijako nechceli sa dať nakriatnuť.
   </p>
   <p>
    — Ten tvoj priateľ by sa mi páčil — sečku nemá pod kečkou: ale je hodný svetár, — hovoril Lemjak o Zárubskom.
   </p>
   <p>
    — On si trochu zakladá v tom činiť sa horším, ako je. Vpravde je to šľachetná duša, — zastal ho Mikuš.
   </p>
   <p>
    — Či sa mu tu páčilo?
   </p>
   <p>
    — Zdá sa, že veľmi dobre sa cítil. V budúcom liste iste vysloví sa o tom. Jeho listy budú sa vám lepšie páčiť ako on sám. Mne stalo sa potrebou písať si s ním.
   </p>
   <p>
    Johanka poberala sa spať, už mnoho nocí nevyspala sa poriadne. Išla pobozkať otca i matku a — zrazu — jej tak ľúto prišlo — zaslzila. I slzy si utrela, i zasa len natisli sa jej do očú. Posiaľ jej to ešte nebolo náležite v mysli rozležané, že odtrhla sa od rodičovského koreňa a prechodí v inú pôdu — teraz prišlo jej povedomie toho. Odoberala sa síce len do susednej izby, a predsa to znamenalo celkovité odlúčenie.
   </p>
   <p>
    ,Akáže som!‘ karhala sa, utierajúc si slzy. ,Iné celkom preč odvážajú od rodičov, a musia to preniesť.‘
   </p>
   <p>
    S divným pocitom prekročila prah druhej izby. Keď zavrela dvere, zastala, poobzerala sa po nej akoby neznáma, a predsa sama ju dnes upravovala, tešiac sa, aké milé, úhľadné je v nej všetko — v jej nastávajúcom domove.
   </p>
   <p>
    Položila lampu na stôl, sprostila sa vrchných šiat a obliekla si voľný biely kabátik, ktorého vyšívaná okružinka
    <sup>
     [
     <a class="footnote" href="#ftn.42" name="42">
      42
     </a>
     ]
    </sup>
    mäkko obložila sa jej okolo hrdla a dotýkala sa okrúhlastej briadky. Sponáhľala sa k umývadlu poumývať slzy z tváre a potom prečesávala si vlasy na noc. Sotva začala ich zapletať, otvorili sa tíško dvere a vošiel Paľko. Iste myslel, že ona už spí. Mimovoľne ustúpila do tône; no nič jej to nepomohlo: zazrel ju hneď. Celá tvár sa mu vyjasnila ako na odblesk jej bieleho zjavu.
   </p>
   <p>
    — Prišiel som ti iste nevhod; myslíš, že som mal ešte tam zostať? — zahovoril.
   </p>
   <p>
    — Ach, nie, — vetila trochu ostýchavo. — Do svojej izby máš právo vojsť, kedy chceš.
   </p>
   <p>
    — Ty mi to môžeš zbrániť, lebo v mojej izbe ty si paňou. Vyviedol ju na svetlo a zdvihol jej tvár.
   </p>
   <p>
    — Chcem vidieť, či tie nešťastné slzy už prešli — ja ich nerád v tvojich očiach.
   </p>
   <p>
    — Viem, že ich ty nerád — azda už neprídu. Neviem sama, prečo prichodia; dosť sa karhám pre to.
   </p>
   <p>
    — Ale ja viem, — riekol, hladiac jej lesklé, spoly nedopletené vlasy. — Ty si si myslela: Teraz ešte len odlučujem sa od svojich rodičov, od ktorých vždy všetko dobré som zakusovala, a oddávam sa tomuto cudziemu človeku, s ktorým neviem, ako mi bude. Tu prišli ti slzy.
   </p>
   <p>
    Ona na to pokrúcala hlavou.
   </p>
   <p>
    — Ty nie si mi cudzí človek.
   </p>
   <p>
    — Ale tak trošku obavy ešte máš predo mnou — hej?
   </p>
   <p>
    — Nie, nie! — odporovala nežne, ale do očí mu pritom nepozrela.
   </p>
   <p>
    — Ja viem, že si mi ty dobrý, a ty vieš, že ťa mám veľmi rada.
   </p>
   <p>
    — Ty moja drahá!
   </p>
   <p>
    Zdvihol si ju do náručia a sadol si s ňou na blízku truhlicu ku stene. Ona objala ho okolo hrdla a pritisla k nemu svoju tvár. Dlho posedeli bez slova, srdce srdcu i tak rozumelo. Z druhej izby zavše zaznelo otcovo pokašlávanie.
   </p>
   <p>
    V túto blaženú chvíľu prišlo Johanke na um, čo v tých vážnejších rečiach toľko pripomínali, že manželstvá navštevované bývajú ťažkými skúškami, že za radostnými dňami prichodia i smutné, plné rozličných strastí. Teraz priečilo sa jej uveriť, že by to i na nich mohlo dôjsť.
   </p>
   <p>
    ,Bože môj, zachovaj nám naše šťastie!‘ modlila sa v duchu a primkla sa tesnejšie k mužovi.
   </p>
   <p>
    — Na čo myslíš? — pýtal sa.
   </p>
   <p>
    — Povedali nám, že nás môžu zastihnúť rozličné nešťastia. Však to len tak mudrovali?
   </p>
   <p>
    — My tiež tak ako iní, vystavení sme všetkým ľudským nerestiam — i chorobe a smrti. Avšak, kým sme zdraví, silní, netruďme sa zbytočnými obavami.
   </p>
   <p>
    Ona sa zamyslela.
   </p>
   <p>
    — Veď áno, — ja trpezlivo budem znášať všetko, čo boh dopustí; len jediné keby som vedela…
   </p>
   <p>
    — Čo?
   </p>
   <p>
    — Či sa my dvaja vždy tak budeme milovať ako teraz? — pošepla váhavo, obávajúc sa, že je to otázka nemiestna.
   </p>
   <p>
    — Ja som presvedčený, že áno — v tebe i v sebe vidím záruku toho.
   </p>
   <p>
    — Pamätáš sa, — začal o chvíľu, — vlani pri mojom odchode ako si trúchlila, že nám už viac nebude tak dobre, ako nám posiaľ bolo? Povedz, či nám je teraz nie omnoho lepšie?
   </p>
   <p>
    — Aj vtedy bolo krásne — na tú dobu tiež nikdy nezabudnem, ale teraz je ešte krajšie. Mnoho utešeného blaha som ja už skrze teba obsiahla! Ešte kým si ani nevedel, ako ťa rada, bola mi moja láska k tebe blaženosťou, i keď som osamote vzdychala a obávala sa, že ty o mňa nestojíš.
   </p>
   <p>
    — A ja zas zo svojej strany musím vyznať, že odkedy teba ľúbim, cítim sa schopnejším, silnejším konať všetko dobré.
   </p>
   <p>
    Ona zatíchla, sladká spokojnosť nadišla ju na jeho prsiach, cítila sa ako v blaženom sne.
   </p>
   <p>
    — Ja teba dlho držím hore. Ty si bola unavená, a ja som ti prekazil spanie. Odpusť! — oslovil ju ticho.
   </p>
   <p>
    Zdvihla hlavu a vstala.
   </p>
   <p>
    — Dobrú noc.
   </p>
   <p>
    — Dobrú noc! Spi sladko, moja Zlatovláska!
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#33" name="ftn.33">
        33
       </a>
       ]
      </sup>
      <span class="emphasis">
       <em>
        rozpašmávať
       </em>
      </span>
      - rozmaškrtiť stravou
     </p>
    </div>
    <div class="footnote">
     <p>
      <sup>
       [
       <a class="para" href="#34" name="ftn.34">
        34
       </a>
       ]
      </sup>
      v predvečer svadby v Novohrade spievajú ženy a dievky mladuche pod oblokom zvláštne starodávne piesne, a to svetské aj nábožné. Keď spev skončia, domáci ich počastujú v mlieku varenou kašou oblievanou medom. K tomu sa dávajú makové opekance. Týmto spievaním „na kašu“ začínajú sa svadobné slávnosti, ktoré trvajú temer týždeň
     </p>
    </div>
    <div class="footnote">
     <p>
      <sup>
       [
       <a class="para" href="#35" name="ftn.35">
        35
       </a>
       ]
      </sup>
      nechal, ponechal, zanechal
     </p>
    </div>
    <div class="footnote">
     <p>
      <sup>
       [
       <a class="para" href="#36" name="ftn.36">
        36
       </a>
       ]
      </sup>
      Poznámka pre Uleja: je tu preklep, má byť zaujímavej.
     </p>
    </div>
    <div class="footnote">
     <p>
      <sup>
       [
       <a class="para" href="#37" name="ftn.37">
        37
       </a>
       ]
      </sup>
      pravidlá spoločenských mravov, zvyky a obyčaje v spoločenskom styku
     </p>
    </div>
    <div class="footnote">
     <p>
      <sup>
       [
       <a class="para" href="#38" name="ftn.38">
        38
       </a>
       ]
      </sup>
      prípitok, zdravica
     </p>
    </div>
    <div class="footnote">
     <p>
      <sup>
       [
       <a class="para" href="#39" name="ftn.39">
        39
       </a>
       ]
      </sup>
      <span class="emphasis">
       <em>
        Jákob, Ráchel, Lában
       </em>
      </span>
      -  starozákonné biblické postavy
     </p>
    </div>
    <div class="footnote">
     <p>
      <sup>
       [
       <a class="para" href="#40" name="ftn.40">
        40
       </a>
       ]
      </sup>
      rozveseľovala, zabávala
     </p>
    </div>
    <div class="footnote">
     <p>
      <sup>
       [
       <a class="para" href="#41" name="ftn.41">
        41
       </a>
       ]
      </sup>
      malomeštiackeho, s úzkym obzorom, konzervatívnymi návykmi. Nechuť k novotám.
     </p>
    </div>
    <div class="footnote">
     <p>
      <sup>
       [
       <a class="para" href="#42" name="ftn.42">
        42
       </a>
       ]
      </sup>
      starodávny naberaný golierik
     </p>
    </div>
   </div>
  </div>
 </body>
</html>
