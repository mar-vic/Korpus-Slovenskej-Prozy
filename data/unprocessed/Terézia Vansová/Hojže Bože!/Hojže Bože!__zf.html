<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2576543">
       </a>
       I
      </h2>
     </div>
    </div>
   </div>
   <p>
   </p>
   <p>
   </p>
   <p>
    Štyri vlhké sivé steny, stôl, posteľ s chudobným prikryvadlom, stojan na knihy,
         truhlička študentská a niekoľko slabých stoličiek: to bola izba teologa Pavla Lopatu.
   </p>
   <p>
    Priestor to tesný a jednako obsahoval on celý svet tu schodiacej sa mládeže. Koľko by
         mohly rozprávať tie steny, koľko sľubov, skvelých plánov a ružových nádejí oživovalo tu
         denne! A zasa koľko smutných hodín trápnej samoty, koľko strádania, múk mladého srdca!
   </p>
   <p>
    Ako často boly steny tie svedkom trudu a zápasu ducha so slabosťou tela. Ako často
         klesal bezvládne mladý obyvateľ tejto priestory na lôžko svoje, blúzniac, ako vo snách
         ťažkých — vysilený od hladu. Veď krem toho obedu v alumnii nemal niekedy ničoho cez deň, až
         pozdejšie, keď dostal priváta, len dobrými kamarátmi ponúknutá fajočka zaháňala hlad zasa
         na niekoľko hodín. Kus tej trafiky bolo jediné, čo prijal od svojich druhov.
   </p>
   <p>
    Ale zato bola to radosť vidieť týchto šuhajcov: ,ako by ich bola mala jedna mater!‘ keď
         sišli sa u Pavla. Nebolo ich mnoho, ale boli dosiaľ všetci rýdzi, všetci svoji. Všetci
         nadaní, pilní poslucháči vysokých škôl. Nateraz boli tu len siedmi: dvaja teologovia, traja
         právnici, jeden medik a jeden filolog.
   </p>
   <p>
    Krýdlili sa mladí sokoli!
   </p>
   <p>
    Posledný večer sišli sa u Pavla. On bol medzi nimi najstarší a že mal dobrosrdečnú
         gazdinú, ktorá dovolila im spievať, rečniť, zabaviť sa, ba i sama často poslúchala spev
         oduševnených šuhajcov, preto radi schodili sa tu.
   </p>
   <p>
    Meno ich krúžku — dajme tomu — bolo ,Naprej‘.
   </p>
   <p>
    Na stole stály v rozmanitom neporiadku sklenice, poháre a zbytky oštiepka, chleba a
         salámy. Okolo stola na truhlici i na posteli rozložili sa šuhajci, besedovali, kúrili a
         upíjali to ,požehnanô‘, ktoré Branko na bradu dostal od ,pána‘ Zborayho.
   </p>
   <p>
    „Braňo!“ zvolal jeden z nich, „začni nám ,Mor ho‘ ešte raz!“
   </p>
   <p>
    Oslovený šuhaj krásnej postavy, ušľachtilých čŕt tvári a jasných očú, vstal. Bol to
         právnik Vojtech Perac. Preto, že rečnil všetky spevy Chalupkove, nazvali ho Brankom.
   </p>
   <p>
    On bol najšviháckejší, temer elegantne oblečený. Trovil mnoho a robil dlžoby, ktoré
         rodičia voľky-nevoľky museli poplatiť. Pre jeho vtip, veselú povahu a dobrosrdečnosť bol
         všeobecne obľúbený. Chvále bol veľmi prístupný a prechovával v duši svojej ctižiadostivé
         plány do budúcnosti. Keď vstával, stolička praskala, i vystrel a postavil sa pred druhov a
         začal:
   </p>
   <p>
    ,Sleteli orli s Tatry, tiahnu na podolia!‘
   </p>
   <p>
    A šuhajci — znova a znova oduševňovali sa na pádnych veršoch básne, jedinej tohoto
         druhu.
   </p>
   <p>
    „Mor ho!“ skríkli potom odrazu a zdvihli sa, štrngali pohármi: „Mor ho, oj detvo môjho
         rodu!“ — Branko nemohol ďalej rečniť od hluku. Keď sa utíšili, zvolal Pavel: „Zaspievajme
         si, bračekovci!“
   </p>
   <p>
    „Spievajme!“ I začali: ,Hojže Bože!‘
   </p>
   <p>
    Pri dokončení prvej sloky vstal Pavel a začal hovoriť: „Bračekovci!“ Šuhajci stíchli.
         Úcta a láska zračila sa v ich zohriatych tvárach.
   </p>
   <p>
    „Bračekovci! Bratia! Hodina lúčenia nastáva! Rozlietajú sa sokoli, hoj, bratia,
         nezhavraňme sa!“
   </p>
   <p>
    „Nezhavraňme sa!“ skríkli všetci ako z jedného hrdla.
   </p>
   <p>
    „Ostaňme sokolmi vzletných ideálov, nedajme sa stiahnuť hmote do všednej kaluže!“
   </p>
   <p>
    „Idealista!“ skríknul počerný mladík, trocha ostrých čŕt a malých, čiernych fúzikov. To
         bol Daniel Netkal s prímením ,prorok‘.
   </p>
   <p>
    „Čujme, čujme — ticho lžeprorok!“ volali rozličné hlasy.
   </p>
   <p>
    „Bračekovci!“ začal zasa Pavel, oprúc sa pravou rukou o stôl, ľavú položil na prsia za
         vestu. To bola jeho najmilejšia póza, keď rečnil alebo odpovedal. Nemohol ďalej — lebo
         dvere otvorily sa a v nich zastal človek asi tridsaťročný.
   </p>
   <p>
    „Pán profesor!“ zvolal najmladší zo šuhajcov, zodvihol sa, a vstanúc zo stolca, šťuchnul
         pri sebe sediaceho Daniela.
   </p>
   <p>
    Všetci povstávali — i vítali profesora svojho, Štefana Prelockého.
   </p>
   <p>
    „Prišiel som ešte raz rozlúčiť sa s vami, bračekovci,“ oslovil Štefan Prelocký mladých
         žiakov svojich.
   </p>
   <p>
    „Živio Prelocký!“ zvolal prvý Branko a za ním všetci ostatní. Tým bolo kúzlo prelomené,
         ostýchavosť zahnatá. Profesor neštítil sa s času na čas pobaviť sa so svojimi poslucháčmi,
         tu i tu zaspievať si, okriať medzi nimi, pobesedovať si o nových plodoch na poli literatúry
         slovenskej. On bol muž bezúhonný a neoblomného charakteru. Preto nachodil všade
         protivníkov, lebo podlosť vyberá si vznešenosť za terč svojich pletích.
   </p>
   <p>
    Zovňajšok jeho bol príjemný a sympatický. Postava jeho bola strednej výšky, tvár trochu
         bledá, čelo vysoké, rusými, vlnistými vlasmi ovenčené. V belasých očiach jeho teraz zračila
         sa láska, ale črty jeho prezradzovaly smútok a tieseň. No z belasých očú jeho niekedy i
         prísnosť hľadievala a vtedy báli sa ho tí, na ktorých Štefan rozhneval sa.
   </p>
   <p>
    Najmladší z nich, hodný, telnatý šuhaj, prvoročný jurista, Víťazoslav Rapka, vybehol z
         izby. Skoro vrátil sa i s gazdinou, nesúcou čistý pohárik a novú zásobu vína. Uklonkujúc
         sa, postavila gazdiná pohár na stôl.
   </p>
   <p>
    „Zo zduseného vzduchu môjho bytu“, pokračoval profesor, „od chorých mojich, zažiadalo sa
         mi pobesedovať si s vami; z blízkosti smrti bezprostredne hupnúť k bujarému životu. Slovač
         moja!“ Mladý profesor vstal, za ním všetci ostatní.
   </p>
   <p>
    „Slovač moja, bujarí sokoli! Život je pred vami a žiada od vás činy! Prijmite slovo
         lásky, slovo úprimnej lásky na cestu života! Takto nevidíme sa viac. Neostanem viac tu,
         siahol som často do osieho hniezda. Ťažké dni, bratia, nastávajú nám. Celé kŕdle lačných
         havranov obletujú nivy naše. Nastáva nám borba, ťažká borba! Azda neprekvapí vás
         neprichystaných. Čo škola zameškala, hľadel som nahradzovať ja, ale ak sami ešte
         nepriložíte rúk na zavŕšenie diela, na zdokonalenie seba, moje dielo nedostačí. Bratia
         moji! Slovač moja! otužujte sa v zápale svätom za vec našu! Tvoj zápal, Branko náš, buď
         vytrvalý a dôsledný! Nedaj sa zachvátiť ctižiadosti, sláva sveta nesveď ťa s pravej cesty k
         cieľu. Dokáž nášmu Daňovi, ktorému ste pre jeho vešťby dali meno ,proroka‘, že zle veští o
         tebe, keď pochybuje o tvojej stálosti! ,Mor ho‘ nech zazvučí v duši tvojej vtedy, keď
         lákavé výhody verejného žitia pred tebou povstávať budú. ,Mor ho, detvo môjho rodu‘ zvolaj
         aj vtedy, keď borba bude tuhá!“
   </p>
   <p>
    Štefan urobil malú prestávku, šuhaji použijúc jej, zvolali:
   </p>
   <p>
    „Živio! Sláva Prelockému! Živio Branko náš!“
   </p>
   <p>
    „A ty Pavel môj, buď stúpencom pravdy a hlásateľom náuk Kristových. Buď apoštolom medzi
         svojimi. V krušných okolnostiach vyvinovala sa duša tvoja, ty zavčasu naučil si sa zápasiť
         s biedou, so spojencom to krutým našich nepriateľov. Núdza bolí, ale uzretý duch v takýchto
         pomeroch je tým vytrvalejší. Tebe nastáva čas činu a práce, požehnaj ti ju Boh a korunuj ju
         zdarom.“
   </p>
   <p>
    „Živili!“ skríkli zasa študenti a shlukli sa okolo milého profesora.
   </p>
   <p>
    „Ľudovít môj! brat môj! Tebe dal Boh silného ducha v pomerne slabom tele! Ty, obdarený
         všetkými darmi ducha, buď zastancom ľudu zúboženého, v právach jeho často ukráteného. Nedaj
         sa sviesť sľubom vysokopostavených, zpytuj svedomie svoje vypestované pod dozorom nežnej
         matky. Znám tvoju rodinu, žes’ nežný syn a brat, znám tvoju matku — spytuj sa vždy jej —
         ona vždy dobre poradí ti, ona k zrade svojho domu svolenia nedá, i obrátila by sa v hrobe,
         keď by počula, že odrodil si sa!“
   </p>
   <p>
    „Nikdy!“ zvolal Ľudovít tichým, ale pevným hlasom.
   </p>
   <p>
    „Neodrodíme sa! Nikdy! Nebudeme zradcami!“ volali mladíci so zápalom v očiach i na
         zohriatych tvárach.
   </p>
   <p>
    Štefan Prelocký s úľubou hľadel na týchto následníkov ideí svojich.
   </p>
   <p>
    „A tak na zdar, bračekovci!“
   </p>
   <p>
    „Na zdar,“ volali šuhajci.
   </p>
   <p>
    „Ešte ty, Daniel môj, ty, Kliment, náš mudrlant a filozof, ty, Janko Lós, a ty
         najmladší, ale silák nášho kruhu, Víťazoslav Rapka, s prímením Bombura, prijmite na
         rozlúčku tieto slová úprimnej lásky rodného brata.“
   </p>
   <p>
    „Ty, Daňo náš, nastúpil si tiež cestu služobníka božieho. Neprestávaj nikdy byť ním. Si
         horlivý, ale prudký. Si ako Peter, ktorému Pán povedal: ,Schovaj meč svoj do pošvy, lebo
         kto s mečom bojuje, od meča zahynie.‘ Pravdu zastávať, áno, to povinnosť naša, ale čelom
         preraziť múr nemožno. Tvoja pravdomluvnosť nestaň sa sverepou, úprimnosť nebuď
         hrubianstvom, lebo tým neposlúžiš dobrej veci našej. Buď opatrnejším, lebo často pre
         neopatrnosť bol si tŕňom v oku!“
   </p>
   <p>
    „Opatrnosť,“ riekol Daniel, „je podľa mojej mienky bojazlivosť, je zbabelosť.
         Presvedčený o dobrej veci, zbabelým nebudem nikdy!“
   </p>
   <p>
    „Niet reči o zbabelosti,“ hovoril ďalej Prelocký s vážnosťou neobyčajnou, „neradím ti k
         tomu; — avšak — život ťa naučí a zbrúsi hrany ostré. Nebojím sa, že sa odrodíš, ale že
         trpieť budeš, to viem!“
   </p>
   <p>
    „A keď prijde utrpenie, vtedy najde ma na mieste,“ hrdo povedal Daniel.
   </p>
   <p>
    Prelocký uprel na neho svoj prenikavý pohľad. Potom obrátil sa ku Klimentovi.
   </p>
   <p>
    „Kliment, náš mudrlant a skúmateľ rečí, ty sleduješ miernu politiku, ty si pravá protiva
         Danielova, buď mierny a ústupný, ale brat môj, nie všade! Prijdú zvraty v živote, kde
         ustúpiť, čo len na šírku vlasa, je zradou. ,Slovan cudzie nežiada‘ reční náš Branko — a
         ,oni čelom nebijú, do nôh nepadajú‘… a ,voľ nebyť, ako byť otrokom‘. To platí, Kliment môj,
         tebe. Nie sú to prázdne slová, ale verná rada brata srdečného.“
   </p>
   <p>
    Kliment poslúchal a pozrúc priamo do očú profesorovi milému, povedal:
   </p>
   <p>
    „Budem pevný, verte tomu, neodrodím sa!“
   </p>
   <p>
    Ale Daniel zvolal:
   </p>
   <p>
    „Ty možno nie, ale žena tvoja alebo deti tvoje, neodoláš im, ak nedostaneš ženy
         Slovenky.“
   </p>
   <p>
    „Prorok, prorok,“ skríkol Víťazoslav Rapka.
   </p>
   <p>
    „Už zasa, Daňo náš!“ karhal prísne profesor, „pochybuješ o iných a ty si tiež tak
         podrobený zmene. — Avšak pripozdieva sa — ešte niekoľko slov k tebe, Janko Lós, pilný,
         vytrvalý medik náš. Ľúbim ťa, brat môj, avšak jedno pri tebe sa mi nepáči: si neznaboh!
         Avšak kto chce pokoja dôjsť so svetom a sám so sebou, ten musí mať základ zo základu toho,
         ktorý je Kristus. Ver, že ani národ, ani jednotlivec neobstojí, keď srúca oltáre svoje,
         alebo postaví na ne sochy rozumu. Viera, brat môj, viera nás spasí. Nemôže slepý slepého
         viesť, ani vodca národa nesmie byť bezbožný, neveriaci. Pravda Bohom vydaná buď i tebe
         heslom.“
   </p>
   <p>
    „A ty, Bombura nášho malého krúžku, využi silu svoju v prospech dobra pre slávu božiu a
         národa svojho. Nepostav jej do služby nízkych náruživostí, neoddávaj sa náklonnostiam
         telesným, ale ži duchu a pravde. Hlas tvoj mohutný, ako dunenie hromu, nech ozve sa za
         práva ľudu ujarmeného. Pokračuj vo vedách, si hlava dobrá, ale vytrvalosť ti chybuje.“
   </p>
   <p>
    „A buďte vždy na stráži. Chráňte sa zrady, čokoľvek, či zlé, či dobré potká vás,
         zradcami nebuďte! Zrada je to najhnusnejšie na svete. Nemôže byť požehnaný ten, kto zaprie
         mať svoju, ani kto nadužije dôveru priateľa!“
   </p>
   <p>
    „Kliatba zradcom!“ zvolali mladíci oduševnene.
   </p>
   <p>
    „Nebojím sa o vás o nikoho tak, ako o teba, Branko,“ začal zasa Daniel.
   </p>
   <p>
    Brankova tvár vzplanula hnevom a chcel ostro odpovedať, ale druhovia vpadli do toho:
   </p>
   <p>
    „Stará pieseň, Daňo, stará pieseň, ty všade čuješ zradu, veštíš zlo, ako kuvik!“
   </p>
   <p>
    „Nehorši sa, Branko,“ tíši Ľudovít, „ale životom svojím dokáž, že čo veštil, zle
         veštil“.
   </p>
   <p>
    „Bračekovci,“ začal zasa Daňo, „Branko náš hnevá sa azda na mňa, keď hovorím, že nebude
         stály. Ľúto mi je, lebo ho mám rád, druha môjho milého — i modliť sa budem za neho, — ale
         bojím sa, že okolnosti urobia z Vojtecha to, čo budú chcieť. Pre slávu a chlúbu vysokých,
         zabudne na nás — a na všetko.“
   </p>
   <p>
    „To sa nestane,“ bránil sa zasa Vojtech a ostatní zvolali: „to sa stať nesmie!“
   </p>
   <p>
    Ale Štefan Prelocký a Pavel vymenili pohľad vážny a nepovedali slova.
   </p>
   <p>
    „Nože, ty prorok náš,“ ozval sa Bombura posmešne, „povedz nám, čo bude ešte s nami
         ostatnými? Tu vezmi si Ľudovíta na mušku!“
   </p>
   <p>
    „Ľudovít je rýdzi charakter. Duša zbožná, duch pilný, vytrvalý. S Ľudovítom je Boh!“
   </p>
   <p>
    „A Pavel?“
   </p>
   <p>
    „Pavel bude verný až do smrti, lenže“ — — zamĺkol — lebo hlboko vpadlé, dumné oči
         Pavlove vnorily sa v jeho prenikavé zraky s otázkou a očakávaním. Chcel povedať: „lenže —
         žiaľ — smrť jeho je nie ďaleká.“ — Priateľstvo, súcit zavrely mu ústa, aby nepovedal tej
         krutej „pravdy“ tak neobalene.
   </p>
   <p>
    „Lenže?“ tázal sa Pavel.
   </p>
   <p>
    „A o mne čo povieš,“ kričal Víťazoslav-Bombura a prekričal Pavla i všetkých, čo by sa
         boli hlásili k slovu.
   </p>
   <p>
    „Ty si daj pozor, aby si nezabŕdol do lumpáctva.“
   </p>
   <p>
    „Oho!“ zahriakol ho zasa mladý silák „a už to je pravda, že si veľmi prostoreký!“
   </p>
   <p>
    „A Lós?“ spytovali sa ešte, na polo smejúc sa, na polo v nedôvere.
   </p>
   <p>
    „Lós bude takzvaným normálnym človekom, nezastaví behu sveta, ani nevyšinie ho z
         koľajníc.“
   </p>
   <p>
    „Ešte o sebe, ty veštec, povedz, ale pravdu!“ kričal Bombura, ktorému víno udrelo už do
         hlavy.
   </p>
   <p>
    „Poviem!“ odpovedal chladne Daniel.
   </p>
   <p>
    „Pre moju prostorekosť nebudem mať mnoho priateľov, tým menej priaznivcov medzi vyššími,
         tak kto zná, či neskloním hlavu svoju v cudzine“.
   </p>
   <p>
    „Vari v Amerike!“ smiali sa mladí šuhajci.
   </p>
   <p>
    „Možno i tam,“ zavŕšil Pavel.
   </p>
   <p>
    „Bračekovci! Kdekoľvek a čokoľvek budete, slúžte Bohu a pravde! Národ a česť! Nech vás
         dar nesvedie, hrozba neskloní.“
   </p>
   <p>
    Šuhajci poskákali ku stolu a berúc pohárky do rúk, začali spievať:
   </p>
   <p>
    „Kto za pravdu horí!“
   </p>
   <p>
    Vyspievali ju s oduševnením a zápalom. Potom objímali sa, aj Branko zabudol na
         pochybnosti Daňove — srdcia mladé prekypovaly citom.
   </p>
   <p>
    Pavel utrel si zvlhnuté oči, i tým druhým sperlily sa slzy v jasných očiach, a Branko
         znova začal rečniť: „Mor ho.“
   </p>
   <p>
    „Mor ho, mor ho, hoj, detvo môjho rodu!“ ozvalo sa zo siedmych hrdiel odrazu.
   </p>
   <p>
    „Bračekovci, ja už musím odísť. Mňa čaká chorá žena a dieťa. S Bohom! mladí sokoli,
         rozletíte sa každý svojou stranou, no s Bohom, s Bohom!“
   </p>
   <p>
    Profesor a študenti pobozkali sa,
   </p>
   <p>
    „Odprevadíme vás,“ navrhoval Ľudovít.
   </p>
   <p>
    „Poďte, ale potom, bračekovci, domov!“
   </p>
   <p>
    „Domov, domov, kdeže by, je i tak pozde,“ prízvukovali študenti radom.
   </p>
   <p>
    Odišli, Pavel ostal sám. Svesil hlavu, založil ruky nazad a chodil po izbe.
   </p>
   <p>
    Prišla gazdiná upratať, Pavel poslal ju preč, aby išla spať.
   </p>
   <p>
    Vzduch izbičky bol presýtený dymom a zápachom vína. Pavel otvoril oblok. Dnu prúdil sa
         čerstvý vzduch, lampa zblkotala. Pavel postavil ju do kúta a nahnúc sa oblokom von,
         dychtive vdychoval nočný vzduch do seba. Potom ľahol si a bdiac ležal dlho, dlho.
   </p>
   <p>
    Medzitým študenti odprevadili Prelockého až po bránu domu, kde býval. Tam rozlúčili sa:
         Štefan vošiel dnu, junáci pobrali sa nazpäť.
   </p>
   <p>
    Na rohu ulice zastane Víťazoslav Bombura a rečie:
   </p>
   <p>
    „Chlapci, poviem vám voľačo, ja som smädný! Poďme ku pánu Zboraymu!“
   </p>
   <p>
    „Hovoríš čosi,“ povie Branko — Vojtech Perac.
   </p>
   <p>
    „Zabudli ste už, čo ste sľúbili Prelockému?“ tázal sa s výčitkou Daniel.
   </p>
   <p>
    „Zabudli-nezabudli, ale keď som, na môj’ dušu smädný. Poďme!“
   </p>
   <p>
    „Nepôjdeme,“ zoprel sa Ľudo.
   </p>
   <p>
    „No, veď ty, panenka, kdeže by si ty šiel — maminej zástery sa držať,“ vysmieval
         Víťazoslav — Bombura.
   </p>
   <p>
    „Ej, chlapci, svedčí sa odobrať sa aj od pána Zborayho,“ začal zasa Branko.
   </p>
   <p>
    „A od Jožka primáša a jeho bandy,“ narážal Lós.
   </p>
   <p>
    „Ako vidím, už sme podali čertovi palec, a hneď budeme jeho,“ dovŕšil Daniel.
   </p>
   <p>
    „Ja ešte mám tu so pár ,hákov‘,“ zamiešal sa aj Kliment.
   </p>
   <p>
    „No tak poďme, ktože by teraz spal, vyspať môžeme sa aj doma…“ mudroval Rapka a zamieril
         ulicou ku známej krčme.
   </p>
   <p>
    A oni šli za ním.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2506379">
       </a>
       II
      </h2>
     </div>
    </div>
   </div>
   <p>
   </p>
   <p>
   </p>
   <p>
    Na prítockej fare bolo veselo. Tam zakrývali stoly, snášali pečivo, koláče, víno,
         kuchárky zvŕtaly sa okolo sporáka, piekly husi — smažily pečienky.
   </p>
   <p>
    „O šiestej môžu tu byť,“ hovorí jedna.
   </p>
   <p>
    „Skorej, len či už tí chlapi idú.“
   </p>
   <p>
    „Idú — poďme ich vidieť.“
   </p>
   <p>
    Na dvore stála hromada žien, dievok a detí. Pred otvorenými vrátami vidno bolo asi 30
         koníkov a na nich chlapi — cirkevníci — všetci v sviatočnom rúchu.
   </p>
   <p>
    Je to banderium, oni idú v ústrety pani farárke.
   </p>
   <p>
    Áno, dnes dovedie si pred dvoma rokmi zvolený farár, Štefan Prelocký, manželku — už
         druhú. Prvá, nežná ľúbosť jeho, ideál jeho mladosti, leží už v hrobe.
   </p>
   <p>
    Po nej ostala mu jediná pamiatka, 3-ročný synčok.
   </p>
   <p>
    Ku druhej ženbe neviedla ho už tá prvá, zápalistá láska mladosti. Volil viac rozumom,
         než srdcom, hoci sympatická osobnosť jeho mladuchy vzbudila v ňom priateľskú náklonnosť.
   </p>
   <p>
    Jeho vážné predsavzatie, konať všetko to, čo by manželke zabezpečilo život príjemný,
         nakoľko možno bezstarostný, podávalo záruku budúceho šťastia. S jej strany úfal sa, že
         podávaná mu bude nežná láska a starostlivá, verná pečlivosť o blaho rodiny.
   </p>
   <p>
    Jeho mladá nevesta bola Slovenka, dcéra slovenského národovca a odchovaná v duchu
         národnom. Bola sestra Ľudovítova. Ona vstúpila do manželstva s mužom o mnoho starším, hoci
         vycítila, že je ona nie predmetom onej lásky tohoto muža, ktorú radi menujeme tou —
         jedinou, tou „pravou“. Ako chladné zavanutie vetríka prostred letného dňa, tak ovialo ju to
         niekedy z listov a zo slov Štefanových.
   </p>
   <p>
    A jej srdce? Nik nespýtal sa o ňom. Videla, že to prajú si rodičia, že ešte hromada
         malých detí za ňou; videla, že nemá čo čakať, cítila, že možno vyžiť s ním, nuž svolila…
   </p>
   <p>
    Na koníkoch svojich vybehli cirkevníci v ústrety mladej panej.
   </p>
   <p>
    Neďaleko chotára, na jednej zákrute zastali, kým zďaleka nerozoznali rad vozíkov,
         blížiacich sa planou cestou len poznenáhla k cieľu.
   </p>
   <p>
    Spievajúc nábožné piesne, išli ešte bližšie k svadobnému sprievodu a potom zastavili
         koníky, potom zastaly i vozy.
   </p>
   <p>
    Najstarší, striebrovlasý starec, pozdravil ,vznešenú milosťpani farárku‘ jadrnou rečou,
         ktorá dialektom svojím trošku cudzia zdala sa mladej žene.
   </p>
   <p>
    Prekvapená nad týmto uvítaním vstala Ilona v koči a ďakovala. Slová, aké jej napovedalo
         srdce. Hlasom jej chvely sa slzy.
   </p>
   <p>
    Pri nej sedela tetka — sestra matkina — oproti nej muž a brat Ľudo.
   </p>
   <p>
    Ľudo je hrdý na nové švagrovstvo. Jeho milovaný, bývalý profesor a teraz švagor! Aké to
         riadenie Božie!
   </p>
   <p>
    Ľudovít má už doktorát za sebou. Teraz ešte patvaria a potom ešte posledné zkúšky. Pred
         ním život mnohosľubný. Nemá ešte tých trpkých zkúseností, ktoré už prekonal švagor jeho — a
         jeho nežná matka tak dúfa, tak modlí sa, že mu budú usporené, ale život je raz taký: kto
         zasadí sa za právo ľudu, musí potknúť sa o kameň zrady a útržiek.
   </p>
   <p>
    Po zaďakovaní Iloninom svadobný sprievod išiel cestou cez dedinu k fare. Všetko bolo na
         nohách. Mládež i stárež ponáhľala sa vidieť pani farárku. Či je pekná, červená, či je mladá
         a či vie slovensky? Či im bude dobrá, prívetivá matka a radkyňa vo všakových veciach, to
         všetko vo všelijakých variáciach prechádzalo z úst do úst.
   </p>
   <p>
    Málokto povšimnul si inšieho, ako mladej panej. Jej hodvabné šaty, jej retiazka na
         hrdle, klobúk s perami, to všetko prešlo kritikou, ako skorej už jej výstroj.
   </p>
   <p>
    Na prahu farského príbytku stála pestúnka a držala na rukách malého chlapca. Dieťa bolo
         bledé, akoby nadúchané. Hlávka bola veľká, na bok naklonená — bruško napuchnuté a nožičky
         tenké. Všetci prorokujú dieťaťu smrť nenáhlu, ale istú: dedictvo matky suchotinárky.
   </p>
   <p>
    Štefan skočil s koča a pozdravil všetkých prítomných — i pomáhal paniam s koča.
   </p>
   <p>
    „Otec, otec,“ volalo dieťa a vystieralo rúčku.
   </p>
   <p>
    Otec vzal pestúnke dieťa z rúk, pobozkal ho a položil na ruky mladej ženy.
   </p>
   <p>
    „Toto, Ivan môj, je tvoja mama! Ona ťa bude vždy rada mať a pekné rozprávky rozprávať!“
   </p>
   <p>
    S mladou ,mamou‘ krútil sa svet. Toľko očú upretých na ňu a ešte ten prenikavý zrak
         decka v chorobách dozretého. Sama splašená bližšie plaču ako smiechu, povedala len:
   </p>
   <p>
    „Neplač!“ a privinula ho k sebe.
   </p>
   <p>
    Dieťa neprestalo pozerať na ňu, a vykríklo raz, keď otec ho podal mladej panej — ale
         zatíchlo. Ona odniesla ho dnu, prívetive usmievajúc sa okolo stojacim. Čudno, náhle dieťa
         túliť sa počalo k nej, opustila ju tá desná tesknota, temer zúfalosť, ktorá zmocňovala sa
         chvíľami jej duše odvtedy, čo opustila matku.
   </p>
   <p>
    Teraz už nevidí sa jej všetko také cudzie, ako dosiaľ. Dieťa chce bežkať, ona položí ho
         pozorne na zem, zasa chce na ruky, i vezme ho na ruky. Ono pobaviť sa chce retiazkou — i
         siaha malinkou rúčkou na hrdlo, sťahuje retiazku a šteklí novú mamu — ona vďačne to trpí,
         veď dieťa sa smeje!
   </p>
   <p>
    Všetci tunajší i príchodzí svadobníci už obznámili sa. Družbovia, medzi nimi Ľudovít, a
         družičky už utvorili krúžok a žartovali, smiali sa vo veselej nálade svadobnej.
   </p>
   <p>
    Mladá žena ostávala často samotná, pri večeri dieťa jej vzali, čo ako bránilo sa; sedel
         síce muž pri nej, ale bol veľmi zaujatý. Každú chvíľu chodili sa ho niečo spytovať, radiť.
   </p>
   <p>
    Hostia besedovali veselo, mladá nevesta len poslúchala, aj to len zpolovice. Pocítila to
         bôľne, že mládež od nej utiahla sa, že teraz tie belavé, počerné, hladké i kaderavé hlávky
         stúlily sa dovedna a šepkajú čosi, v prostriedku Ľudovít a že len kedy-tedy plachý pohľad
         priletí k nej, aby rýchlo vrátil sa k sebe rovným. Ona je viac nie ich, nechcú jej medzi
         seba! A on, jej muž, nevie, ako jej je okolo srdca, nerozumie jej, preto nepoteší!
   </p>
   <p>
    Každý vedel a myslel, že mládež strojí akési prekvapenie a naozaj, po večeri postavily
         sa všetky tie mladé postavy ku dverám bočnej izby, kde bolo složené rúcho (výstroj) mladej
         nevesty. Ľudovít začal spev a za ním všetci ostatní:
   </p>
   <p>
   </p>
   <p>
   </p>
   <div class="literallayout">
    <p>
     Mne chyženka úbohá
     <br/>
     s tebou mi bude chrám,
     <br/>
     ja v nej prosím od Boha
     <br/>
     jedinké zdravie nám!
     <br/>
    </p>
   </div>
   <p>
   </p>
   <p>
   </p>
   <p>
    Štefan, sám prekvapený nežnosťou mladého švagra svojho, sadol si ku žene a objal i
         bozkal ju prvý raz odkedy boli zasnúbení. Hostia všetci dojatí naslúchali, i tí nepovolaní
         tam v pitvore, tisnúci sa do dvier a popod obloky, ale po skončení zasa začalo ševelenie
         tam von a hlučný potlesk dnu i pripíjanie.
   </p>
   <p>
    Starík-učiteľ, sediaci zo skromnosti neďaleko pece, s furtáckym úsmevom zašiel ku
         klavíru a — majster — zahral im tuš!
   </p>
   <p>
    A potom prišla tá prekrásna pieseň ,Hojže Bože‘, ktorú tak vďačne, tak s citom spievame
         radi, keď sídeme sa traja-štyria…
   </p>
   <p>
    A bolo by ich viac bývalo, ale mládež neposedná obstala veterána a modlikala, prosila
         také do skoku!
   </p>
   <p>
    A on nedal sa prosiť a hral im, aké mu prišly do umu, najviac také ,grošovky‘, no i
         mazúr i ceperlu a — furták — aj ,Javorové koryto‘ — vtedy tí mladí v tanci zastali a
         zvolali:
   </p>
   <p>
    „Nóóó! Akáže to, báči — akože na tú budeme tančiť?“
   </p>
   <p>
    „Hoci hopkajte ako kozičky!“ znela krátka odpoveď. A hneď im zasa — ,Hoj, gajdujte
         gajdičky, hoj, z tej mojej kozičky, čo sa utopila, hoj, keď vodičku pila‘.
   </p>
   <p>
    Na tú im Ľudovít zahajduchoval až milá vec!
   </p>
   <p>
    Jedným slovom zabavili sa všetci veľmi znamenite, lebo nielen na počiatku na svadbe je
         dobre, ale aj pri konci.
   </p>
   <p>
    To doista neviem, či z tých mladých duší neztratilo nejedno srdiečko, len to viem, že
         cítili sa všetci veľmi dobre.
   </p>
   <p>
    Aj malý Ivan bol spokojný s novou mamou, lebo ho sama uložila a pobozkala.
   </p>
   <p>
    Keď hudba i spev zatíchol, keď tance i ihry prestaly, keď každé odobralo sa na
         odpočinok, stála Ilona na pavlači pekne budovanej fary a dívala sa do diaľky.
   </p>
   <p>
    Na nevysokom kopci stála fara, kostol a za nimi cintorín. Fara, so troch strán v
         zahrade, bola akoby skrytá v tieni vysokých, starých stromov. Okolo pavlače vinul sa vinič,
         s hroznom už dozierajúcim. Pod pavlačou kvetná a ďalej zahradka na zeleniny. Vôňa rezedy a
         fialiek naplňovala vzduch jasennej noci.
   </p>
   <p>
    Mesiac už zašiel, ale noc bola priezračná. S pavlače vidno dolu do dediny a ďalej poza
         sady, lúky ku nízkym brehom bystrého potoka, od ktorého má dolinka meno svoje — až ku hore
         hustej, krásnej, ale nevysokej.
   </p>
   <p>
    Zaševelí vetrík, otriasa konáriky viniča a ligotné kvapky rosy ronia sa dolu. Ticho je i
         dumne, i tej mladej žene clivo, clivo. Tento obzor, to celý jej svet, táto fara, tento
         kútik od sveta vzdialený jej ríša. Nikdy viac nesmie zaletieť túžba ďalej za tú horu, ani
         domov, ani nikam, nikam. Všetko, svoboda, radovánky mládeže, ostáva za ňou; pred ňou prísné
         povinnosti, často zapieranie samej seba, skromnosť a pokora.
   </p>
   <p>
    Neviem, či mnohá tak ťažko, tak bôľne lúči sa so svojou mladosťou — či zná, že je vydať
         sa nie premeniť šaty a názov — no, mnohá vediac, aké ťažké povinnosti berie na seba,
         necítiac sa dosť silnou — vrátila by sa radšej nazpäť…
   </p>
   <p>
    Ilona, opretá o stĺp, složila ruky, vzdychla. Bola to nemá, ale predsa výmluvná
         modlitba…
   </p>
   <p>
    Potom sklonila hlavu, skryjúc tvár do šatočky a zaplakala bolestne.
   </p>
   <p>
    Oplakávala svoju mladosť, svobodu, svoje ideály a svoju prvú, nezjavenú lásku, ktorú
         včera pochovala — áno pochovala, tak ako jej muž pochoval prvú ženu svoju.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2506889">
       </a>
       III
      </h2>
     </div>
    </div>
   </div>
   <p>
   </p>
   <p>
   </p>
   <p>
    Po chodníku lúčinami kráčal Štefan Prelocký so svojimi deťmi.
   </p>
   <p>
    Vracali sa s vychádzky domov.
   </p>
   <p>
    Zredly vlasy Štefanove nad vysokým čelom, sklonila sa hrdá hlava hlbšie na prsia. Tu i
         tu vidno strieborný vlások medzi kaštanovými, od prírody vlniacimi sa vlasmi. Krok jeho je
         nie viac ten pružný, mladistvý, a z očú vyzerá často starosť a smútok.
   </p>
   <p>
    Mal prečo obávať, starať sa, veď po tieto dni mala sa riešiť otázka gymnázia revúckeho,
         prvého, jediného to ústavu tohoto druhu.
   </p>
   <p>
    Azda doma už najde nejakú zvesť, preto volá na deti: „Hor’ sa, deti, napred,
         ponáhľajte!“
   </p>
   <p>
    Detí je hromádka. Jeho vlastných troje. Potom tu je dievčatko, sestrička Ilony, tu je
         zasa chlapček sestry Štefanovej, Maďarča — a tu je mendík — ktorý nesmie pri vychádzkach
         chybovať nikdy. Mendíček je sirota, ale v dome tomto necíti siroby, je veselý ako iné deti,
         učí sa s domácimi deťmi a behá bosý, ako behajú chlapci domáci tak radi.
   </p>
   <p>
    Ivan je vytiahnutý a ešte bledý, ale poznať mu, že je životaschopný. Teraz vedie predok,
         stružliká a hvízda si. Ceruzky a nožíky majú veľkú príťažlivosť pre neho. Nech si toho
         nikto v blízkosti jeho nenechá. Gombíky — jáj — neviem, či má niekedy nohavičky so všetkými
         gombíkmi. Mamička večer poprišíva a už na druhý večer len jeden, dva, tu všetky vandrovaly
         za výmenu do rúk cudzích, alebo v hre na gombíky prehraté bývaly.
   </p>
   <p>
    On miluje mamku svoju — nevlastnú — ale necíti, že by bola nevlastná, miluje bratov i
         sestričku svoju, ale vie si zachovať istú autoritu a nadvládu nad nimi.
   </p>
   <p>
    Že si hvízda, je veľká zriedkavosť. On si najradšej zasadne do kúta a číta, čo pochytí.
         Či to cirkevný dejepis, či ,o Kartigame, slávnej panne-kišasonke‘, to je jedno, menovite
         táto posledná mala veľký pôvab pre neho. Veď tam i morskí i horskí lúpežníci, i ostrovy a
         na nich skaly, na skale napísaná pieseň: ,Uprostred morských hlubokostí‘. Stará tetka
         Pantnerka ju vie naspamäť aj spievala ju deťom raz, keď dážď padal a deti posadaly na
         pavlač a kričaly, aby im tetička rozprávala.
   </p>
   <p>
    Rady chodievaly deti s otcom na vychádzky. Vzaly si po kúsku slaninky a chleba a hajde s
         veselou mysľou do hory. Blízko pramienka dobrej vody rozbili šiator, t. j. posadali si a
         rozložili ohník. Mendíček nastrúhal ražníkov a potom každý piekol si slaninku sám a
         kvapkajúc masť na chlebík harkali sa: „Ty pečieš slaninku, ja pečiem žabu, mne bude
         slaninka, tebe bude žaba!“ Ako v tej povesti o zakliatej hore striga robila mladému
         kráľovičovi.
   </p>
   <p>
    Otec — duch básnický — často deťom rozprával, ale najviac pri takých vychádzkach.
         Povedal Branko: „Rozprávaj nám, otecko, o kohútikovi!“ a otecko hneď improvizoval o
         kohútikovi, o žabke, o jašteričke, všetko využitkoval a vedel im o všetkom povesť povedať.
   </p>
   <p>
    Mnoho je básnikov takých, čo nenapísali veršov, ale ich duch je vnímavý a vie sa
         vyšvihnúť nad úroveň všednosti. Preto taký je tak málo šťastný.
   </p>
   <p>
    Často zakabonilo sa čelo Štefanovi. Deti, mamkou upozornené, nesmely ho rušiť, lebo
         pôsobilo mu to veľkú omrzlosť. Veď on nosí na srdci celú biedu svojho ľudu, cirkvi, národa,
         a žijúc život viac vnútorný, ťažko, veľmi ťažko nesie krivdy páchané.
   </p>
   <p>
    Teraz, hľa, Ivan mal isť na jaseň do Revúce. Kam už teraz s ním, prvoklasníkom? Jestli
         naozaj, ako bolo sa často obávať, odzvonia do hrobu gymnáziu, hľa, včera mali rozhodnúť
         cirkevní i svetskí hodnostári nad jeho osudom. Štefan, ktorý pomáhal tvoriť, zakladať a
         díval sa s potešením na rozvoj svojeti, on musí teraz hľadieť na to, ako rozpadáva sa
         budova, postavená krvavým grošom, horko-ťažko mozoľmi zbudovaná.
   </p>
   <p>
    A k tomu domáce i cirkevné starosti.
   </p>
   <p>
    Učiteľ, staričký veterán, umrel — a na jeho miesto vyvolila si cirkev väčšinou hlasov
         učiteľa, odchovanca revúckeho. Avšak on nepáčil sa ani panstvu, ani seniorálnemu dozorstvu,
         i voľbu zrušili — príčinu si našli — a potom sám ľud, zastrašený panstvom, uskočil a volil
         toho, koho páni chceli, človeka, hlásajúceho, že on musí pod rokom pomaďarčiť deti — ale
         ináče neznajúceho organovať — bez diplomu…
   </p>
   <p>
    Doma naši výletníci našli hostí. Na pavlači sedel neznámy farár a shováral sa s pani
         farárkou, ktorá z kuchyne vybehla na pavlač vyzerať svojich. Oba mali tváre plné smútku.
         Ilonine oči boly vyplakané.
   </p>
   <p>
    Mladý ešte farár vstal, keď počul deti volať a išiel príchodzím v ústrety. Pri vchode do
         zahrady sišli sa starí známi.
   </p>
   <p>
    „Daniel — vy ste to?“ zvolal Prelocký a objal príchodzieho.
   </p>
   <p>
    „Ja, báťa môj, ako vidíte.“
   </p>
   <p>
    „Odkiaľ idete?“
   </p>
   <p>
    „Z Miškovca, z dištriktuálneho konventu.“
   </p>
   <p>
    „Koniec?“ spýtal sa zamračene Štefan.
   </p>
   <p>
    „Koniec!“ riekol Daniel. „Revúckeho gymnázia niet“…
   </p>
   <p>
    Štefan zbledol, ale nepovedal nič — i vošli do izby; vtedy vzdychol hlboko.
   </p>
   <p>
    „Dokiaľ, ó Pane?!“ — umdlený sadol si na diván. Hosť sadol si k nemu.
   </p>
   <p>
    „Rozprávajte, ako to tam bolo v tom Miškovci.“
   </p>
   <p>
    „Zle, báťa, živo, ale smutne. Víťazstvo majú oni, ale môžu sa hanbiť zaň!“
   </p>
   <p>
    A Daniel rozprával všetko, ako dialo sa tam.
   </p>
   <p>
    „A ten kontrast! Vo veľkej sieni na stene ukrižovaný Spasiteľ, hlásajúci pravdy sväté a
         u nôh jeho zasadli hodnostári jeho ku súdu. Duch ukrižovaného neslieto na nich… On žehnal,
         oni klnú — On staväl — oni rúcajú“…
   </p>
   <p>
    „Dalo sa to predvídať, braček, u nich milosti niet.“
   </p>
   <p>
    „Čo teraz?“
   </p>
   <p>
    „Čo? — nič — vziať v známosť — apeláty niet. ,A zabijí pastýře a rozprchnou se ovce
         jeho.‘ — Čo profesori — kam sa podejú?“
   </p>
   <p>
    „Pán Boh postará sa o nich, nedáme im zahynúť.“
   </p>
   <p>
    Pozde večer doniesli ešte listy s pošty, jeden bol od Ľudovíta. Píše medziiným:
   </p>
   <p>
    „Zaplakal som, švagre môj, keď došiel mi telegram, že revúckeho gymnázia niet. Zaplakal
         ako za otcom, matkou, a zaplakali mnohí. Hoj, dokedyže to bude ešte takto? Dokedy bude
         sadať krivda za stôl a pravda žobrať u dverí? Na to nám odpovie len budúcnosť. Zaplakal
         mnohý, ale koľkí ostali pri tom nedotknutí, nevyronili slzy účasti? Sčíta ich Boh!
   </p>
   <p>
    A ešte jedno smutné posolstvo:
   </p>
   <p>
    Náš Pavel viac nežije!
   </p>
   <p>
    Opatrovaný nežnou pečlivosťou, mysleli jeho bližší i ďalší priatelia, že predsa vybŕdne,
         keď dovŕši 30. rok. No on odobral sa v lepší svet. Jeho zlaté srdce, bijúce za celý
         ubiedený rod svoj, prestalo cítiť. Jeho šľachetná duša odletela do krajín nadzemských.
   </p>
   <p>
    Jeho smrť, ako jeho život, bola dôstojná. Umrel ako kresťan a Slovan. Tu pripojene
         posielam Ti poslednú báseň jeho, ktorú mi napísal ceruzkou na smrteľnej posteli.
   </p>
   <p>
    Rednú rady naše — práve teraz, keď borba stáva sa pálčivou, berie nám ich smrť a
         odskakujú i sami.
   </p>
   <p>
    Aj Vojtech je už nie náš Branko. Danielovo proroctvo vyplnilo sa. Pamätáš sa na neho? Na
         jeho ohnivé: ,Mor ho‘! Odznel tento bojovný výkrik, a či ešte vzchopí sa k činu?“ Štefan
         podal list Danielovi prečítať.
   </p>
   <p>
    „Věšťba — žiaľ — vyplnila sa na oboch!“
   </p>
   <p>
    „Bodaj by som bol zle veštil!“ vzdychol Daniel.
   </p>
   <p>
    „A o tých, o Lósovi, Klimentovi, Rapkovi neviete ničoho?“
   </p>
   <p>
    „Kliment je profesorom v N. Je ženatý, ale ďalej neviem ničoho o ňom. Lós je lekárom
         kdesi v Prešove, a že je rozpadnutý so sebou a so svetom — a Rapka — to viem, že neskončil,
         ale kde je, čo je, neviem ničoho.“
   </p>
   <p>
    Dlho do noci besedovali priatelia vážne pospolu. Danielove slová boly často pádné ako
         kladivo, ale nebolo radno povedať ich ďalej. Štefan ponímal veci tichšie, vážnejšie.
   </p>
   <p>
    Na druhý deň odobral sa Daniel ďalej. Štefan odprevadil ho až na susednú dedinu k
         bratovi a kmotrovi duchovnému. Vrátil sa popoludní zamyslený a málomluvný.
   </p>
   <p>
    Deti už postrádaly otca — ale bály sa vyrušovať ho — napokon, osmeliac sa, prišiel
         Branko a volá:
   </p>
   <p>
    „Otec, poďme sa kúpať!“
   </p>
   <p>
    A otec pozrel bokom na synáčka, úsmev preletel mu tvárou zduchovnelou — a potom vstal od
         stolíka a riekol:
   </p>
   <p>
    „Poďme deti — chlapci, kdeže je mendíček?“
   </p>
   <p>
    Chlapci zvýskali radosťou a čosi-kamsi opustila malá karavána faru a brala sa ,ku
         spustu‘.
   </p>
   <p>
    Deti spievaly, hvízdaly — čože ony vedely, čo ztratily po tieto dni!?
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2507321">
       </a>
       IV
      </h2>
     </div>
    </div>
   </div>
   <p>
   </p>
   <p>
   </p>
   <p>
    V bočnej izbe horí lampa a niekoľko sviec. Na stolíku na bielych poduškách malá mrtvola
         — zakrytá presvitavým prikryvadlom. Na tváričke pokoj a mier smrti; čakal bys’, že pohne sa
         sval tvári a dieťa zaplače alebo zasmeje sa, že oči otvoria sa a prezradia účasť na
         predmetoch zovňajších — no darmo čakáš — smrť koristi svojej nevydá!
   </p>
   <p>
    V druhej izbe ležala Ilona chorá — bez vedomia, bez vlády — od štyroch dní len na
         chvíľky vracia sa jej pamäť. Deti a muž ako osirelí chodia po dome.
   </p>
   <p>
    Pri malej mrtvole sedí sám Štefan. Opretý o stolík díva sa na malinkú tváričku
         najmladšieho dieťaťa svojho.
   </p>
   <p>
    „Umrelo! Žije — plačeme za ním a ono veselí sa“ — tak asi tešil sa sám.
   </p>
   <p>
    A od stolíka s malou mrtvolou putoval k lôžku ženinmu. Zasa blúznila: „Idem, idem, idem
         aj ja, veďže ma čakaj! Jaj, nevládzem, priviazané sú mi nohy na zem — nemôžem, nemôžem“ — —
   </p>
   <p>
    A ďalej len blúznila a chcela utekať. Strápený muž sedel celú noc pri nej. Nad ránom aj
         on zdriemol trošku, ale starosti mu nedaly spať.
   </p>
   <p>
    „Hľa, povedal lekár, jestliže žena ozdravie, neomylne musí isť do kúpeľov.“
   </p>
   <p>
    Vďačne, vďačne by ju vypravil, ale kde vziať na to groše? Idú prázdniny, Ivan a Branko
         prídu domov a potom zasa treba ich vyprávať ďalej — každý rok viac tých potrieb a menej
         dôchodku.
   </p>
   <p>
    A životných síl ubýva denne, i radosť tvorenia i mužná odvaha ochabieva v každodennej
         borbe.
   </p>
   <p>
    Opretý o stolík, hlavu majúc v dlaniach zahrabanú, dumal Štefan o veciach prítomných i
         budúcich.
   </p>
   <p>
    Pred ním list otvorený — list Daniela. On píše:
   </p>
   <p>
    „Drahý báťa môj!
   </p>
   <p>
    Odchodiac z vlasti, beriem sa za šíry oceán.
   </p>
   <p>
    Lúčiac sa s rodnou zemou, nemôžem nepovedať aj Vám aspoň s Bohom!
   </p>
   <p>
    Ako viete, vzali mi faru; pozbavili mňa a moju rodinu chleba — a prečo? — pre
         panslavizmus!
   </p>
   <p>
    Proces môj znáte, zná ho každý rodoľub — a znáte katanský výrok: „felfüggesztetik!“
   </p>
   <p>
    Nuž idem. Idem hľadať novú vlasť pre seba, ženu a nevoľné deti.
   </p>
   <p>
    Idem, ale nie skrúšený, nie ponížený, nie slabý duchom, ale tej pevnej nádeje, že „príde
         rátanie“!
   </p>
   <p>
    Nebolel ma výrok, nehnusila sa mi krivda páchaná, ako hnusila sa mi tá okolnosť, že
         medzi katanmi svojimi našiel som rodného, ale zhavranalého brata Vojtecha, teraz Peréczi
         Bélu.
   </p>
   <p>
    On, nateraz dištriktuálny fiškál, napísal famóznu obžalobu pred dištriktuálny konvent.
         Svoju výmluvnosť, svojho skvelého ducha postavil do služby najzúrivejšieho šovinizmu.
         Posledná iskierka zápalu vyhasla v srdci jeho; on zaprel mať svoju, zradil brata —, on
         odpadlík, apostata, poturčenec!
   </p>
   <p>
    A pozrel som mu tvárou v tvár; naše oči stretly sa — on svoje hneď uprel na tváre
         vysokých cirkevných a svetských hodnostárov, hľadajúc tam súhlas, pochvalu!
   </p>
   <p>
    Ako mu to šlo hladko! Čo som to všetko zhrešil proti tej „állameszme“. Aký som ja
         hriešnik!
   </p>
   <p>
    Neklniem mu, ale pevne verím, že trest Boží ho neminie. Božie súdy sú nie naše súdy.
   </p>
   <p>
    Aj ľud opustil ma už. Kázal som mu čisté slovo Božie, napomínal, karhal — no i ľúbil som
         ten utlačený ľud môj, a on — necháva ma — neplače za mnou. Taký je beh sveta.
   </p>
   <p>
    Nil mirari!
   </p>
   <p>
    Či vidíme sa ešte? Pochybujem — hoci všetko u Boha!
   </p>
   <p>
    Na rozlúčku prijmite moje iskrené pozdravenie.
   </p>
   <p>
    My zahynieme, prúd žitia smietne nás, ale vec naša, tá svätá, žiť bude i ďalej.
   </p>
   <p>
    „Pravda, hoj, pravda, tá predsa zvíťazí.“
   </p>
   <p>
    O mesiac odchodíme do Brém. Nuž s Bohom, s Bohom!
   </p>
   <p>
    Váš ctiteľ Daniel Netkal.“
   </p>
   <p>
    Dlho do noci bdel Štefan Prelocký, to prechodiac sa po izbe, to načúvajúc blúznenie
         úbohej chorej ženy, to sadnúc si ku stolíku, rozmýšľal. Duch jeho pracoval, srdce cítilo
         bolesť a hnev — až do krajnosti.
   </p>
   <p>
    Chorá chvíľami blúznila — nesúvislé slová rýchle prednesené a trhane povedané desne
         vyznievaly v príšernej noci. A chvíľami, ako by osobe len jej samej viditeľnej rozprávala,
         začala mudrovať.
   </p>
   <p>
    „Načo, Bože, je láska? Načo, spytujem sa? K čomu tie nežné sväzky sŕdc ľudských, že ich,
         Pane Bože, trháš? Milujeme — muža — prvý raz, oni ti ho nedovolia ľúbiť… vpravíš sa,
         odriekaš sa — a po čase miluješ druhého — dovolia ti ho, ale on ťa nerozumie, nie je
         spokojný — jeho milenka beztelesný, vysoký, nedostižný ideál — — a ty, biedna žena, nes
         osteň trpkosti aj ďalej v srdci svojom… Miluješ dieťa — urve ti ho smrť — hrob nad ním
         zavrie sa — a náruč prázdna — túžba neukojená. Miluješ otca, matku — oni — umierajú tiež a
         nechávajú ťa trápiť sa ďalej — sestra, bratia odcudzia sa ti v tom labyrinte — nemáš —
         nemáš nikoho — ach, Bože! ako ťažko je žiť — aký je ten svet zmotaný“…
   </p>
   <p>
    A potom zasa zaspala.
   </p>
   <p>
    Štefan načúval. Kus výčitky znelo z tých slov ženiných. Ale veď ju on miloval. Akoby
         nie, miloval ju, pravda svojím prísnym spôsobom. On chcel mať ženu dokonalú podľa ideálu
         svojho a ona ten ideál dosiahnuť nevládala, lebo to máloktorá by bola mohla… A teraz všetky
         tie utajované túžby srdca vinú sa z jej úst ako obžaloba…
   </p>
   <p>
    Štefan sadol si ku spiacej, hladkal jej prácou strhané ruky i šeptal: „Odpusť, duša
         drahá, odpusť!“
   </p>
   <p>
    Na pohreb malého decka prišiel aj Ľudovít so ženou, krstnou matkou dieťatka. Malú
         mrtvolu uložili tam za kostolom do toho cintorína, v ktorom farské deti tak rady ihraly sa
         — na hroboch. V blízkosti smrti a porušenia pučiaci život a vznikajúce nádeje…
   </p>
   <p>
    Po pohrebe zabavil sa Ľudovít ešte cez večer. Jeho žena sedela pri chorej švagrinej i s
         inými prišlými ženami, a švagrovia ostanúc sami, ako vždy i teraz shovárali sa o veciach
         vážnych.
   </p>
   <p>
    Spomneli aj Daniela — jeho list čítal Ľudovít.
   </p>
   <p>
    „Vojtecha ospravedlniť nemožno“, povedal Ľudovít skoro smutne, „ale počuj, čo myslím o
         ňom ja, nepredpojate… Bol som ho navštíviť, keď mal som v tom meste prácu. On ma nepustil
         preč, musel som ostať na večeru a na noc. Jeho radosť bola nelíčená. Poznal som síce so
         žiaľom, že domácnosť jeho je maďarská, jeho deti nevedia po slovensky ani slova, ale keď ma
         pozde večer zaviedol do svojej pracovne, kde som mal spať, svrhol so seba náličnicu a bol
         ten starý kamarátsky Branko. A pili sme… on nosil víno z pivnice, dávajúc pozor, aby krokmi
         svojimi nezobudil ženy a deti — a pil… a vtedy, brat môj, nazrel som mu do duše…
   </p>
   <p>
    A zasa dišputovali sme sa. Ale aj cez najtuhšiu dišputu zavznieval ten istý srdečný tón.
         Prízvukoval som mu napovedané nesmysly, ako: „Dnes, braček, môže sa kradnúť, zbíjať,
         vraždiť — všetko dá sa s právneho stanoviska ospravedlniť — len toto nie.“
   </p>
   <p>
    „Čo rozumieš pod tým: ,toto‘?“ opýtal som sa ho, hoci tušil som, čo povie. On povedal:
   </p>
   <p>
    „Panslavizmus“…
   </p>
   <p>
    A ďalej pokračoval:
   </p>
   <p>
    „Mne to tak prichodí, ako keď malý pes šteká na veľkého.“
   </p>
   <p>
    „No, reku, túto psiarku nechaj pre seba a tých, ktorí ťa tomu naučili“… A keď sme prišli
         na revúcke gymnázium, odsúdil priamo pokračovanie profesorov!“
   </p>
   <p>
    „On!?“ zvolal prudko Prelocký a vstal od stola. „On! No — nedivím sa mu už — ale že ho
         ešte ty zastávaš, tomu sa čudujem!“
   </p>
   <p>
    „Nezastávam, ale ľutujem ho“ — doložil Ľudo s príznakom smútku.
   </p>
   <p>
    „Nemožno ho ľutovať, on je zradca!“ znela prísna odpoveď Prelockého.
   </p>
   <p>
    „Tvrdé to slovo“ — riekol Ľudovít, oprúc hlavu do dlane. „Avšak — podľa všetkého,
         zaslúžil to meno!“
   </p>
   <p>
    „On prelomil mosty za sebou, on odvrhnul sa a zhavranel!“
   </p>
   <p>
    „A predsa miloval by si ho ešte i takého — a ľutoval by si ho — neklnul by si mu.“
   </p>
   <p>
    „To, hľa, je naša bieda! To je ten boľavý bod nášho žitia. Oni nás bijú a my bozkávame
         palicu — oni nás oberajú o všetko a my neklnieme im, ba milujeme ich, túlime ich k sebe,
         nachováme, napojíme ich pri stole našom — veď tak stalo sa i mne nedávno s Bomburom!“
   </p>
   <p>
    „S Bomburom! Ty si ho videl? Kde? Čo je s ním?“ opytoval sa Ľudovít a zodvihol hlavu.
   </p>
   <p>
    „Počkaj, rozpoviem ti“, s náterom niekdajšieho humoru hovoril Prelocký.
   </p>
   <p>
    „Jedného dňa prišiel boženík s ,húslom‘, aby sa mi páčilo prísť k pánu rychtárovi. To
         stáva sa častejšie, že notár nevyzná sa ešte vo všetkom a poprosí o vývod, alebo obecné
         svedectvá podpísať a iné. Nuž šiel som.“
   </p>
   <p>
    „Blížiac sa k príbytku rychtára, začul som hlas akýsi, hlas ako dunenie hromu“… Prelocký
         usmial sa a Ľudovít povedal: „Po tom hlase by som ho poznal.“
   </p>
   <p>
    „Idúc popod obloky, rozoznal som, že to hromží akýsi cudzí človek na rychtárov — a teraz
         mi tento mohutný — no vypitý hlas zdal sa veľmi známym — kde som ho ja počul? Pravda, že od
         vtedy muselo veľké množstvo piva a vína preliať sa tým gágorom, ktorý tieto ohromné tóny
         vydáva… Vo dverách stretol som rychtárku. Ona akosi poľakaná pokloní sa, ja ďakujem a
         spytujem sa, kto je to tam dnu? A ona, že je to pána slúžneho pán pisár! Tak! Pána slúžneho
         pán pisár! Teraz rozumiem! Od toho si dá môj ináč inteligentný rychtár i vicerychtár
         brízgať — ani nemukne, ale keď ho ja, čo zachodím s ním, ako s priateľom, bratom, poprosím
         o niečo — on napriek zoprie sa — brojí — ale pisár — to je iné! Tak tomuto k vôli dali ma
         sem citovať — no viďme — akí to duchovia!
   </p>
   <p>
    Vošiel som. Za stolom videl som sedieť chlapa s ohromnými fúziskami, hlavou strapatou,
         tvárou červenou a nosom hrajúcim do fialkovej farby. Kričal na rychtárov pre akési
         reštancie a hľadel do opačného kúta — a celý slávny obecný úrad stál tu ako rad mendíkov…
   </p>
   <p>
    Keď som vkročil, chlapisko pozrelo na mňa a oči naše stretly sa. Poznal som ho, poznal
         aj on mňa. Veď je to Bombura — Víťazoslav Rapka, teraz — vraj — Répay Győző.
   </p>
   <p>
    Možno, že už aj skorej vedel o mne, ale do známosti nechcel sa dať, kým nemusel… Aj mne
         toto shliadanie v takýchto okolnostiach nebolo milé. Takto sísť sa s mojím Bomburom predsa
         nemyslel som!…
   </p>
   <p>
    Zatíchol, keď sa so mnou shováral a kým som ja bol v rychtárovom dome, bol krotký, ako
         baránok. Rychtári vyvaľovali oči, videl som na nich. Ten silák stál predo mnou, ako malý
         žiačik…
   </p>
   <p>
    Nebolo mnoho lichotivého v mojom chovaní k nemu, ale biedny človek tento zachytil aj ten
         tieň bývalej priazne a raz aj navštívil ma — i pozval som ho na obed… Zohrial sa u môjho
         krbu a rozprával mi čudné svoje príbehy a karriéru…
   </p>
   <p>
    Ani by si neveril, čím už bol tento človek! Že neskončil, to vieš, spomínali sme ho už,
         ale potom ztratiac ho s očú, nevedeli sme ničoho o ňom. Opustiac štúdia, stal sa vojakom,
         potom hercom, zatým bol učiteľom, potom agentom, žandárom — a dnes je pána slúžneho pánom
         pisárom — ak je totiž ešte ním, lebo od viac mesiacov nepočul som nič o ňom.
   </p>
   <p>
    A takíto biedni ľudia chcú viesť môj ľud a terrorizujú ho! Oj, tých je už legia! A oni
         vyhovárajú sa na ,tie pomery‘.“
   </p>
   <p>
    „Hej, tie pomery!“ prehovoril Ľudovít, „tie vychovaly Klimentovu najstaršiu dcérku, tak
         že povedala: ,čo je môj tatík, do toho mňa na ostatok nič, ale ja som dušou i telom
         Maďarka, lebo Slováci sú biedni, oni nemajú ani dejín, ani literatúry‘.“
   </p>
   <p>
    „A odkiaľ to vieš?“
   </p>
   <p>
    „Naša Anna bola, žiaľbohu, niekoľko mesiacov v tom istom ústave.“
   </p>
   <p>
    „Povedz, v tej ,duchamorni‘.“
   </p>
   <p>
    „A soznámila sa s dcérami Klimentovými; mladšia v súkromnosti tvrdila medzi dievčatkami,
         že niet Boha — pomysli, dieťa!“
   </p>
   <p>
    „Hja, to je systém!“
   </p>
   <p>
    „Anna prišla celá splašená na Vianoce domov. Dlho nepovedala nič, ale jednako raz začala
         matke rozprávať, a či to možné, že by Boha nebolo, a že by Písmo sväté bola len báseň,
         vymyslenina!“
   </p>
   <p>
    „A vy?“
   </p>
   <p>
    „My sme ju vzali domov. Moja žena zhrozená plakala, že jej dieťa otrávili, ale zdravý
         duch našej Aničky vypudil jed zo seba, ona je dnes zasa taká zdravá na duši i na tele, ako
         bola predtým.“
   </p>
   <p>
    „Áno, švagrík, mal by si ju vidieť!“ prisvedčila k nim pristúpivšia Pavla, žena
         Ľudovítova.
   </p>
   <p>
    „Ani nemožno ináč pod tvojím okom, pod tvojou rukou“, povedal Prelocký s opravdivou
         úctou a láskou. „Ja, viete, Aničku zvlášte rád mám a teším sa, že ste zavčasu vytrhli to
         čisté dieťa zo záhubného vlivu toho!“
   </p>
   <p>
    „Ale kde sme sa my dostali, s Bomburu prišli sme k Anne. To ,tie pomery‘, alebo, vraj,
         to Klimentova výpoveď…“
   </p>
   <p>
    „Na pomery vyhovárať sa môže každý slabúch“.
   </p>
   <p>
    „Ale, páni, viete koľko je hodín?“ opýtala sa Pavla, pristúpiac k mužovi, ktorý ju za
         ruku chytil a posadil vedľa seba. Ona so šťastným úsmevom sadla si a pokračovala:
         „Nemyslíte, že je už čas na spanie? Ilonka tiež zaspala; je o veľa lepšie, a ja pevne
         verím, že skoro ozdravie!“
   </p>
   <p>
    „Dal by Pán Boh“, vzdychnul si Prelocký.
   </p>
   <p>
    Ešte chvíľku shovárali sa a potom odobrali sa na odpočinok.
   </p>
   <p>
   </p>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2505366">
       </a>
       V
      </h2>
     </div>
    </div>
   </div>
   <p>
   </p>
   <p>
   </p>
   <p>
    Pred bránou domu advokáta Ľudovíta… zastal unavený, zrejme veľmi chorý človek. Opieral
         sa o ľahkú paličku a zadíval sa na milé mu bydlisko.
   </p>
   <p>
    Ponad bránu dolu vinuly sa vetve viniča. Do ruda zafarbené listie jeho ševelilo vo vetre
         jasennom. Biele, lesklé nitky babského leta kolimbaly sa vo vzduchu. Bzučanie osí a múch,
         paškrtiacich bobuľky zapomenutého hrozna, nieslo sa vzduchom.
   </p>
   <p>
    Zvláštny úsmev poihral príchodiacemu po tvári. Milý mu tento dom, toto mesto, okolie,
         vršky a doliny… Preto rád si ich obzeral, chodiac najradšej peši s paličkou a študentskou
         kapsičkou v ruke, ako ,kompan‘. Z obloka domu zazrely ho deti. Hneď ožil celý dvor — mladé
         hlásky volaly: „Mama, mama, kde si? Báťa Štefan ide, báťa Štefan, mamička!“
   </p>
   <p>
    Mamička pribehla zo zahrady, kde kvety presádzala.
   </p>
   <p>
    „Vitaj“, volala zďaleka, „vitaj nečakaný, zriedkavý a milý hosť!“ Ale zazrúc ho, zľakla
         sa ho a slová temer zaviazly jej v hrdle: veď to nebol ten Prelocký; čo tu pred ňou stojí,
         je len tieň jeho, je ustatý, životom nasýtený človek!
   </p>
   <p>
    On zbadal jej nesnádze a trpký úsmev preletel bledou tvárou. Temer šeptom, lebo hrdlo
         nedalo mu ináč — prehovoril:
   </p>
   <p>
    „Prišiel som ešte raz k vám“…
   </p>
   <p>
    „Ej, ešte raz, dá Boh, ešte veľaráz!“ odvetila švagriná, hoci teraz sama neverila slovám
         svojim. Videla, počula, že je chorý, ale že by bol takýto, nemyslela. Chcela ho pobozkať,
         on ako by ju chcel ušetriť, odvrátil hlavu na bok, tak že jej svieže pery dotkly sa jeho
         brady… Slzy ju zalialy, i ťažko jej bolo povedať slovo. Ale statne premáhajúc sa, oslovila
         deti:
   </p>
   <p>
    „No, deti, pozdravily ste báťu — Anna, Štefanko a Oľga? Ale nevešajte sa na neho, lebo
         to nerád má.“
   </p>
   <p>
    Deti aj bez napomenutia nevešaly sa… Čosi im šeptalo, že je to nie ten istý báťa, ktorý
         hral sa s nimi a rozprával im pekné prípoviedky. Čože sa mu stalo?
   </p>
   <p>
    Za ruku viedla Pavla hosťa svojho do domu. On bol taký slabý, že tri schodíky kročiť mu
         bolo ťažko. Jej bolo do plaču. Začala tedy zasa rozprávať.
   </p>
   <p>
    „Ľudo je nie doma, ale príde pred večerom. Keby bol vedel, že prídeš, nebol by odišiel.“
   </p>
   <p>
    „Ach, čo by nešiel! Keď ho povinnosť volá. Ostatne viem, že je nie doma, povedali mi to
         na stanici.“
   </p>
   <p>
    „Hľa, prečo ste nepísali, že prídeš, boli by sme poslali pre teba na stanicu.“
   </p>
   <p>
    „Ale, ale, ja radšej chodím peši — vieš, navyknutý som od mladi, tešilo ma to dosiaľ,
         kým som vládal“, doložil s povzdychom.
   </p>
   <p>
    „A Ilonka čo? Je zdravá? Necíti následky predlanskej choroby?“
   </p>
   <p>
    „Chvála Bohu je zdravá, zamestnaná a posiela vám srdečné pozdravenie, vám i deťom.“
   </p>
   <p>
    „A Ivan? Píše? či len vtedy, keď potrebuje groše?“
   </p>
   <p>
    „Píše, i doniesol som posledný jeho list, ale o tom potom“, vyhýbave riekol Prelocký…
   </p>
   <p>
    V izbe ešte raz privítala ho švagriná a ponúkla odpočinúť si. Zatým odbehla a hneď
         doniesla víno, sódovú vodu i poháre.
   </p>
   <p>
    „Niečo pre občerstvenie mysle, ako ty hovorievaš, keď my k vám prídeme, či vieš ešte?“
   </p>
   <p>
    Prelocký kývnul rukou a zakašľal. V hrdle cítil pálčivý bôľ… Sadol si do hlbokého
         kresla, dedictva po rodičoch Ľudovítových…
   </p>
   <p>
    „Deti, nezavadzajte báťovi, radšej poďte so mnou“, zahovorila Pavla a odviedla menšie
         deti von.
   </p>
   <p>
    Ale Anička, pätnásťročná devuška, mala to povedomie, že ona už nezavadzia. Preto sadla
         si blízko báťu a vzala ručnú prácu do rúk. So zvedavým a hlbokým pohľadom dívala sa na
         neho. Milovala ho, lebo ju poučoval, lebo ju naučil ľúbiť tú sladkú, rodnú reč, lebo
         poukazoval jej na krásy tej reči… lebo ho rozumela, nakoľko to vôbec decku, čo aj takému
         prebudenému, ako bola ona, je možné.
   </p>
   <p>
    A snažila sa lásku svoju dokazovať i skutkom, keď s horlivosťou, hodnou nasledovania,
         snažila sa byť osožnou vo veciach národných — predplácajúc Hlásnika pre ľudí, k jej
         oteckovi chodiacich — predávajúc kalendáre a iné knihy; a vo všetkom vzbudzovala nádej, že
         stane sa vzornou slovenskou ženou.
   </p>
   <p>
    Prelocký neveľmi súhlasil s takzvanou emancipáciou žien, ako mnohí mužskí sú toho
         náhľadu, že ženám netreba mnoho vzdelanosti.
   </p>
   <p>
    Avšak Anne rozprávať, s Annou shovárať sa bolo pre Štefana Prelockého milým vyrazením.
   </p>
   <p>
    Pri nej, keď bavila sa vše u nich, zabúdal, že je nie študent. Ten záujem pre vedu,
         menovite čo sa rečí týkalo, ho prekvapoval, ho potešil a pobádal k rozpravám nie
         každodenným. Tak tríbil sa vnímavý duch dievčaťa i potom, keď doma pod dozorom matky čítala
         slovenské a české plody ducha.
   </p>
   <p>
    Ale teraz unavený nevládal mnoho ku nej hovoriť. Preto ona vstala, pristúpila ku pianu a
         začala hrať trávnice. Tie tak rád počúval. A ďalej ,Hej Slováci‘ a ,Všetci sme Slovania‘.
         Pri sloke:
   </p>
   <p>
   </p>
   <p>
   </p>
   <div class="literallayout">
    <p>
     ,Hej, píše nám to Kollár, Šafárik i Mladen,
     <br/>
     hej, Slovanstvo nezničí na tom svete žiaden!‘
     <br/>
    </p>
   </div>
   <p>
   </p>
   <p>
   </p>
   <p>
    nadišla Prelockého nálada oduševnenia. Vstal a pristúpiac k dievčatku, pobozkal ju na
         čelo.
   </p>
   <p>
    „Áno, to môžeš veriť, dievčatko“, riekol, „že žiaden! A nech nás učia — a čo aj mučia,
         ,predsa bude naše srdce len slovensky hústi‘.“
   </p>
   <p>
    Anička, pyšná týmto vyznačením, vyspievala potom celú pieseň.
   </p>
   <p>
    Keď Ľudovít prišiel, zastavila ho Pavla v kuchyni.
   </p>
   <p>
    „Počuj, muž môj“, povedala mu, „ten švagor je veľmi chorý — čo myslíš, nezavoláme
         doktora? Nemyslela som, že je tak zle.“
   </p>
   <p>
    „Naozaj, ako myslíš, duša moja, ale vieš, ako nedôverivý je oproti doktorom a doktorskú
         vedu nemá za nič.“
   </p>
   <p>
    „Pripravme ho na to!“ Ľudovít pristal.
   </p>
   <p>
    Pri večeri prišla reč na synov Štefanových.
   </p>
   <p>
    „Braňo, ten je dosť spokojný, ale Ivan, ako píše, nemá postlaté na ružiach. Zdá sa, že
         nad ním sťahujú sa mrákavy, hroziace stiahnuť sa v inkvizície… To je najnovšie — hoci nič
         istého, čo viem. Preto prišiel som k tebe, poradiť sa, čo robiť, či písať profesorom, či
         isť — ale písať — viem, že bez výsledku by som písal — a isť, k tomu niet groša — a
         nevládzem. Trapná je neistota. Nerád by vidieť toho šuhaja v škripcoch vyšetrovania.“
   </p>
   <p>
    Ľudovít zamyslel sa. „Mali spolok?“
   </p>
   <p>
    „Majú spolok ,Vesna‘. Vzdelávali sa, cvičili, učili sa a držali časopisy slovenské a —“
   </p>
   <p>
    „Zradili ich, však báťa?“ zamiešala sa Anna. „Oj, ak je tak, nech Pán Boh tresce toho
         zradcu!“ zvolalo dievča horlive.
   </p>
   <p>
    „No — no — no, veď ešte nič nevieme istého, len čo písal Ivan, možno, že to nebude také
         zlé. Pôjdem sám! Na teologickej fakulte nemám známych profesorov, ale vyhľadám ich,
         poshováram sa, vyšetrím, čo je vo veci. A tam je aj Kliment, ktorý k vôli dcéram presídlil
         sa do P. Navštívim ho.“
   </p>
   <p>
    „Ako hovorím, šiel by sám, keby som vládal a keby mi nechybelo groša — ale čože?“
   </p>
   <p>
    „Veru, zdravie si šetriť musíš ponajprv — ale mne sa zdá, ty zanedbal si sa“, rýchlo
         riekol Ľudovít, použijúc príležitosti, aby mohol prehovoriť o chorobe Štefanovej. „Ty
         staráš sa o všetkých a nemyslíš na seba.“
   </p>
   <p>
    „Myslím, myslím a čo vymyslím? Radia mi isť do Rožňova, do Gleichenbergu! A keď ti to
         radia, brat môj, vtedy už hľaď sriadiť dom svoj, lebo hodinka posledná je nie ďaleko! — Aby
         som sa vraj šetril, nepracoval, netrudil sa, pil dobré víno, žil veselo a bezstarostne!
         Ľahko to pánom doktorom predpísať, ale prítockému farárovi vykonať ťažko!“ Po prestávke
         pokračoval:
   </p>
   <p>
    „Preto rád by som bol vidieť aspoň Ivana už ,opatreného‘, len ešte dva-tri roky, kým by
         bol kaplánom! Ale všetko do vôle Božej: ak má ešte i táto pohroma prísť na mňa, prenesiem
         to ako dobrý kresťan; — nebolí ma osteň smrti — ale siroba detí prostred zloby ľudskej — to
         je trapné, desivé! Zastaň sa ich ty, Ľudo, keď mňa nebude!“
   </p>
   <p>
    „Brat môj!“ zvolal Ľudovít, „čo hovoríš? Nemysli na smrť!“
   </p>
   <p>
    „Na smrť myslieť musím a hovorím, že nedesí ma, ale poriadky porobiť je mojou
         povinnosťou; sľúb mi, že budeš zástancom mojich: mojej ženy a detí!“
   </p>
   <p>
    „To sa rozumie!“ sľúbil bolestne dojatý Ľudovít a podal švagrovi pravicu.
   </p>
   <p>
    „A jestli ti okolnosti dovoľujú — choď, prosím ťa, presvedč sa sám a keď nie ináč, aspoň
         píš!“
   </p>
   <p>
    „Pôjdem sám“, rozhodol Ľudovít, keď nazrel do denníka, či a kedy má niekoľko svobodných
         dní.
   </p>
   <p>
    Prelocký, uspokojený týmto sľubom, vstal od stola. Zasa začal kašľať; v hrdle pichalo
         ho: hovoril primnoho. Pavla odviedla ho do hosťovskej izby na odpočinok.
   </p>
   <p>
    Koncom októbra šiel Ľudovít do P.
   </p>
   <p>
    Na stanici čakali ho študenti s Ivanom Prelockým. Z bezstarostného šuhaja stal sa
         zádumčivý, akoby v utrpení dospelý mladý človek.
   </p>
   <p>
    A čo bolo vo veci? Z čoho obžalovali týchto mladých ľudí?
   </p>
   <p>
    Nevinné piesne, niekoľko básnických pokusov a čítanie slovenských časopisov, to bola tá
         veľká vina, v tom velezrada, trhanie krajiny!
   </p>
   <p>
    Smutná skutočnosť a predsa — žiaľ — často opakuje sa, že brat brata zradí a nad ním
         súdia tí, ktorí majú viesť duše mladé k žriedlam právd božích a lásky Kristovej.
   </p>
   <p>
    Ale miesto toho sejú oni nenávisť, a semeno, padnuvšie v dušu zradcovu, vyklíči, rastie
         a pestované nesnášanlivosťou donáša ovocie, ktoré nemôže byť iné než zrada.
   </p>
   <p>
    Keď Ľudovít prišiel, vyšetrovanie už započalo sa. Za šuhajov nič nedalo sa vykonať. Ba
         dalo by sa bolo všetko vykonať, keby tí ľudia boli znali, čo je láska.
   </p>
   <p>
    Ľudovít znechutený chodiac od jedného profesora k druhému, mal už odísť domov, ale
         Klimenta navštíviť ešte predsa nemohol premeškať.
   </p>
   <p>
    Starodávne priateľstvo tiahlo ho k druhoví veselých študentských časov.
   </p>
   <p>
    Dňom pred odchodom navštívil Klimenta.
   </p>
   <p>
    Privítala ho pani Klimentová po nemecky:
   </p>
   <p>
    „Mein Mann ist nicht zu Hause — ale jestli sa páči počkať.“ I otvorila dvere do pracovne
         mužovej.
   </p>
   <p>
    Tam našiel sa Ľudovít prostred samých kníh, rukopisov a časopisov na poličkách, v
         kasniach, na stole i stolcoch porozkladaných.
   </p>
   <p>
    „Počkám“, riekol Ľudovít, keď predstavil sa.
   </p>
   <p>
    „Ach“, zvolala pani lámanou slovenčinou, „môj muž bude sa tešiť, starí známi, však ver’
         zo študentských časov?“
   </p>
   <p>
    „Áno, my sme boli veľmi dobrí kamaráti!“
   </p>
   <p>
    „To ma veľmi teší — a máte famíliu?“
   </p>
   <p>
    Ľudovít jej rozprával o svojich, ona mu zasa, že majú dve dcéry, ktoré navštevujú
         preparandiu a jedného chlapčeka. K vôli deťom že prišli bývať do P., hoci im lepšie bolo
         tam, kde boli dosiaľ, tu že je všetko drahšie.
   </p>
   <p>
    „Aha“, myslel si Ľudovít, „to sú tie mladé nestvory, o ktorých rozprávala naša Anna.“
         Nahlas nezmienil sa o nich ďalej ani slovom. Skoro prišly spomínané slečinky domov a
         maminka ku dvom rečiam priložila i maďarčinu a lámala i tú ,podľa možnosti‘.
   </p>
   <p>
    „Čudné, čudné, ako vyplnilo sa proroctvo Danielovo na všetkých nás, len o Lósovi neviem
         temer nič“, podumal Ľudovít, kým pani a dcérky rozprávaly si o dnešných udalostiach.
   </p>
   <p>
    Ľudovít by sa bol rád ešte dozvedel, či je to pravda, čo o nich hovorila Anna, ale to
         nebolo na čase a k tomu prišiel domov i Kliment sám.
   </p>
   <p>
    Postava Klimentova za tých dvadsať rokov tiež nahrbila sa, vlasy zredly nad čelom, ale
         tvár bola hustou bradou a fúzami zarastená. Na belasých, malých očiach nosil okuliare,
         býval aj predtým krátkozraký, teraz dokonca nepoznal Ľudovíta, kým sa mu nepredstavil a
         potom, keď ho pozdravil, zachvelo sa v jeho pozdravení niečo nesnádze…
   </p>
   <p>
    Ľudovít nemohol dlho ostať, vidiac, že svojou prítomnosťou uvádza domácu paniu do
         nesnádzí, i navrhol, aby Kliment prišiel k nemu večer do kaviarne Strausovej.
   </p>
   <p>
    „Ja do kaviarne nemôžem, braček, nechodievam, ja človek s rodinou“…
   </p>
   <p>
    „Nemôžem, raz len môžeš“ —
   </p>
   <p>
    „A k tomu je to tam, kde schodia sa mladí panslávi! Nie, nie, to nemožno — tá blamáža!“
         I poškriabal sa za uchom. „Ale keby to bolo aspoň v osobitnej izbe?!“
   </p>
   <p>
    Ľudovít usmial sa a oni rozišli sa.
   </p>
   <p>
    Večer naozaj sišli sa v kaviarni. Klimentovi bolo znať, že bojí sa tých ,mladých
         panslávov‘, a keď oni spievali, sadol si k druhému stolu, aby nebol považovaný za
         patriaceho k nim.
   </p>
   <p>
    „Pamätáš, keď sme my takto spolu bývali?“ spytoval sa Ľudovít. „A na Danielove slová v
         posledný večer povedané? Dnes vidím, ako ten človek ostro vnikal do bytnosti všetkých nás —
         jeho proroctvá, všetky splnily sa, len o Lósovi neviem ničoho!“
   </p>
   <p>
    „Lós? Ten je tuším ešte vždy v svojom rodnom mestečku. Dlho neskončil štúdia, po
         promocii svojej nemohol hneď dostať stanice po svojej vôli a usadil sa doma; stal sa
         podivínom, ba, ako počujem, najnovšie tolstovcom. Rozdal, čo zdedil po rodičoch, medzi
         chudobných a obstaráva svoje potreby sám.“ Tak rozprával Kliment o Lósovi.
   </p>
   <p>
    Ľudovít si vzdychol zhlboka. „Nuž tak“, rečie po chvíli, „v osamelých sa havranov zmenil
         kŕdel sokolov.“
   </p>
   <p>
    Kliment nepokojne zhniezdil sa na svojom mieste.
   </p>
   <p>
    „Hja, braček, nie každému je možné, tak samostatne vystupovať, ako tebe. Keď je človek v
         štátnej službe, tu platí tiež: ,Wessen Brod ich esse…‘“
   </p>
   <p>
    „A musel si vstúpiť do štátnej služby?“
   </p>
   <p>
    „A? — Čo robiť? Žiť sa chce — kam, keď nemáme vlastných škôl?“
   </p>
   <p>
    „A potom domácnosť! Mať nemeckú domácnosť!“
   </p>
   <p>
    „Odpusť“, odhŕňal sa Kliment, „to je privátna vec“ —
   </p>
   <p>
    „Však ti ja nezazlievam, že si si vzal za ženu Nemku, keď ťa náklonnosť k tomu
         priviedla, ale že nevykonal si to, aby sa v tvojom dome hovorilo po slovensky, to ti
         zazlievam, tebe, odchovancovi Prelockého!“
   </p>
   <p>
    „Braček, dosť mňa to stálo obetí a bojov, ale pre pokoj domáci a tie pomery“ —
   </p>
   <p>
    „A k tomu, ako som počul, dcéra tvoja, temer ešte dieťa, hanu kydá na tvoju reč a rod
         tvoj, hovoriac, že Slováci nemajú ani literatúry, ani dejín — čo ju o lepšom nepoučíš, ty,
         učenec, filolog!“
   </p>
   <p>
    „Klebety, brat môj, detinské reči! A naučili ju tomu možno, ja neviem o tom! Ja som aj
         dnes ešte Slovákom, ale, ver’ mi, že neodobrujem politiky vašej, my by sme mali čakať“ —
   </p>
   <p>
    „Čakať! Ako barani, keď ich majú na jatku zaviezť!“
   </p>
   <p>
    „A k tomu ustavične len kričíte a ponosujete sa a krivdy naše vyvolávate — čože vám to
         pomôže?“
   </p>
   <p>
    „Ba vyvolávať, písať, hovoriť o tom vždy a všade! Lebo o dvadsať rokov naši synovia
         nebudú vedieť, že sme my mali gymnázia, Maticu, ak nebudeme im to pripomínať, ich budiť,
         obodrovať!“
   </p>
   <p>
    „Ale pomery sú raz také, azda nepôjdeš hlavou do múru?“
   </p>
   <p>
    „No, nech čert vezme i také pomery!“ zvolal ináče trpezlivý, shovievý a tichý Ľudovít,
         „verím, že skôr-neskôr vezme s pomermi celý tento systém a vás s ním!“
   </p>
   <p>
    Kliment nečakal druhý tomu podobný výbuch. Triezvy, celkom triezvy šiel domov. Ale cítil
         sa špatne, špatnejšie od takého, čo má hodnú — kočku. Čo to bolo, čo ho v hrudi tak
         znepokojovalo? Čo odobralo mu spánok tejto noci a ešte druhých?
   </p>
   <p>
    Ľudovít s ťažkým srdcom odcestoval domov, a ešte s ťažším šiel k Prelockému, aby mu
         všetko vyrozprával…
   </p>
   <p>
    Ale nad prítockou farou už rozťahoval anjel smrti kráže svoje.
   </p>
   <p>
    Zaľahly hmly nad krásnou dolinkou, zahalily vršky a temená hôr hustým závojom.
         Neprenikly viac lúče slnečné cez vrstvy mračien, nevnikalo svetlo do izieb farských.
   </p>
   <p>
    Okolo pavlače dozrelo hrozno, listie zafarbilo sa i oprchávalo; všetko klonilo sa k
         spánku zimy…
   </p>
   <p>
    I život Prelockého dohorieval…
   </p>
   <p>
    Vedel on dobre, čo je s ním, na naivné ubezpečovanie, že mu nič nebude, čím ho
         navštevovatelia tešiť chceli, za odpoveď dostalo sa im charakteristického úsmevu.
   </p>
   <p>
    V chorobe svojej často bol netrpezlivý i nervózny a trápil ženu, jedinú to bytnosť,
         ktorú vždy chcel mať okolo seba. A ona s nadľudskou trpezlivosťou — lebo v takých ťažkých
         chvíľach dáva Boh netušenej duševnej i telesnej sily — obchádzala okolo neho, neposťažovala
         si, neponosovala sa, len keď ju nikto nevidel, zaplakala horko a bolestne…
   </p>
   <p>
    Raz poznal, že plakala.
   </p>
   <p>
    „Však trápim ťa?“ riekol šeptom, „ty plačeš, ty moja svätica?“
   </p>
   <p>
    Za ruku pritiahol ju k sebe a ona sklonila hlavu, aby ho mohla počuť.
   </p>
   <p>
    „Netrápiš, ale trápiš seba podobnými myšlienkami, nemysli na to!“ prosila ona.
   </p>
   <p>
    „Ty, moja žena! Prečo, prečo nemôžem ti tvoju lásku odmeniť kráľovským spôsobom?!“
   </p>
   <p>
    „Odmeňuješ ju hojne, keď si spokojný so mnou!“
   </p>
   <p>
    „Čo je naša láska oproti vašej! Je sebectvo oproti vašej nekonečnej ľúbosti,
         shovievavosti. Nikdy v láske nedosiahneme vás!“
   </p>
   <p>
    „Žena moja“, šeptal ďalej ako v rozochvení, „tys’ bola jasné svetlo na ťažkej púti môjho
         žitia. Však nevedela si to, lebo ústa moje to more ľúbosti nemohly vyčerpať, slová moje sú
         nedostatočné toho — ale ty musela si tušiť, že som ťa ľúbil!“
   </p>
   <p>
    „Všetko opustilo ma, nádeje uvädly, iskrenné túžby zhasly, mnoho sklamania potkalo ma,
         len ty v svojej prostote vždy tá istá, nezmenená, neskonale dobrá!“
   </p>
   <p>
    „Myslela si si azda, že som nespokojný s tebou! Oh, odpusť! Veď práve ty si bola mojím
         anjelom strážcom! S tebou je požehnanie, ty aj ďalej ponesieš ho, kamkoľvek obrátiš sa
         žitím, ale ja niesol som celú biedu a utrpenia národa môjho v srdci svojom a preto ono
         umiera pred časom — — ale — —“
   </p>
   <p>
    „Nehovor, vidíš, napína ťa na kašeľ, čelo ti je spotené, unavíš sa, nehovor!“ napomínala
         úbohá žena.
   </p>
   <p>
    „Ó, nechaj, nechaj hovoriť! Slovanu slovo! Dosť mlčaly ústa, keď maly hovoriť a mlčať
         budú v hrobe, ale príde ten, kto zahovorí hromom. Umierame, ale neumiera svätá vec naša.
         Žije a žiť bude, lebo je ona vec božia. Práva božie nedajú sa šliapať, božie zákony nedajú
         sa prekrúcať!“
   </p>
   <p>
    „My umierame, ale vstaneme z mŕtvych. Pribili na kríž pravdu večnú, jasnú, že ju
         pochovajú, zapečatia kameň a postavia stráž, ale prijde čas, odpadajú pečate, stocentový
         balvan odletí od vchodu hrobky a pravda víťazne povznesie sa k žitiu“.
   </p>
   <p>
    „Ako to ovocie, keď dozrieva, padá k zemi, i my padáme, ale s nami je zárodok budúceho
         života“.
   </p>
   <p>
    „Umierame, ale oni žiť budú, čo prídu za nami. A žehnať budú nám i blahoslaviť našu
         pamiatku“.
   </p>
   <p>
    „Ó, ustaň“, šeptala žena, „unavíš sa!“
   </p>
   <p>
    „Umierame, ale nie večne… príde čas, príde“…
   </p>
   <p>
    Zatíchol… žena s úžasom a divnou bázňou načúvala bitie jeho srdca… neprerušila tichosť,
         ktorá zavládla izbou, len monotónne ťukanie hodín na stene bolo počuť…
   </p>
   <p>
    Zrazu zasa začal hovoriť… Ilona naklonila sa k nemu.
   </p>
   <p>
    „Stmieva sa“, šeptal.
   </p>
   <p>
    Ilona vstala, aby zapálila lampu.
   </p>
   <p>
    Von bolo počuť kroky a hovor na chodbe.
   </p>
   <p>
    „To je pošta“, zašeptal chorý nepokojne, „dnes majú prísť noviny. Čo je nového, čoho
         dočítam sa ešte? — Pane, deti moje neopúšťaj!“
   </p>
   <p>
    Ilona doniesla dnu noviny a listy… i chcela mu odoprieť čítať zvesti v nich obsažené…
   </p>
   <p>
    „Daj sem, chcem vedieť, všetko vedieť!“ Ona podala mu noviny, i lampou posvietila.
         Triasla sa chudinka, ale poslúchla.
   </p>
   <p>
    S veľkým namáhaním držal v ruke číslo a našiel, čo hľadal…
   </p>
   <p>
    „Odsúdení“ — zašeptal — ruka s novinami padla zťažka na prikrývku… Zavrel oči, stisol
         pery.
   </p>
   <p>
    „Oj, vlci hltaví, kedy príde kára božia na vás“, šeptal po chvíli, veľmi nesrozumiteľne.
         „Vytni, Pane!“ Zasa po chvíli:
   </p>
   <p>
    „A deti — nevinné blúdiť majú svetom. Ako zodpoviete sa pred Bohom za tie duše?! Ó,
         Pane!“
   </p>
   <p>
    Složil ruky, šeptal, ale žena ho už viac nerozumela…
   </p>
   <p>
    Naplnila sa izba ľuďmi, on ich viac nepočul, nevidel; zaševelil farou trúchlospev
         cirkevníkov a úprimný plač žien.
   </p>
   <p>
    Nad bezdušnou mŕtvolou muža kľačala žena; v ušiach ešte znely jej slová manželove:
   </p>
   <p>
    „My umierame, ale vstaneme z mŕtvych“.
   </p>
   <p>
    <span class="emphasis">
     <em>
      (1898)
     </em>
    </span>
   </p>
   <p>
   </p>
  </div>
 </body>
</html>
