<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2530424">
       </a>
       Na dvere slatinskej fary klope hosť
      </h2>
     </div>
    </div>
   </div>
   <p>
   </p>
   <p>
   </p>
   <p>
    Letia dni a roky. Šumia krídla času ponad hlavy ľudí, ako vlny veľrieky ponáhľajú sa do
         mora večnosti. A v tom nepretržitom toku dní a rokov rodia sa ľudia, žijú, radujú sa,
         pracujú i trpia a umierajú. A za každým, čo navždy odišiel, zavrú sa opäť vlny života, tok
         veľrieky valí sa ďalej akoby nič, nedbajúc na nárek, ston a ľudskú vravu rodiacich sa a
         umierajúcich, uteká náhlivo ďalej od vekov na veky.
   </p>
   <p>
    V Slatine na fare bývalo odjakživa deťom dobre, veselo. I vtedy, v tie dávno zašlé časy,
         málo rokov po revolúcii (1848), v onen deň, keď Paľko Šuška prvý raz prekročil prah
         slatinskej fary.
   </p>
   <p>
    V ten deň, bol to sparný a horúci júlový deň, bavili sa domáce deti na farskom dvore.
   </p>
   <p>
    Predo dňom pršalo; pôda dvora bola síce ubitá a suchá, ale vápenná jama blízko kôlne, z
         ktorej sa vápno len nedávno spotrebovalo na opravu cirkevných stavísk, bola plná kalnej
         vody.
   </p>
   <p>
    Voda má pre deti vždy veľkú príťažlivosť. A ešte takáto hlboká, nepriezračná,
         predstavujúca detskému úsudku celé opravdivé more! Okolo tejto vody, povedala by som
         kaluže, keby som tú detinskú obrazotvornosť neurazila, bavilo sa v ten deň pätoro detí, a
         že všetky vyrástli a všetky sa stali čestnými ľuďmi ľudskej spoločnosti, pomenujem ich
         radom tak, ako to ich vek sebou donáša.
   </p>
   <p>
    Prvá je Adelka, najstaršia dcéruška pána farára. Adelka je útle, ale obratné, pohyblivé,
         vždy veselé dievčatko. Očká má tmavé, tváričku trochu oválnu, jemné ústa vždy na smiech a
         žart hotové. V ten čas sedela na akomsi pohodenom kláte, ba sama hovorí, že to nebol
         klátik, ale starý drôtovaný hrniec — a varovala najmladšieho bračeka Šándorka. Pritom si
         spievala veselú piesenku.
   </p>
   <p>
    Za ňou prichodí Samko, Adelkin braček. Aj on je telesne dosť útly, temer slabý, ale nie
         je taký pohyblivý ani taký veselý ako jeho staršia sestrička. Ale nie je ani smutný, len
         veľa rozmýšľa, pozoruje, uvažuje a keď hovorí niekomu, hovorí vždy veľmi láskavo, milo,
         akoby chcel každému ponúknuť kus lásky svojho srdiečka. Je matkin miláčik, jej Samuel,
         ktorého posvätila bohu a jeho službe.
   </p>
   <p>
    Otec, všeobecne apíkom nazývaný, radšej vidí deti živé, veselé, smelé a sebavedomé.
         Preto Adelka sa so svojou živou letorou stala jeho miláčikom. Za ňou v otcovej priazni
         nasledovala Milka, neskoršie, ako sa vyvinoval duch a povaha, vkradol sa do otcovho srdca
         Šándor, ktorého si otec pokrstil na meno výbojného Alexandra Veľkého.
   </p>
   <p>
    Tretia v tej spoločnosti malých človiečikov bola Milka, vtedy len asi trojročná, ale
         podujímavá, duch nespokojný, naozajstný všadebol. Všetko chcela vedieť, všetko mať, všade
         ísť, a všetko, čo zvedela a čo vykutila, žalovala apíkovi. Preto Adelka a jej mladé tetušky
         Lotka a Málika, keď chceli niečo udržať v tajnosti, najprv sa presvedčili, či nie je v
         blízkosti Milka.
   </p>
   <p>
    Štvrtý v tom rade bol malý Ondrejko, úbohá sirota. Jeho život bol smutný, neveselý;
         vlastne bolo to len nepovedomé živorenie červíčka, kým sa nedostal na faru. Tu ho krstní
         rodičia chránili a pestovali, ako len bolo možné. Apík nedovolil, aby mu niektoré z detí čo
         najmenej ublížilo, a keď Ondrík zaplakal, bol to žalostný plač biedneho dieťatka, apík hneď
         išiel, aby sa presvedčil, čo sa mu stalo. A Ondrejko, chlapček nenáročný, slabý, nevládny —
         nechcel sa s deťmi hrať. Jemu sa vždy lepšie páčilo stáť stranou a dívať sa, čo tie druhé
         vyvádzajú. Adelku to trošku i škrelo, lebo sa Ondrík často rozplakal i bez príčiny, len keď
         na neho špatne zazreli, čiže zagánili; nerozumel nijakému žartu, nebol súci do hry, nedal
         sa nanášať ako Milka, vôbec na detských zábavách sa nezúčastňoval, ale sa uspokojil s
         úlohou nemého pozorovateľa. On pri ich dramatických kúskoch predstavoval — obecenstvo. Či
         div, že sa niekedy nemohla zdržať a štuchla ho, aby sa pohol? A vtedy Ondrejko zvýskol — a
         apík pribehol, čo sa mu robí? Ale na „bojišti“ už nebolo nikoho, bol tam len sám fikajúci
         premožený — a keď už niekedy apík dostihol v blízkosti Adelku, ona hneď vedela apíka
         presvedčiť, že sa Ondrejkovi nič nestalo. Ona sa len krútila, mala ruky vystreté a ako sa
         krútila, tu hneď jedna, hneď druhá zasiahla úbohého chlapčeka to po hlávke, to po chrbtíku,
         on nevládal ujsť, tak plakal. Apík sa v ten čas spýtal: „Čo robíš tomu chlapcovi?“ Ona sa
         postavila ďalej z dosahu apíkovej ruky a povedala: „Nič, apíček, ja sa len bavím, pozri
         takto!“ Ukázala a že stála ďalej, ani raz nezasiahla Ondrejka. Apík videl, že je Adelkina
         zábava celkom nevinná, uspokojený odišiel do svojej izby.
   </p>
   <p>
    Piaty člen tejto malej spoločnosti bol chlapček Alexander. Ale on nemal nijakú činnú
         úlohu, nevedel ani vravieť, ani chodiť, len čo sa Adelka s ním navlačovala.
   </p>
   <p>
    Ako sa tak batolia okolo veľkej vody, z chodby zaznel mamičkin hlas: „Adelka!“ Zavolaná
         vyskočí a ohlási sa: „Čo rozkážeš, mamička?“
   </p>
   <p>
    I Milka zdvihla a obrátila hlávku v tú stranu, aby počula, čo mamka chce Adelke povedať.
   </p>
   <p>
    „Daj sem bračeka, bude spať!“ prikazuje mamička. Adelka poslušne teperí silného
         chlapčeka do izby. Farským deťom dostalo sa málo „varovania“ a varovkýň. Adelka vyrástla
         bez pestúnky, Samko takisto a potom tie staršie deti, či chceli, či nechceli, museli
         pestovať a vychovávať mladšie.
   </p>
   <p>
    Tamdnu dobrá matka vzala chlapčeka na ruky a povedala Adelke:
   </p>
   <p>
    „Teraz choď k pani veľkomožnej a povedz, že maminka dajú službu vzkazovať a či sa bude
         páčiť byť doma? Ale skôr sa ohlás pri Nánke a opýtaj sa, či pani veľkomožná nespia? Ako
         povieš?“
   </p>
   <p>
    Adelkine očká svietili radosťou. Do Platthych! Hej, ta farské deti rady chodili, lebo
         odtiaľ neprileteli domov bez sladkej obnôšky, a čo by nič inšieho, aspoň snehové pyšteky,
         za hrsť hrozienok a mandlí, takzvaného študentfutru sa im zavše dostalo. I začala recitovať
         naučené posolstvo:
   </p>
   <p>
    „Dobrý deň vinšujem! Odkazuje moja maminka službu.“
   </p>
   <p>
    „Dobre, tak choď, ale aby ťa Milka nevidela.“
   </p>
   <p>
    Adelka vyletela z izby ako vtáčik na krídlach vetra, prebehla bystrými nôžkami pavlačou,
         potom sa obzrela, či ju Milka nevidí — a bežala dvorom cez otvorenú bránu. Milka ju
         nevidela, lebo ako Adelka opustila svoje miesto, hneď ho zaujala ona a varujúc svoju
         bábiku, ukrúcala ju do pestrých handričiek. Pritom si mrnkala pesničku, ktorú počula od
         Adelky.
   </p>
   <p>
    Ondrík sa odknísal do kuchyne na svoje bezpečné miesto za stolom. Ale Samko, ako videl
         utekajúcu Adelku, popošiel za ňou až na mostík pred farou.
   </p>
   <p>
    Vráta boli otvorené dokorán, lebo na samé poludnie prišiel zo Slatiny voz po apíka, aby
         šiel ospovedať ťažko chorého gazdu. A ako apík odišiel, brána ostala otvorená, z hradskej
         cesty bolo vidieť na celý farský dvor. Samko zastal na mostíku a díval sa za Adelkou.
   </p>
   <p>
    Oproti fare stál prízemný panský dom; bývala v ňom ovdovená pani Benická, matka pani
         „veľkomožnej“. Záhrada tohto domu hraničila s platthyovskou záhradou a keď dvere do
         „Benických“ boli otvorené, farské deti chodili do Platthych tadeto. Teraz Adelka našla
         záhradné dvere zamknuté, preto sa obrátila popred slúžnodvorský dom, vedľa starého krámika,
         kde niekedy rožky predávali, a odtiaľ na „rajčuľu“. Do Platthych to bola veľká obchádzka,
         ale čože, dvierka na záhrade nemohli byť vždy otvorené — a to z nejednej príčiny.
   </p>
   <p>
    Zatiaľ Miluška sedí, sedí na svojom klátiku a kníše sa a mrnká svoju pieseň. Farské deti
         nemohli dlho sedieť ticho a bez pohybu, preto im pán Platthy dal meno „Perpetuum mobile“.
         Alebo sa knísali, alebo nôžkami „vyzváňali“, alebo šibrinkovali rukami. Tak sa Milka kníše
         vedľa tej veľkej vody, možno tichosť a sparnosť dňa ju uspali a zdriemla, dosť na tom, že
         ani nevedela, ako čľupla do vody. Iste skríkla, ale slabo, chytala sa brehu, ale breh, ako
         taký slabý breh; odvaľoval sa ako nejednému tonúcemu, až nevládala, stíchavala.
   </p>
   <p>
    A Samko ešte vždy stojí na mostíku a díva sa do čudného, veľkého sveta. Jeho hlávka je
         plná predstáv, ku ktorým sa každým pohľadom do sveta družia nové, plné uvažovania, plné
         rodiacich sa myšlienok. Veď život je taký bohatý na nové skúsenosti a každodenne podával mu
         úžasné, nevídané obrazy, ktoré utkveli v zásobárni pamäti, aby sa odtiaľ celé nevytratili.
   </p>
   <p>
    Cestou tichým, pokojným krokom ide sedliak. Samko, vždy úctivý, pozdraví ho:
   </p>
   <p>
    „Pánboh vám daj dobrý deň.“ Sedliak zaďakuje, i obzrie sa na úctivého chlapca. Pritom
         prezrel i farský dvor — a rečie:
   </p>
   <p>
    „Samíčko, sestrička sa ti topí,“ a ide svojou cestou.
   </p>
   <p>
    Samko len teraz zvedel, čo sa za ním na dvore prihodilo. Beží k topiacej sa Milke,
         naťahuje sa, aby ju zachytil za rúčku, alebo za šatôčky, ale darmo, nedočiahol ju. A pritom
         kričí, volá na koho iného, len na maminku, lebo vedel, že ho ona počuje a príde na pomoc. A
         počula hlas svojho miláčika, beží von, vidí hneď, čo sa stalo a vytiahne svoje zmoknuté
         kuriatko z vody. Hneď ako rozumná, dobrá, ale i energická žena postavila Milku na nôžky,
         dala jej niekoľko buchnátov do chrbátika, a to na šťastie pomohlo obom. Jej to poslúžilo
         ako hromozvod. Milušku po hodnom otrasení opustila voda, ktorú nahltala a prebralo ju z
         mrákot. Tento radikálny prostriedok mal ešte i tretí účinok: slúžil za príučku pre budúce
         časy. Potom sa dievčatko rozplakalo a volalo:
   </p>
   <p>
    „Jaj, apíček môj, apík môj drahý, kde že ši mi, keby ši ty vedel, keby ši ty vedel“
         (lebo ona ešte šušlala).
   </p>
   <p>
    Mamka odniesla premoknuté dieťa do izby, tešila ho, preobliekla do suchých šatočiek,
         dala mu kávičky a uložila do postieľky.
   </p>
   <p>
    V ten deň nebolo z návštevy u pani veľkomožnej nič, lebo mamička bola predsa len
         zostrašená a rozčúlená, bála sa nechať deti samy. Adelka sa vrátila s odkazom, že pani
         veľkomožná s radosťou čakajú maminku, ale maminka poslala druhú depešu, že ľutuje, ale
         nemôže prísť. Nato hneď prišla sama Nánka, poverenica, komorná a dôverníčka pani
         veľkomožnej, aby tlmočila sústrasť panej a krstnej matky a aby sa prezvedela, ako je
         Miluške a čo povedal pán doktor?
   </p>
   <p>
    Pán doktor! Farské deti nepoznali pána doktora Fritza ako lekára. Ony ho videli každého
         rána tak okolo desiatej, keď kráčal cestou do panského domu, poznali ho ako Edovho a
         Natalkinho tatuška. Natalka bola Adelkina kamarátka. A Edko Samkov vrstovník a priateľ.
         Dobrý pán, ešte nie starý, ale troška čudácky pán doktor Lesebuch vzbudzoval u detí úctu,
         ale nie strach, lebo ich ešte nikdy netrápil liekmi, pilulkami a istými nástrojmi, ktorých
         sa deti boja ako čert „svätenej“.
   </p>
   <p>
    Pani farárka upokojila Nánku, aby zasa Nánka upokojila súcitnú pani, že je Milke už nič,
         že si ten nečakaný kúpeľ vyspí, v najhoršom prípade vykýcha. Že či nefantazíruje? opýtala
         sa ešte Nánka starostlivo, svedomite plniac svoje poslanie. Ale o fantazírovaní ani chýru:
         Milka spala ticho, dosť pokojne, len kedy-tedy vzdychla, ale nebolo to z bolesti, len
         zvyšok z pretrpeného strachu.
   </p>
   <p>
    Pred večerom apík prišiel domov. Už vtedy ho volali „starým Medveckým“. Vlasy už mal
         sivé, temer biele, ale tvár ešte sviežu, krok pružný, postavu rovnú, nenahrbenú, bol temer
         šesťdesiatnik. Teraz je mnoho mladých starcov, vtedy žili starci, ktorých srdce bilo
         mladistvo a duch nestarel pred časom.
   </p>
   <p>
    Keď vozík prebehol mostíkom do farského dvora, Milka sa prebudila. Farské deti už
         zďaleka počuli hrkotanie kolies farského rodinného vozíka, ale i cudzí vozík, keď vjachal
         do dvora, ich vzrušil, lebo to znamenalo, že idú hostia.
   </p>
   <p>
    Ako sa Milka prebrala a počula, že apík prichodí, vyskočila ako naozajstná divoška a
         nedala sa zdržať, aby nebežala otcovi v ústrety. Už zďaleka na neho volala:
   </p>
   <p>
    „Apík, apík, ja som ša ti mala žatopiť.“
   </p>
   <p>
    Apíka táto zvesť prekvapila, čudoval sa a vzal Milku za ruky. Ona sa k nemu pritúlila,
         hladkala mu sivú hlavu a svojím spôsobom dopodrobna mu rozprávala, ako spravila bližšiu
         známosť s veľkou vodou. A on, asi dobrej vôle, volal:
   </p>
   <p>
    „Óvy, no, óvy, no! Veď sa ti zahojí, kým sa vydáš.“
   </p>
   <p>
    Týmto potešením odbavila sa každá bolesť; potecha to síce veľmi pochybnej ceny, najmä
         pri takom veku, v akom bola v ten čas Milka, ale predsa akási potecha.
   </p>
   <p>
    Potom si apík sadol do svojej izby, rozložil knihy a písma po stole, na ktorom hojne
         prischnutých kvapák černidla svedčilo o mnohej práci, ale i o tom, že písateľ často pero
         (vtedy ešte husacie brká) otriasol zvláštnym pohybom ruky, pri čom sa hojne černidla
         zachytilo i tam, kde ho práve nebolo treba.
   </p>
   <p>
    Sotva sa apík uvelebil a nôtiac si akýsi nápev, chytil sa zapisovať do matriky nový
         prípad smrti, keď sa ozvalo klopanie na dverách.
   </p>
   <p>
    „Kohože nám to pánboh nesie?“ pomyslel si farár a potiahol okuliare na čelo, aby lepšie
         videl, kto sa zjaví vo dverách. Súčasne zavolal:
   </p>
   <p>
    „Voľno.“
   </p>
   <p>
    Dnu vstúpil starší pán, vedúc za ruku chlapca. Apík na prvý pohľad poznal v
         prichádzajúcom kňaza. Hosť bol vysokej postavy, ale nahnutej, nielen vekom, ale i utrpením.
         Jeho chudá tvár bola dosť svieža a účinkom povetria ohorená. Na nej bolo poznať stopy
         duševných rozrušení, trpkosti a biedenia. Oblečený bol slušne, čisto, ale jeho oblek bol už
         hodne obšúchaný. Kaput na ňom už dávno nie nový, mal krátky driek a dlhé šosy, na prsiach
         prišité dva rady veľkých rohových gombičiek. Na hrdle mal ovinutú batistovú šatôčku,
         takrečenú kosičku, podľa vtedajšej módy úhľadne zaviazanú. V ruke držal cylinder tiež už
         nie nový. Jeho druhej ruky sa držal chlapček, asi deväť-desaťročný. Chlapcove sivé očká
         zvedavo sa obzerajú po izbe, ktorá mu neskoršie mala byť milým domácim útulkom. Chlapec mal
         veľmi milú tváričku, úsmev dojemne detský, láskavý a nevinný, srdcia dobrých ľudí hneď
         zaujal. Bol oblečený chudobne, ale čisto. Pod pazuchou mal v papieri zabalený balík. V tom
         bola skrútená jeho bielizeň, a možno aj otcova.
   </p>
   <p>
    V druhých dverách zjavila sa pani farárka a pri nej deti. Prichádzajúci chlapček uspel
         pozorovať všetko, čo jeho duši bolo blízke: druha, vrstovníka, kamaráta. Obaja chlapci
         zvedavo hľadeli na seba. A to bol začiatok ich nežného, ideálneho priateľstva: zväzok dvoch
         čistých, šľachetných sŕdc, spojenie duší v krásnom zväzku priateľstva, ktorému koniec
         urobila len smrť.
   </p>
   <p>
    Medvecký svojimi bystrými očami hneď uhádol, kto je prichádzajúci pán brat. Poznal
         kňazov, svojich oltárnych bratov, na široko-ďaleko, a ktorých osobne ešte nepoznal, vedel o
         nich a podľa toho ich pri prvom stretnutí aj poznal. I tohto poznal, že je Pavol Šuška,
         bývalý dvornícky farár, ešte skôr, ako by hosť preriekol slovo.
   </p>
   <p>
    „Služobník ponížený,“ poklonil sa Šuška, podľa vtedajšieho spôsobu, dodajúc ešte aj
         latinské: Humilimus servus.
   </p>
   <p>
    „Servus,“ povedal a podíduc k Šuškovi doložil: „Vitajte u nás.“
   </p>
   <p>
    Ale Šuška ešte doložil.
   </p>
   <p>
    „Ja som kňaz, ktorý nemá, kde by hlavu sklonil.“
   </p>
   <p>
    „Znám, nateraz skloňte ju u mňa a cíťte sa ako doma,“ povedal, podajúc Šuškovi ruku,
         objal ho a pobozkal sa s ním „vo tri vrhy“.
   </p>
   <p>
    „A ty, čeľadník, poď sem, nech ťa vidím, no, bude z teba chlap. Akože ti meno?“ obrátil
         sa apík na chlapca.
   </p>
   <p>
    „Paľko,“ šeptal chlapec.
   </p>
   <p>
    „Nahlas!“ zvolal farár, načo Paľko prestrašene pozrel na hovoriaceho, ale keď videl, že
         ten hromový hlas nijako nesúhlasí s láskavým úsmevom úst a očí starca, upokojil sa a potom
         už bez obavy a strachu povedal svoje meno.
   </p>
   <p>
    „Tak, Pavol, bodaj by si sa stal skutočným a neohrozeným Pavlom; poď, tu máš Samka,
         budete dobrí kamaráti. No a kým bude večera, choďte sa pohrať na dvor!“
   </p>
   <p>
    Chlapcom nebolo viac treba. Skôr ešte Samkova mamička pritúlila Paľka a pohladkala ho po
         mäkkých, pekne pričesaných vláskoch a potom prepustila ho Samkovi. Samko, ako domáci, cítil
         sa byť povznesený, vzal Paľka za ruku, viedol ho na dvor a pred faru; pritom hľadel hore
         cestou, či niekde nevidí Eda Fritzovie, doterajšieho najdôvernejšieho druha v zábavách a v
         pračkách, aby sa pochválil Paľkom.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2523418">
       </a>
       Človek, ktorý nemá, kde by hlavu sklonil
      </h2>
     </div>
    </div>
   </div>
   <p>
   </p>
   <p>
   </p>
   <p>
    Samko oboznamoval Paľka hneď so svojím domovom i rozprával mu o svojich priateľoch,
         najmä o Edovi, lebo on bol jeho najintímnejší priateľ a spoločník v dobrých i v zlých
         chvíľach chlapčenských hier. Samko ešte aj teraz má na čele znak, kam dorazila Edovou rukou
         hodená skala. Na Edovo ospravedlnenie treba podotknúť, že on inam mieril a inde vypálilo. V
         ten deň prišiel Samko dokrvavený domov a po dlhom dopytovaní sa priznal, že mu Edo prebil
         hlavu, ale hneď dodal, že to nechcel urobiť. Hlavu umyli, obviazali a Samka potešili, že sa
         mu to zahojí, kým sa ožení. Nuž čožeby sa nezahojilo za taký dlhý čas? Súčasne apík prísne
         zakázal, keď je Edko taký bitkoš, aby sa s ním kamarátil. A Samko i uznal i sľúbil. Pri
         obede sa nepokojne hniezdil na svojom stolčeku, a keď sa obed blížil ku koncu, načúval a
         prejavoval veľkú túžbu vyskočiť od stola. Ale to bolo proti „reguli“, musel dočkať koniec.
         A vtom, počuj, zvonku popod obloky ktosi hvízda, prehvizduje! Samko zdvihne hlavu, načúva,
         pozrie na apíka, vstane, pomodlí sa, poďakuje — hľadá klobúk — a fuk von dvermi. „Kam ideš
         Samko?“ volá maminka s úsmevom. „Edko ma volá,“ hovorí Samko už od dvier — a letí ako na
         krídlach vetra.
   </p>
   <p>
    Takéto, hľa, bolo kamarátstvo medzi Samkom a Edkom. Rany sa zacelili, ale prišiel život,
         medzi oboch chlapcov vtisli sa iné náhľady, iná výchova a tie takzvané „pomery“ rozviedli
         ich na celý život. Rany síce si nespôsobili nijaké, ale nebolo viac ani duševných vzťahov.
         Ochladli, odcudzili sa.
   </p>
   <p>
    Kým chlapci tamvon besedovali a čakali na večeru, kým si vymieňali detské náhľady a
         skúsenosti, tamdnu starí kňazi sa vážne rozprávali.
   </p>
   <p>
    Doktor filozofie Pavol Šuška, bývalý dvornícky farár, rozprával Medveckému históriu
         svojho utrpenia. Smutný to bol obraz, ktorý predostrel tento trpiteľ a mučeník za pravdu,
         ako sa sám a to právom nazval pred svojím hostiteľom. Obraz, ktorý dokazuje, čo môžu spupní
         páni, keď zanevrú na biedneho dedinského kňaza, preto, že sa opovážil poukázať na
         neprávosť, na zločin sprenevery cirkevných dôchodkov, páchaný samým inšpektorom, s vedomím
         bývalého farára. Medvecký už asi vedel, čo teraz rozprával Šuška, veď Šuškova pravota sa
         ťahala už dlhé roky a ešte je nie koniec. Koniec asi nastane, keď umdlený pútnik prestane
         putovať za svojím právom. Apíka neprekvapila surovosť hontianskych džentríkov, ktorí v
         neprávosti boli jeden druhému takí podobní, že držali spolu ako reťaz. Medvecký bol oproti
         pánom veľmi nedôverčivý až predpojatý, a keď sa mu naskytla príležitosť, tak ich svojou
         ostrou satirou alebo aj britkým vtipom zahriakol. A tvrdil i on, že svetský živel,
         takrečení „patróni“ sú často cirkvi viac na škodu ako na osoh. Šuška bol neobyčajný človek,
         možno preto ho tak nenávideli, lebo slabúcha, klátiaceho sa a poklonkujúceho, bojazlivého
         „potrimiskára“ nechajú na pokoji, najviac ním pohrdnú. U Šušku aj okolnosť, že získal
         doktorát, svedčila o jeho učenosti, veď jeho neúnavná usilovnosť, s akou študoval v Jene
         filozofiu a teológiu, vzbudila u samých profesorov veľký obdiv. Titul doktora filozofie bol
         v ten čas zriedkavý, ešte sa nenadobúdal ľahko. V našich časoch titul doktor tratí už na
         hodnote a význame, podobne ako aj iné tituly. A istý furták predpovedal, že príde čas, keď
         sa na ulici spýta jeden druhého: „Kto je tam ten pán?“ dostane odpoveď: „Ach veď je to nie
         pán, veď to je len — doktor.“
   </p>
   <p>
    S titulmi a hodnosťami je práve tak, ako s drahokamami: čím sú zriedkavejšie a čím
         ťažšie sa dobývajú, tým sú vzácnejšie.
   </p>
   <p>
    Že podobné, ťažko nadobudnuté hodnosti nechránia pred surovými nápadmi pomsty
         žiadostivých nepriateľov, dokazuje Šuškov smutný prípad. Bol z tých odvážlivcov, ktorí
         siahnu do osieho hniezda — a keď i vydržal (ako radí múdra rada), dokázalo sa, že osy boli
         mocnejšie ako on. V ten čas, keď sa to bezprávie s ním dialo, uhorské zemianstvo bolo ešte
         mocné a kde len mohlo, ukázalo a vykonávalo právo päste, všade, kde narazilo na odpor a
         sebaobranu. (…)
   </p>
   <p>
    Šuškova pravota trvala štyridsať rokov. O niekoľko rokov potom, ako prišiel i do
         Slatiny, umrel v Pukanci. O ňom historik Ján Juraj Schmidt napísal: Šuška sa mal narodiť o
         100 rokov neskoršie, jeho zásady a myšlienky boli by našli uznalosti pred svetom. Ďalej
         píše Schmidt vo svojej Histórii cirkvi hontianskej: „Bol naozaj mučeníkom XIX. stoletia, za
         takého sa aj sám uznával, lebo v posledných rokoch svojho života podpísal sa takto: Paulus
         Schusska, martyr illuminati et ideo ex professo pecantis seculi“.
    <sup>
     [
     <a class="footnote" href="#ftn.id2506492" name="id2506492">
      1
     </a>
     ]
    </sup>
   </p>
   <p>
    Do Slatiny prišiel vyhľadať tunajšieho statkára a zemana, na ten čas i podžupana
         Zvolenskej stolice, aby sa za neho na patričných miestach prihovoril. Teraz sa uchádzal o
         podporu, o takzvané Leopoldianum.
   </p>
   <p>
    Keď apík vyrozumel, že Šuška chce pána Platthyho vyhľadať a prosiť o jeho priazeň,
         povedal mu, vtedy hodne pesimisticky pozerajúc na svet, svojím charakteristickým spôsobom:
   </p>
   <p>
    „Vrana vrane oko nevykole, amice: a naši páni neradi hasia, čo ich nepáli. Ale šťastie
         sprobovať môžete. Platthy je vplyvný človek, aspoň tu doma: neviem, ako je s hontianskymi
         pánmi. No jeho pani je šľachetná, jemná duša, u tej nájdete súcit a pravú kresťanskú
         lásku.“
   </p>
   <p>
    Zvečerilo sa; deti ako unavené kuriatka ťahali sa pod ochrannú strechu a zhromaždili sa
         okolo veľkého stola. Zelená starosvetská lampa, ktorej knôt napájal repicový olej, zapálená
         a postavená na stôl, dávala malé, neisté svetielko, ale vedľa nej v mosadzných svietnikoch
         boli sviečky, aby svojím svetlom pomáhali premáhať šero letného večera. Tento luxus si na
         fare dovolili len vo sviatok, alebo keď prišli hostia.
   </p>
   <p>
    Okolo prikrytého stola posadali si všetci domáci, len tí nie, čo už spali v susednej
         izbe, a to boli tie najmenšie. Samko už len pri Paľkovi chcel sedieť, usmieval sa na neho a
         tu i tu mu niečo zašepkal. Ale Paľka skoro premohla únava a v sprievode Samka mamička ho
         zaviedla do čistej mäkkej postele vo veľkej izbe, ktorú domáci pán hrdo pomenoval
         „palotou“. Izba bola priestranná a vysoká, obloky veľké, taktiež aj dvere z pitvora vedúce,
         ktoré sa otvárali na dve strany. Veď takej izby nebolo v ten čas ani u Platthych, v milom
         starom panskom dome.
   </p>
   <p>
    Preto pán Platthy vtipkoval na Medveckého, že má panské chúťky; ale dobre sa vie, že
         Medvecký nikomu neostal dlžen; aj také vtipy platil „hotovými“, ktorých mal vždy hojnú
         zásobu u seba.
   </p>
   <p>
    Druhého dňa, ešte sedeli pri raňajkách, deti už oznámili, že pán Platthy kamsi idú. A
         skutočne hradskou cestou vedľa fary prebehol panský koč, ťahaný štvorkou krásnych koní. Na
         kozlíku sedel kočiš v panskej livreji a vedľa neho hajdúch s namastenými fúzmi hrdo,
         sebavedome, akoby on bol prvá osoba na koči a nie pán vicišpán. A veru malo jeho
         sebavedomie istý základ, lebo vtedy panský hajdúch bol už dôležitá osoba. A najmä tento. On
         bol takrečeno telesná stráž veľkomožného pána, vždy blízko neho, v privátnych veciach a pri
         všelijakých príležitostiach jeho dôverným pomocníkom. V každodennom živote posluhom a
         vykonávateľom rozličných rozkazov. A pri takej dôvernej službe nenahraditeľný sluha naučí
         sa rozpoznávať pánov, ich slabosti, nedostatky a náklonnosti. A keď im vie vyhovieť, tak
         ich aj ľahko môže dostať do hrsti. Tí, čo stoja v úzadí, alebo ostávajú stranou, hľadia s
         veľkou úctou na pána v koči, ale ten, čo sedí pri kočišovi, si myslí: „Čože-by ste vy
         vedeli, hlupáci, ja som, čo som, nič viac!“
   </p>
   <p>
    V koči sedel pán vicišpán Jur Platthy a po jeho pravom boku sedel pisár. Áno, lebo pán
         Platthy nerád sedel vpravo, a tak toto miesto vďačne prepustil svojmu „jurassorovi“. Ešte
         keď sa trafilo, že vzal na kuse cesty niektoré z farských detí, posadil ho napravo, a potom
         ho podpichával a priniesol do rozpakov. — Pán Platthy nenosil rukavice, ani vtedy, keď bol
         vystrojený do gály. Rukavice mal vždy pri sebe, ale ich nosil kdesi ukryté. Ruky mal od
         slnca a vetra opálené a vše žartoval, že on rukavice vôbec nepotrebuje, lebo ich má od
         prírody; kde sa začínala bielušká manžeta košele, nápadne belelo sa i jeho zápästie a
         rozdiel farby oprávňoval ho na vtip, že rukavice nepotrebuje. Rovnako ako ruky, i tvár mal
         hodne počernú.
   </p>
   <p>
    Pán Platthy pozrel do oblokov fary a keď videl, že odtiaľ hľadia za ním, priateľsky
         pozdravil kývnutím ruky a svojím dobromyseľným úsmevom. Rád si zaposmeškoval, najmä na
         kňazoch si ostril svoj vtip, ale srdcom bol dobrý a šľachetný. Priateľstvo si zachovával aj
         s nižšie postavenými, nehanbil sa za nich ani pred slávnymi pánmi od stolice. S hlavným,
         županom, ako v ten čas temer všade, nebol práve v najúprimnejšom priateľstve, lebo ho neraz
         pomenoval „štréberom“.
   </p>
   <p>
    „Ide do Bystrice,“ poznamenal apík, keď mu deti povedali, že koč práve prebehol popred
         faru.
   </p>
   <p>
    „Tak som darmo prišiel,“ vzdychol Šuška rezignovane.
   </p>
   <p>
    „To nie, pán brat, to nie, veď je doma pani. A pri nej toľko vykonáte, ako aj pri ňom.
         Ona je samá dobrota a láska, lenže ľudia ju často nadužívajú. Zato vy len choďte a
         predneste svoju žiadosť, ona vás vyslyší a vo vašom záujme vykoná všetko, čo sa vykonať
         dá!“ posmeľoval domáci pán.
   </p>
   <p>
    Šuška poslúchol dobrú radu. Medvecký sám málokedy chodil do Platthych a v ten deň ani
         nemohol, lebo mal „funkciu“. So Šuškom šiel Samko, lebo by neznámi neboli potrafili. I
         vystrojil sa Šuška podľa možnosti slušne, tak aj jeho synček a vybrali sa na túto významnú
         návštevu.
   </p>
   <p>
    Sídlo Platthyovcov bol starý kaštieľ, vlastne len panský dom, ale milý, útulný, teplý.
         Kiež by nikdy neboli bývali prinútení stavať druhý, neútulný, čo aj moderný. V tom starom
         bolo ešte všetko také staromódne, ale boli tam aj drahocenné veci, za ktoré by milovník
         umeleckých predmetov vďačne bol dal ťažké peniaze. Na oko bolo všetko také jednoduché, ale
         predsa veľkopanské.
   </p>
   <p>
    Oproti fare — bolo treba prejsť len krížom cez hradskú — stál a stojí ešte nie veľký
         dom, ale tiež panský, pri ňom záhrada. Tento dom patril kedysi Eszterházyovcom. Odkúpili ho
         Platthyovci pre starú pani Benickú, matku pani Platthyčkinu. V tomto dome bývala už ako
         vdova tá staručká, útla, vznešená pani; bola milá, prívetivá, ale vždy slabá a chorá.
         Nesmel ju zaraziť prievan, ba ani čerstvé povetrie nepustili k nej. Taká bola vtedy
         lekárska opatera, vytvárala od chorého každé dobrodenie, akým nás obdarúva matka príroda.
         Povetrie, slnce a vodu vyhostili z príbytkov, kde boli chorí a neduživí, ale umelé lieky,
         pilulky, vizikátory a kadejaké vodičky udržovali tlejúci život — na čas.
   </p>
   <p>
    Sem chodievala vtedy ešte mladá pani Platthyčka každé ráno, aby sa osobne presvedčila,
         ako sa má drahá maminka, ako spala a či nemá pre ten deň nejaké zvláštne žiadosti a
         potreby. Stará pani mala pri sebe tiež nie celkom mladú osobu, Nánku, čo farským deťom
         vnuklo predstavu, že každá „panská“ frajcimerka musí byť Nánka. Záhrada tohto domu
         hraničila so záhradou platthyovskou, vlastne vtedy to už bola len jedna; dnes by sa mohlo
         povedať, že to bol neveľký park a súčasne aj ovocný sad. Touto cestou viedol Samko svojho
         nového kamaráta a jeho otecka, lebo dvere, ktoré včera Adelku nepustili, boli dnes
         otvorené. Tadeto rady chodievali všetky farské deti, Samko už aj preto, že mladý pán Ďurko,
         trošku starší od Samka, rád sa s ním zabával, ale len keď prísny pán inštruktor dovolil.
         Vôbec malý Ďurko Platthy bol veľmi prísne vychovávaný. Za to mu neskoršie dali úplnú
         voľnosť, ktorú využíval na svoje nešťastie.
   </p>
   <p>
    Záhradou, ktorá sa končila veľkými a peknými kvetinovými skupinkami, sa prišlo na veľký
         dvor. Hneď oproti záhradným dvierkam z druhej strany dvora stál pekný biely dom. Naľavo
         bola dlhá prízemná budova, v ktorej boli kuchyne, komory a kancelárie. Sprava celkom v
         úzadí boli stajne a iné hospodárske budovy. Od záhrady sa vypínalo priečelie panského domu
         so schodmi, domovými dverami pekne, ba skoro impozantne, najmä deťom to imponovalo. Vľavo
         od bočného domu bola brána, vedúca na priestor pred rímskokatolíckym chrámom, odkiaľ viedla
         vozová cesta spomínanou už rajčuľou.
   </p>
   <p>
    Priečelie tohto starozemanského domu neskoršie zvečnil Samko vodovými farbami na peknom
         obrázku a daroval to svojej dobrej krstnej matke na pamiatku. Tešila sa z toho veľmi, lebo
         akiste to bol jediný obrázok tohto domu. Fotografia ešte vtedy nebola taká udomácnená ako
         dnes. Na dvore privítali prichádzajúcich poľovnícki psi hlasným, ale priateľským štekotom,
         lebo Samka poznali.
   </p>
   <p>
    „Garson, tuto ne!“ zavolal Samko. A Garson počúval a líškal sa okolo chlapcov.
   </p>
   <p>
    Keď vyšli kamennými schodmi hore, našli sa v priestrannom pitvore alebo predizbe.
         Odtiaľto viedlo viacero dvier do rozličných miestností; hneď prvé zľava do Nánkinej
         izbičky. Nánka nebola práve miláčikom detí, vycítili, že ich nemá rada. Toto azda bolo to
         jediné, čo s paňou nezdieľala, a to lásku k ľuďom, ale najmä k deťom. Nánka bývala väčšinou
         zamĺkla, zachmúrená, ale svojmu panstvu verne oddaná. Mala veľa roboty. Ráno priniesla
         panej raňajky do spálne; pán vstával skorej, vypil svoju kávu v obedovacej, kde ho obslúžil
         hajdúch Miško. Pani bola veľmi pracovitá, ale česať sa nikdy sama nečesala, už i preto, že
         mala krásne, dlhé blond vlasy. Keď ju Nánka česala, častejšie sa stalo, že už tam sedelo
         niektoré z farských dievčeniec, zubrovalo nejaké cukrovinky alebo mandle a v duchu
         obdivovalo krásu paniných vlasov. Na ne by iná pani bola pyšná a bola by si dala z nich
         urobiť frizúru s lokničkami okolo slúch a s kontíkom, s akýmsi „kopfpucom“, ale pani
         Libória vlasy skryla pod neúhľadný čepiec. Potom pani veľkomožná so zväzkom kľúčov odišla
         do kuchyne rozkázať kuchárke, čo sa má na obed variť a hneď šla s kuchárkou do komôr, aby
         jej vydelila potrebné potraviny. Odtiaľ sa odobrala záhradou na návštevu k svojej maminke,
         aby sa osobne presvedčila, či je nie chorá a ako odpočíva?
   </p>
   <p>
    Nánka za ten čas vyriadila, vyvetrala panej izbu, prezerala šatstvo, keď bolo treba i
         bielizeň, ktorá bola jemná a bohatá, vôbec starostlivo obstarala všetko, čo jej naložili.
         Bola veľmi zamestnaná, aspoň tak tvrdila, a nenahraditeľná i pre dámske návštevy, ktoré
         prišli nadlhšie bez komornej. Niektoré priviezli so sebou svoje Žanky, Zuzetty, Ninky a
         Nanky.
   </p>
   <p>
    Toľko o Nánke.
   </p>
   <p>
    Druhé dvere odľava viedli do takzvanej obedovne, vlastne to bola izba i prijímacia i
         obývacia. Bola priestranná, vidná, ale zariadená jednoducho. Tu sa schádzalo panstvo so
         skromnejšími nárokmi. Mimoriadne veľkopanské návštevy obyčajne hneď zaviedli do hosťovskej,
         ktorej dvere boli prosto oproti hlavným dverám. Iné viedli do mladého pánovej izby a iné do
         rozličných miestností.
   </p>
   <p>
    V obedovni nenašli naši nikoho. Šuška položil svoj cylinder na stoličku a začal sa
         prechodiť po izbe. Naprostred izby stál stôl z bieleho dreva, taký rozťahovací, ale veľmi
         prostý. Taký stôl by si teraz ani pisár do obedovacej nepostavil, vtedy ho mal podžupan a
         pri tom sa často hodovalo, skvele, okázale, po veľkopansky. Medzi časom zakryli ho
         kobercom, ktorý z pestrých handričiek uplietli drobné rúčky pani Benickej. Taký tepich by
         dnes ani jedna mladá milosťpani nevystrela na stôl. Tu ho však cenili preto, že to bola
         ručná práca drahej maminky. Mala už slabé oči, ale chcela pracovať a treba podotknúť, že
         ústrižky, z ktorých tepich uplietla, boli pôvodne nastrihané z pekných drahých látok.
   </p>
   <p>
    Ďalej bolo v tej izbe mnoho stoličiek okolo stola a vedľa stien. Z jednej strany dverí
         bol veľký kredenc s jemným porcelánom a sklom, z druhej pekné biele kachle. Na stenách
         viseli obrazy, predstavujúce nejaké krajinky, ale aj pekné, plnokrvné kone, ktoré kdesi a
         kedysi behali o závod a vybehali cenu nie pre seba, ale pre svojho pána a majiteľa. Tieto
         obrazy si chlapci s veľkým záujmom pozerali. Samko už vedel jedno-druhé o tých pekných
         koníkoch. V ľavom kúte bola vzácna politúrovaná skriňa s priečinkami (v nej boli knihy), na
         skrini medziiným vzácne hodiny so stĺpikmi, ktoré neskoršie každý deň prišiel naťahovať a
         regulovať (lebo si dovolili i blúdiť a zastávať) miestny pán rechtor Karol Hurtay. Hurtay
         bol človek, čo všetko vedel, všetkému rozumel, a do čoho sa chytil, všetko spravil, ako sa
         patrí. Neskoršie sa nám predstaví aj on vo svojej milej, priateľskej podobe.
   </p>
   <p>
    Prišla Nánka a uviedla návštevníkov do druhej izby. Z obednej viedlo totiž ešte dvoje
         dverí do bočných izieb, jedna bola menšia spálňa pre hostí, druhá pre pánov Platthyovcov. V
         nej zväčša bývala pani, najmä keď nebolo väčšej návštevy.
   </p>
   <p>
    Šuška a chlapci vošli za Nánkou, ktorá im podala stoličky blízko pohovky. Na pohovke
         sedela pani veľmi ušľachtilých ťahov, ale skromného, jednoduchého zovňajšku. Nesledovala
         módu, aspoň nebola jej slepou otrokyňou. A predsa bolo poznať v nej paniu vyšších kruhov.
         Šuška veľmi úctivo spravil poklonu a vznešenej panej pobozkal podávanú ruku, ako sa na
         dokonalého gavaliera svedčí. Hneď bolo znať, že skúsil sveta, že sa stýkal so vznešenými
         ľuďmi. I chlapci, Samko už i návodom maminkiným, slušne sa poklonili a pobozkali ruku
         dobrej panej, ktorá ich poľúbila na čielka. Šušku priateľským slovom ponúkla, aby si sadol
         oproti nej.
   </p>
   <p>
    Ako pozrel na jej dobrotivú tvár, do jej krásnych belasých očí, Šuškovo srdce okrialo a
         duša sa zohriala. Stručne predniesol svoju prosbu, a keď sa zaujímala o jeho osud,
         vyrozprával jej všetko tak úprimne, akoby ju už dávno bol poznal. Ona s ustrnutím a so
         zrejmou účasťou počúvala i poľutovala ho. Tých pánov poznala sčiastky i osobne, ale
         neodobrovala ich skutky. I Platthyovci boli páni, čo aj nie veľkí, ale zachádzali nielen s
         ľudom, ale s každým človekom slušne. Šuška teda predniesol tejto „anjelskej panej“, ako sa
         o nej vyslovil, nielen svoju prosbu o podporu (Leopoldianum), ale aj svoje utrpenie,
         cestovania a skúsenosti zažité aj vo Viedni. A tu sa ešte zmohol i na duchaplné a vtipné
         poznámky.
   </p>
   <p>
    Niekedy i taký mučeník na chvíľku zabudne na svoje útrapy a rozveselí sa. Sú to vzácne
         chvíle.
   </p>
   <p>
    A potom prišiel v rozhovore aj na svoju prítomnú opustenosť. Najmä starosť o synčeka ho
         nepokojila, veď práve prichodí do veku, keď mu treba ísť do gymnázia.
   </p>
   <p>
    „Aj môj Ďurko už pôjde,“ poznamenala pani. „Upokojte sa, my ho neopustíme.“
   </p>
   <p>
    „Pevne verím, že môj syn už našiel svojich dobrodincov,“ povedal Šuška. „U Medveckých
         bude mať domov, kam sa uchýli cez vakácie.“
   </p>
   <p>
    „To verím i ja, lebo páni farárovci sú zriedkaví ľudia; moja pani kmotra má zlaté srdce
         a neúnavne pracovité ruky. Môžete byť bez starosti, keď váš synček bude u nás, nestratí
         sa.“
   </p>
   <p>
    Tak asi hovorila pani a ešte iné veci prišli na pretras. A medzitým prišli do obedovne,
         kde priniesli na občerstvenie víno a zákusky, lebo bolo pred poludním. Šuška sa nedal
         núkať, zajedol si, ale aj si upil chutného vína, veď ako putoval svetom, neopovrhoval
         pohárikom vína, keď sa mu zavdala príležitosť. Nebol ani div, takého opusteného a
         rozhorčeného človeka niekedy nadíde aj malé pokušenie.
   </p>
   <p>
    A potom ešte vyrukoval, že si prosí i „foršpont“.
   </p>
   <p>
    „Čo prosím?“ spýtala sa pani.
   </p>
   <p>
    „Prosím, ako ráčite vedieť, ja musím ísť ďalej, a tak potrebujem príležitosť, čiže
         takrečený ,foršpont‘.“
   </p>
   <p>
    „Tak,“ začala dobrá pani, Šuškovými slovami privedená do značných rozpakov, „ale ja
         neviem, či to bude možné. Myslím, práve dnes nemáme ani jedny kone voľné. Môj muž odišiel
         dnes do Bystrice a druhé sú v práci.“
   </p>
   <p>
    Šuška sa figliarsky zasmial.
   </p>
   <p>
    „Prosím za odpustenie. Vaša milosť, ja nie som taký neskromný, aby som požadoval kone
         čiže záprah, u mňa je foršpont trochu dobrého domáceho špiritusu, ktorým si triem nohy, keď
         mi po dlhšej chôdzi vypovedajú službu. O takýto foršpont som bol taký smelý prosiť Vašu
         milosť.“
   </p>
   <p>
    I táto ináč vážna pani sa musela Šuškovmu vtipu usmiať. Pri rozlúčke podala večnému
         pútnikovi maličkú fľašku žitného domáceho liehu a naložila mu, aby si len fedroval biedne,
         unavené nohy a aby zas čím skôr doputoval do Slatiny.
   </p>
   <p>
    A tak nielen obdarený, ale i rozveselený, opustil Šuška tento dom, aby sa už nikdy viac
         do neho nepodíval. Odišiel uspokojený a veril, že sa jeho dieťa vo svete nestratí; keď bude
         musieť aj strádať, trpieť a pracovať, ale už nezahynie. Žiadanú podporu dostal, bolo to
         vcelku málo-neveľa, ale aspoň pre uľavenie biedy, s ktorou zápasil. O niekoľko rokov potom
         (1857) doputoval unavený pútnik na odpočinok, z ktorého ho už nijaká starosť nezobudila.
   </p>
   <p>
    V ten deň chlapci nevideli mladého Ďurka, vyšiel si so svojím domácim učiteľom na koni
         do Brezín a len keď chlapci odchádzali, videli ho, ako sa pekne nesie na svojom koníčku. To
         stretnutie, ktoré teraz zameškali, vynahradili si neskoršie, keď zavítal študentský život,
         jeho radosti a žalosti.
   </p>
   <p>
    Nemilosrdnou sudbou hnaný starý Šuška opustil slatinskú faru, kde našiel aspoň na
         niekoľko dní útulok a odpočinutie a dobrých priateľov. Odišiel a viac už neprišiel na to
         miesto. Vzal so sebou i svojho syna Paľka, aby sa s ním ešte aspoň krátky čas potešil, kým
         chlapec nebude musieť ísť do školy.
   </p>
   <p>
    V Pukanci, kde mal Šuška osvedčených a neohrozených priateľov, zdržiaval sa vtedy, keď
         neputoval do Viedne, alebo naspäť. Tu žili ešte niektorí členovia manželkinej rodiny.
   </p>
   <p>
    A tu pripravoval, pomocou priateľa farára Holubyho a učiteľa vyšších tried Pavla Záhona,
         svojho Paľka do školy, učil ho najmä latinčine, ktorá bola vtedy na stredných školách
         vyučovacou rečou. Táto reč bola ťažká, a nie div, že sa jej chlapci ťažko učili a nielen
         učili, ale aj „mučili“ sa ňou.
   </p>
   <p>
    Neskoršie latinčinu nahradila maďarčina, prípadne nemecká reč, ale čože, našim
         slovenským chlapcom boli aj tie cudzie a ťažké. Preto bolo treba chlapcov pripravovať. Boli
         v ten čas farári, ba aj dedinskí učitelia, takzvaní „rechtori“, učení ľudia, ktorí po
         latinsky plynne hovorili a medzi sebou sa zhovárali.
   </p>
   <p>
    I slatinský apík pripravoval svojich synov do lýcea, pertraktoval s nimi vtedy
         obligátneho Donáta.
    <sup>
     [
     <a class="footnote" href="#ftn.id2507205" name="id2507205">
      2
     </a>
     ]
    </sup>
    Často sa apíkova izba ozývala deklináciami a konjugáciami, ktoré však nešli bez
         prekážok. Apík mal ešte aj žiakov a tí veľmi často nevedeli sa vpraviť do spletených
         pravidiel čiže „regúl“ klasickej latinčiny; ich ešte nerozhľadený, ale chápavý, hlavne však
         praktický duch revoltoval, že im to v živote, pri obchode a podobnom zamestnaní ani nebude
         treba. Pri slovkách, ktoré sa dosť šťastne naučili naspamäť, prekĺzlo sa nejedno
         neprimerané slovíčko, napríklad: „Arcipiter, starý Piter“ (tak prezýval ľud starého
         statkára Bittera). Naši domáci chlapci boli všetci takí nasiaknutí tými latinskými
         slovkami, že ešte i zo sna recitovali, čo vzbudilo mamičkino nemalé poľutovanie. Pán
         Platthy vysmieval apíka, že veď sa chlapci ani neučia, lebo keď ide popred faru, vidí, že
         sú chlapci na dvore, že sa zabávajú. Na to povedal otec: „Nie je hlavná vec, rogo, či sa
         učia a kedy sa učia, ale či vedia?“ A preto vždy volal pána Platthyho na „examen“.
   </p>
   <p>
    Samka dali kvôli maďarčine, ktorá sa stále viac uplatňovala na stredných školách, do
         Lučenca. Tam pobudol dva roky. Potom ho apík odviezol do Štiavnice. A tu v tomto starom
         pamätnom banskom meste zišli sa starí známi a kamaráti, dvaja útlocitní, vnímaví chlapci,
         Paľko a Samko, aby už uzavreté detské priateľstvo ďalej pestovali cez celý život. Od toho
         času boli temer nerozluční a ich obapolné povahy sa doplňovali, ich charakter sa upevňoval
         a náhľady na život sa prehĺbili.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2506492" name="ftn.id2506492">
        1
       </a>
       ]
      </sup>
      <span class="emphasis">
       <em>
        Paulus Schusska, martyr illuminati et ideo ex professo pecantis
               seculi.
       </em>
      </span>
      — (lat.) Pavol Šuška, mučeník osvietenstva a povolaním hriešnik
               doby.
     </p>
    </div>
    <div class="footnote">
     <p>
      <sup>
       [
       <a class="para" href="#id2507205" name="ftn.id2507205">
        2
       </a>
       ]
      </sup>
      <span class="emphasis">
       <em>
        pertraktoval s nimi vtedy obligátneho Donáta
       </em>
      </span>
      — preberal s
               nimi vtedajšiu dobovú učebnicu latinského jazyka.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2507267">
       </a>
       Štiavnica a jej školy
      </h2>
     </div>
    </div>
   </div>
   <p>
   </p>
   <p>
   </p>
   <p>
    Štiavnické školy mali oddávna svoju dobrú povesť. Do Štiavnice na lýceum chodili chlapci
         nielen zo samej Hontianskej stolice, ale i zo vzdialených krajov. Chodili sem radi i preto,
         lebo sa tu dalo ľahko vyžiť. Bývalo asi desať choralistov, ktorí bývali a spávali zadarmo v
         alumneu a zdarma sa aj stravovali. Zametali učebné siene a schody, kúrili pece — a keď bola
         tuhá zima, do nich sa aj vtiahli, aby sa zohriali; čistili pánom profesorom šaty a čižmy; i
         chodili raz do týždňa spievať k cirkevníkom. Čo si takto vyspievali, a z podobných
         milodarov sa šatili.
   </p>
   <p>
    Boli príklady, keď chudobní rodičia, dedinskí farárovci vypravili svojho najstaršieho
         syna do prvej triedy do Štiavnice s troma dvadsiatnikmi a viac na neho ani nenakladali, až
         keď zložil matúru.
   </p>
   <p>
    Okrem toho mávali usilovní žiaci štipendiá a zarábali si ako domáci učitelia alebo
         inštruktori bohatých, ale v učení slabých panských detí.
   </p>
   <p>
    V ten čas sa za byt a alumeum platilo veľmi málo. Hodne neskoršie ešte, ako chodili naši
         chlapci, vidieť zo zápiskov starostlivého otca a poriadkumilovného človeka M. Sl., že
         platil za svojho syna Janka na celý rok 1866 — 1867 za byt 16 zl., neskoršie 24 zl., za
         učenie 2 zl. Toto sa mnohým usilovným žiakom odpustilo. Tak vyštudoval nejeden chudobný
         žiak a medzi týmito boli početní slávni ľudia, ako bol i superintendent dr. Ján Seberíni.
   </p>
   <p>
    Štiavnické meštianstvo bolo dosť majetné, evanjelikov bolo v tom čase vyše 4000, medzi
         nimi boli niektorí bohatí a vplyvní ľudia.
   </p>
   <p>
    Pomaly privykali naši chlapci študentskému životu a vžívali sa do nových pomerov. Možno
         Paľko skôr privykol, necítil tak svoju sirobu, veď v nej žil už niekoľko rokov. Hovorí sa,
         že len ten pozná, čo je opravdivé nešťastie, kto poznal skôr, čo je šťastie. Paľko vedel,
         že sa musí učiť, ak chce k niečomu prísť a nemá sa vo svete stratiť, preto ľahšie vykonával
         svoje neraz dosť ťažké povinnosti. Musel vysluhovať i niekoľkých mladých pánov, Samkových
         známych a príbuzného Kálmana Nándoryho, ale Paľko to robil vďačne a vytrvalo, keď vedel, že
         tou prácou sa uživí a tak dôjde cieľa.
   </p>
   <p>
    Samko už doma necítil veľkú chuť do učenia; školu, podľa vlastného priznania, nemohol
         vystáť, i bál sa jej prísnej chladnosti. Jeho mäkkej duši bolo suchopárne a tvrdé ovzdušie
         strašné. Mechanické učenie „naspamäť“ priečilo sa jeho sentimentálnej povahe. Nečudo, že aj
         on sa v cudzine cítil cudzím, že učenie cudzích rečí stalo sa mu dvojnásobne nechutným a
         príkrym a len otcove prísne pokyny, matkine prosby a napomínania a zamračený pohľad
         učiteľov ho prinútili, aby sa užšie privinul ku knihe a premáhal odpor voči nútenému
         učeniu. Premáhajúc svoj odpor, premohol konečne sám seba a stal sa usilovným a svedomitým
         žiakom.
   </p>
   <p>
    Pomaly sa naši chlapci vžili do veselého, často i rozpustilého študentského života. I tu
         ako všade v živote sú protivy, ktoré pred zrakmi vnímavých ľudí ostro bijú vedľa seba.
   </p>
   <p>
    Tu alumneum, kde sa chudobným žiakom podávala jednoduchá strava, často nedostatočná, tam
         lumpovačka a jej smutné následky. To poznali naši chlapci len neskoršie a študentská
         roztopašnosť nevybíjala sa tak ostro na lýceu, ako sa ukázala v celej svojej rozpustilosti
         na banskej a lesníckej škole.
   </p>
   <p>
    Až po korunovácii Fraňa Jozefa v Štiavnici bola povestná banícka a lesnícka akadémia s
         vyučovacou rečou nemeckou. Túto školu navštevovali početní študenti aj z cudzích krajín,
         lebo taká škola okrem štiavnickej bola len jedna v Nemecku. Boli tu synkovia nemeckých
         veľkostatkárov, poľských grófov, rumunských bojarov, tureckých veľmožov. Mnohých mladých
         pánov posielali sem, aby sa tu naučili vedomostiam, ktoré im budú pri spravovaní ohromných
         majetkov, lesov, prípadne aj baní potrebné. Niekoľkí poslucháči boli už nie mladí,
         nejedného zdobili už fúzy a poriadna brada. Boli i takí, čo mali svoj vlastný dvor, alebo
         služobníctvo — a hojnosť peňazí. Mali i svoj vlastný kroj, alebo uniformu. Baníckych
         študentov označovali zvláštne rukávy a remenná zásterka na zadnej časti tela.
   </p>
   <p>
    Akademikov, ako ich všeobecne menovali, v ten čas bolo hodne, niekedy i do 700.
         Štiavničania sa pri nich dobre mali, lebo títo mladí páni doniesli do obehu veľa peňazí.
         Mladí páni boli síce aj bujní, často i výstupní, vyhadzovali kopýtkami ako nezbedné koníky,
         ale svoje kúsky dobre platili a okrem toho tie žarty tak bavili obecenstvo, že sa im zavše
         aj to najsmelšie odpustilo.
   </p>
   <p>
    Nejedna historka sa zachovala z tých čias, keď Štiavnica bola ešte povestným a
         navštevovaným mestom.
   </p>
   <p>
    Najmä na fašiangy sa ozývali krivolaké ulice mesta hlukom, spevom a smiechom obecenstva
         a ulice, lebo ulica mala z toho všetkého najviac pôžitku a zábavy. V tieto rušné dni
         premávali sa mestom masky vystrojené od výmyslu sveta, vždy však bol v tom nejaký vtip,
         ktorým bol postihnutý ten i onen, alebo mali byť zosmiešnené aj celé korporácie. Raz si
         páni akademici dali zhotoviť priliehavé masky rozličných banských a mestských
         predstavených, nevynímajúc ani komorského grófa, radcov a profesorov, poobliekali sa do
         celkom takých oblekov, aké mali tí vážni, o atentáte na svoju reputáciu nič netušiaci páni,
         a potom pochodovali mestom. Jeden z nich si sadol na somára, chrbtom k somárovej hlave,
         zdvihol somárov chvost a tí druhí pozerali a nazerali s veľkou vážnosťou ta, kam sa ináč
         nehľadieva.
   </p>
   <p>
    Tomuto výčinu iste predchádzala nejaká komická udalosť a sám výčin mal zosmiešniť
         niekoľkých pánov, či od banskej správy, či z radov profesorských, alebo od mesta. Isté je
         len to, že sa štiavnické obecenstvo znamenite bavilo; najlepšie tí, čo boli tým vyšším
         kruhom najvzdialenejší. Bolo potom i vyšetrovanie, ale zosmiešnení páni pravdepodobne mali
         toľko rozumu, že vzali to ako fašiangový žart. Kohože mali trestať? Celú školu, celý zbor?
         Jednotlivcov nemohli, najviac ak na peňažitú pokutu, a tú previnilci zaplatili; ináč stáli
         všetci ako reťaz: všetci za jedného, jeden za všetkých.
   </p>
   <p>
    Medzi zábavami bol každé fašiangy aj bál takrečený balekov. To boli tí najmladší, s
         ktorými si fúzatí zahrávali a na ktorých uvaľovali rozličné viac-menej smiešne povinnosti.
   </p>
   <p>
    Medzi mnohé fígle patril aj ten, keď za noci prečarovali vždy vynachádzaví mladí páni
         firmy rozličných majstrov, kupcov a iných verejných činiteľov. I tu sa obecenstvo najlepšie
         pobavilo, keď videlo napríklad nad dvermi skladu pre rakvy a iné pohrebné veci firmu
         doktora Lesebucha, alebo nad domom známeho advokáta meno tiež známej a veľmi dôležitej
         panej, ktorú ľudia i madamou menúvajú, a pod menom namaľovaný nástroj, akého sa najmä deti
         boja… V to ráno štiavnické obecenstvo malo veľmi dobrú zábavu, veď v ten deň ožili všetky
         ulice a postihnutí páni mali dosť roboty, kým sa obnovil poriadok.
   </p>
   <p>
    I staršie slečny a panie si museli dávať dobrý pozor, aby im z oblokov nepobrali kvety a
         nepoprenášali ktovie na ktorú ulicu.
   </p>
   <p>
    I hostinský a kaviarnici mali svoj kríž s tými bezbožníkmi, ale keď uvážili, že mladí
         rozpustilci priniesli do ináč tichej Štiavnice lesk zlata a ruch zábavy, privreli jedno
         oko, alebo i obidve a dali si prípadné škody dobre zaplatiť. „Zlatý flajster zahojí nejednu
         ranu,“ pomysleli si a dali si ho — prilepiť.
   </p>
   <p>
    A policajti? Tí mali tiež svoje trápenie, ale oni, kde mohli, spravili sa i hluchými a
         slepými.
   </p>
   <p>
    To bolo najmä za starých čias, kým veselých kompánov bolo ešte mnoho, a najmä bohatých.
   </p>
   <p>
    Po korunovácii, keď Franz Jozef oddal Maďarom moc nad národnosťami, oni pomaďarčili
         školy, pomaďarčili aj štiavnickú akadémiu; následok bol, že nával cudzozemských študujúcich
         sa veľmi zmenšil. Počet akademikov poklesol temer niže polovice a už neboli takí bohatí,
         pre samé mesto mnoho neznamenali. Ale zato staré zvyky, rozpustilosti, predošlé fašiangové
         kúsky ešte napodobňovali, lenže i mnohé nemravnosti sa zamieňali s veselými zábavami.
         Meštianstvo skoro pocítilo, že sa už zlaté časy pominuli, lebo mladí páni už nerozsýpali
         tak peniaze ako kedysi.
   </p>
   <p>
    Slovákov v ten čas, i o niečo neskoršie, bolo aj medzi akademickými poslucháčmi dosť
         hodne. Mali svoj vlastný akademický spolok a keďže neboli takí bohatí, nevyhadzovali tak
         kopýtkami ako tí veľkí páni.
   </p>
   <p>
    V rokoch šesťdesiatych osvedčených Slovákov už prenasledovali — a tí, ktorí aj
         vyštudovali, nedostali tak ľahko postavenie, len ak veľmi nízke a podradné.
   </p>
   <p>
    Medzi slovenskými akademikmi bol v tom čase istý Kabina, brat Fraňov, advokátov; mladík
         veľmi mocný a rázny, ktorého sa spolužiaci i báli a neodvážili sa ho napadnúť.
   </p>
   <p>
    Raz bol na kolkárni pri hostinci Pod zeleným stromom, bavil sa s inými. Medzi
         kolkujúcimi sa bol aj istý Huber, učiteľ telocviku na oboch gymnáziách. Jozef Huber,
         Nemčisko zo Švajčiarska, nevedel, alebo len málo po maďarsky, ale zato bol veľký Maďar. Na
         Kabinu sa osopil, lebo Kabina hovoril po slovensky. Povadili sa, a že bol Huber tiež silný,
         zavalitý, ba aj územčistý, trúfal si Kabinu nabiť, preto ho napadol a dal mu zaucho. Kabina
         sa vystrel a povedal, že sa s takým chlapom ani babrať nejde, ale chytil ho za golier,
         zdvihol a prehodil z kolkárne ponad plot na ulicu. Huber sa sprplil na zem ako žaba. Zlosť
         mu však nedala pretrpieť túto hanbu, pozbieral sa a pochytil nejaký drúčik, utekal s ním
         naspäť na kolkáreň a udrel Kabinu ako bol zohnutý, keď hádzal guľu, cez ľadvie. Úder bol
         veľmi silný, pocítil to aj Kabina, ale skočil, chytil Hubera ako pierko, preložil si ho cez
         kolená a ten istý drúčik dolámal na tej čiastke tela, na ktorej sa sedáva. Huber kričal na
         ratu, plakal a prosil, aby Kabina prestal. Viac sa už neodvážil napadnúť takého siláka.
   </p>
   <p>
    Tento Kabina bol potom nejakým nižším úradníkom u Koburga v Antole vo svojom rodisku,
         tam aj umrel.
   </p>
   <p>
    Samko písaval domov riadne o všetkom, čo sa v tom jeho ovzduší prihodilo a jeho sa
         bezprostredne dotýkalo, a tak písal aj o svojich profesoroch. Rozumie sa, o slabostiach a
         nedostatkoch týchto pánov písať nemohol. Písal o nich len stručne, medziiným toto: „Mňa
         učia títo profesori: Danko, Vyšnej, Pittner, Kachelmann, Farbaky a Gyakornok.“
   </p>
   <p>
    Na lýceu v Štiavnici bolo medziiným viac vynikajúcich, ale originálnych profesorov.
         Medzi nimi vynikal v ten čas až kým žil viacročný direktor Breznyik.
   </p>
   <p>
    Ján Breznyik bol tichý Maďar, ale čím bol starší, tým bol spravodlivejší. Keď sa žiaci
         iným profesorom vysmievali, jeho si uctili a báli sa ho. Bol silnej postavy, prísnej tváre.
         Žiaci nesmeli fajčiť, jednako viacerí žiaci nosili vo vačku remenný „žačkov“ s visiacimi
         remennými šalangami; na jednom šalangu bol priviazaný šparcháč a niekedy na druhom i
         ocieľka. Žačkov býval tuho nabitý dohánom; čím tuhšie nabitý, tým väčšia pýcha.
   </p>
   <p>
    Aluministi jedávali na dvoje, lebo by sa odrazu do alumnea neboli popratali; najprv
         jedli žiaci z vyššieho gymnázia. Za ten čas v jednej učebnej sieni zhromaždili sa žiaci
         nižších lyceálnych tried. Tam na nich dával pozor žiak zo siedmej alebo ôsmej triedy, ktorý
         bol ich seniorom, druhý bol konsenior. Žiaci za ten čas, kým sa starší najedli, v učebnej
         sieni krátili si čas spevom nábožných piesní, ale nielen tých, i Hazádnak, Isten áld meg a magyart
    <sup>
     [
     <a class="footnote" href="#ftn.id2505131" name="id2505131">
      3
     </a>
     ]
    </sup>
    a rečnievali maďarské vlastenecké básne. Zavše prišiel do triedy pozrieť i
         Breznyik. Našiel v triede dym a spytoval sa, kto fajčil. Keď sa mu niektorý zdal podozrivý,
         oslovil ho a on rozhodne odpovedal, že on nie, lebo vraj vôbec nikdy nefajčí. Vtedy mu
         Breznyik vytiahol z vačku „žačkov“ a zvolal po maďarsky: „Hát ez mi, te semmirekellö gazfickó?“
    <sup>
     [
     <a class="footnote" href="#ftn.id2505154" name="id2505154">
      4
     </a>
     ]
    </sup>
    A pritom milého žiaka vyobšíval šalangom vlastného žačkova. Tak pristihol
         viacerých a našiel im tento corpus delicti vo vreckách.
   </p>
   <p>
    Stalo sa, že nebohý Michal Slávik, priviezol svojho mladšieho syna Ďurka, potomného
         dačolomského farára, z revúckeho gymnázia kvôli maďarskej reči do štvrtej triedy
         banskoštiavnického lýcea. Slovenský žiačik nemal sa čo učiť, lebo to, čo sa v Štiavnici
         učili v štvrtej triede, učil sa v Revúcej už v tretej. A bol i tak dobrý žiak, naučil sa
         lekciu vždy pri jej vysvetľovaní a do druhého dňa sa doma už nemal čo učiť, čítaval a rád
         spieval slovenské piesne, až sa Dolná ulica, v ktorej býval, ozývala. A našli sa niektorí
         kamaráti, ktorí s ním spievali, ale boli aj takí, ktorí išli Breznyikovi žalovať, že „nagy
         pánszláv Szlávik“
    <sup>
     [
     <a class="footnote" href="#ftn.id2505200" name="id2505200">
      5
     </a>
     ]
    </sup>
    takto a takto vyspevuje. Breznyik žalujúceho vypočul a potom dvoma prstami
         pravej ruky mu dal zaucho a povedal mu: „Te semmirevaló kölyök! Eridj haza, ne politizálj,
         hanem tanulj!“
   </p>
   <p>
    Keď zlopovestný zvolenský farár Thébusz János vydal svoju brožúru „Pánslávizmus a
         felvidéken“, Breznyik vydal brožúru „Felelet a Pánszlávizmus a felvidéken czímü iratra“
         (Odpoveď na Panszlavizmus na Horniakoch) a v nej nazval Thébuszove udavačstvá a ohováračky
         „kotyvalékom a zagyvalékom“.
    <sup>
     [
     <a class="footnote" href="#ftn.id2505232" name="id2505232">
      6
     </a>
     ]
    </sup>
    V celom spise odsúdil pokračovanie Thébuszovo.
   </p>
   <p>
    Keď toho istého Ďurka Slávika, ktorý sa nielen dobre učil, ale aj dobre správal,
         neskoršie páni nechceli pripustiť za farára na Almáš, Breznyik vydal verejné osvedčenie, že
         Slávik bol pýchou štiavnického evanjelického lýcea (dísze a selmeczi ev. lyceumnak).
         Breznyik bol maďarónom a aj tuhým Maďarom, ale bol aj nepriateľom násilného pokračovania
         voči Slovákom.
   </p>
   <p>
    Medzi slovenských žiakov, ktorých si obľúbil, patril aj Samko Medvecký a Paľko Šuška.
   </p>
   <p>
    Opak mocného a charakterného profesora a direktora Breznyika bol profesor Ľudovít
         Šuhajda. Vtedy, keď naši dvaja chlapci boli v Štiavnici, Šuhajda ešte vyučoval, ale onedlho
         ho penzionovali.
   </p>
   <p>
    Bol starý mládenec a rád si upil. Keď už nechodil do lýcea za žiakmi, chodil hneď zrána
         do krčmy. V jednej si posedel, upil, zaplatil a šiel do druhej, hneď i na tej istej ulici.
         Tam tiež tak: posedel, upil a šiel ďalej, ale už tak trochu neisto šiel tou ulicou — do
         tretej krčmy. A potom na gaudium obecenstva i uličníkov šiel domov. A tak vychytili na
         neho, že rád zošíva ulice.
   </p>
   <p>
    Stalo sa, že sa žiaci sánkovali od Červenej studne dolu ulicou (ulice v Štiavnici sú
         alebo dolu, alebo hore, tretieho, rovného niet), popred lýceum popri Trojici až na rínok
         blízko mestského domu. Sánkovali sa radi pod Červenou studňou, na veľkom farbiarskom
         koryte, ktoré vzali tam bývajúcemu farbiarovi (menoval sa Slávik); keď tak raz leteli na
         koryte, vtedy Šuhajda prechodil cez ulicu, podniesli ho, takže spadol do koryta, oni sa
         rozpŕchli a pána profesora pri mestskom dome chytili mestskí hajdúsi. Sánkovanie ulicami
         bolo zakázané a mestskí hajdúsi boli oprávnení striehnuť a zaviesť ich na mestský dom. A tu
         sa im miesto študentov naďabil práve pán profesor!
   </p>
   <p>
    Inokedy sa študenti práve pred očami hajdúchov rozpŕchli a pán majster poctivého remesla
         farbiarskeho si musel sám prísť po koryto na mestský dom, kde ho uložili.
   </p>
   <p>
    Raz vypukol v lýceu požiar a už preháralo i do izbičky, v ktorej býval profesor Šuhajda.
         Prišli mu povedať do krčmy, v ktorej práve sedel: „Pán profesor, prehára vám do izby!“ —
         „Ale veď tu mám kľúč od izby.“ A sedel si ďalej. Podobný Šuhajdovi bol aj profesor Paulíny,
         on už i za rána prišiel do prvej triedy, v ktorej učil, podnapitý. Ukázal chlapcom, čo sa
         majú učiť v knihe, odkiaľ-pokiaľ majú látku preberať, ani len trochu im ju nevysvetlil, a
         potom oprel hlavu o katedru a driemal, ba aj spal. Žiaci odpovedali, a ktorí nevedeli, dal
         ich stiahnuť. Jeden z najmocnejších žiakov bol kustos, toho povinnosťou bolo vyvaliť žiaka,
         ktorého kázal profesor, na stolicu a biť ho, palicovať. Kázal dať tri, šesť, ba aj dvanásť
         palíc, úder po zadnej časti tela. Istý Szellemi, ktorého otec bol predtým Čertek a bol
         niekde v Tekove evanjelickým farárom, často dostával palice. Nevedel po maďarsky, a preto
         volal po slovensky: „Pán profesor! Nak ma nedajú biť! Budem písať rodičom, aby im poslali
         bryndze! Pán profesor, nevypchal som si nohavice“ a podobne.
   </p>
   <p>
    Ten istý synátor Szellemi, keď ho otec doviezol do Štiavnice, že ho tam nechá a sám šiel
         domov, keď otec v noci prišiel pred faru, prvý z voza skočil otvoriť bránu. Viezol sa pod
         sediskom zo Štiavnice domov a otec o tom nevedel.
   </p>
   <p>
    Druhý čudácky profesor bol Csömöz, ktorý poručil lýceu celý svoj majetok. Bol synom
         nejakého sedliaka zo Žitného ostrova. Keď raz niesol svojmu synovi do Bratislavy knihy,
         kmotor volal na neho: „Komám, hová viszi azt a sok kalendáriumot?“ (Kmotre, kam nesiete tú
         hŕbu kalendárov?) Nemyslel, že sú aj iné knihy okrem kalendárov.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2505131" name="ftn.id2505131">
        3
       </a>
       ]
      </sup>
      <span class="emphasis">
       <em>
        Hazádnak, Isten áld meg a magyart
       </em>
      </span>
      — (maď.) vlastenecké piesne
               Tvojej domovine (vlasti), Bože, žehnaj Maďarom.
     </p>
    </div>
    <div class="footnote">
     <p>
      <sup>
       [
       <a class="para" href="#id2505154" name="ftn.id2505154">
        4
       </a>
       ]
      </sup>
      <span class="emphasis">
       <em>
        „Hát ez mi, te semmirekellö gazfickó?“
       </em>
      </span>
      — (maď.) „A toto je
               čo, ty naničhodník?“
     </p>
    </div>
    <div class="footnote">
     <p>
      <sup>
       [
       <a class="para" href="#id2505200" name="ftn.id2505200">
        5
       </a>
       ]
      </sup>
      <span class="emphasis">
       <em>
        „nagy pánszláv Szlávik“
       </em>
      </span>
      — (maď.) „veľký pansláv
            Slávik“
     </p>
    </div>
    <div class="footnote">
     <p>
      <sup>
       [
       <a class="para" href="#id2505232" name="ftn.id2505232">
        6
       </a>
       ]
      </sup>
      <span class="emphasis">
       <em>
        … nazval Thébuszove udavačstvá a ohováračky „kotyvalékom a
               zagyvalékom“
       </em>
      </span>
      — (maď.) nazval Thébuszove udavačstvá a ohováračky
               „nezmyselnými táraninami“.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505396">
       </a>
       Študentský život
      </h2>
     </div>
    </div>
   </div>
   <p>
   </p>
   <p>
   </p>
   <p>
    Keď sme už raz spomenuli tú bryndzu, povieme, ako vedia figliari študenti aj vážnych
         profesorov napáliť alebo oklamať.
   </p>
   <p>
    Samko Chalupka bol teológom v Bratislave; rodičia mu posielali bryndzu; raz priložili
         jednu geletku i pre istého pána profesora teológie. Samko geletku nezaniesol hneď, ale
         vybral sa s ňou k pánu profesorovi len na tretí deň. Lenže medzitým jeho kamaráti zbili na
         geletke spodnú obruč, vybrali dno a bryndzu vyjedli, potom prázdnu zaplnili pieskom, dno
         založili a obruč pripevnili. Geletka nevykazovala nič podozrivého, zvrchu by nikto nebol
         tušil, že geletku otvorili. Na bryndzi bola chytená kôrka. Samko zaniesol profesorovi
         geletku, ale ten sa za bryndzu rodičom Samkovým ani nepoďakoval, keďže bola navrchu len
         malá vrstva bryndze, ostatok bol piesok. Profesor si myslel, že si s ním urobili hlúpy
         žart.
   </p>
   <p>
    Z uvedeného vidieť, že i takí učení ľudia, ako sú profesori, ktorí majú viesť a vyučovať
         mladé zverené im duše, majú svoje nedostatky, ba aj veľké chyby. Mnohí z nich nehľadia
         mladého chlapca priviesť k samostatnému mysleniu, slobodnému osobnému súdu, ale viažu jeho
         ducha k mŕtvym písmenám učebnej knihy a tak podľa šablóny vychovávajú neúprimných
         chlebárov, samých proletárov a najviac tuctových ľudí. Mládež pchá podľa možnosti všetko do
         seba a tu sa dosvedčuje pravda porekadla, že učenie je naozajstné mučenie. Najmä keď
         všetko, čo sa žiakom predkladá ako duševný pokrm, stáva sa nestráviteľným, lebo ho
         predkladajú v cudzej, chlapcovi nezrozumiteľnej reči. Či div, že šuhajček doma odchovaný s
         láskou a nežnou starostlivosťou, v cudzine zakvíli, obklopený cudzotou, počujúc len zvuky
         cudzích rečí, a keďže sa ich učí odrazu viacej, nuž zanevrie na knihu, na učiteľov, na
         školu a zatúži po domove, po voľnom priestore na dedine, na lúke a v hore? Či div, že sa
         stane medzi cudzími cudzím svojeti i sám sebe? A veru, keby nebolo základu, ktorý položili
         v rodičovskom dome, beda by bolo mladému študentíkovi, ponechanému na seba samého. Rodinná
         výchova, príklad, ba aj napomínania sú omnoho pevnejším základom, než by sa zdalo. Otcove
         príkazy, matkine prosby sprevádzajú mladého synka aj v cudzom a chladnom, v príkrom svete
         školy. Tu prichodí potreba poslúchať, priprieť sa, premôcť nechuť, nevôľu, žiaľ a chytiť sa
         nenávidenej knihy, toho odporného Donáta.
   </p>
   <p>
    To všetko skusoval i Samko, ináč usilovný a vzorný žiak a skusuje to nejeden z jeho
         spolužiakov.
   </p>
   <p>
    Ale mladosť dlho nesmúti, vžije sa i do toho čudného cudzieho sveta. Skoro aj Samko
         našiel sám seba a vedľa tichého, svedomitého Paľka, spriatelil sa aj s inými spolužiakmi a
         vnímal dojmy, ktoré sa mu na každom kroku podávali.
   </p>
   <p>
    Paľko sa živil veľmi chudobne, tak po „chudopaholsky“, ako poznamenal apík, ktorý vždy
         prízvukoval, že opravdivý študent musí poznať aj biedu a žiť podľa apoštola Pavla: „Umieť i
         hojnost míti, i nouzi trpěti.“ V tom je kus života, ale i poézie; aj strádanie aj mizériu
         osvecuje zlatá mladosť a nevyhasnuté ideály. Náš nový triezvy vek hľadí vyrovnávať protivy
         na každej čiare, ale život je veľký fantasta, on tých protiv utvorí vždy znovu, a najmä
         študentský život bude vždy bohatý na kontrasty a protivy.
   </p>
   <p>
    Šiat a bielizne mal Paľko vždy dosť. Čo mu chýbalo, doplnila i pani Platthyčka, keď mu
         posielala po Ďurkovi i obnosené, ale ešte vždy dobré šaty. Alumneum a byt dostal zdarma, za
         učenie tiež neplatil, a knihy, boh zná, ako si ich zaopatril. Paľkovi nebolo ťažké privykať
         na študentskú biedu a v nej sa akosi i otužil pre život. Už v škole sa začína boriť
         sebectvo s obetavou láskou. Zdanlivo víťazí to prvé, lebo je nie výberčivé v zbrani, ale
         mravné víťazstvo je vždy a všade na strane lásky a šľachetnosti. Všetko, čo pochodí zo
         sebectva a stojí s ním v príbuzenstve, stavia sa do popredia, vypína sa, aby vyvodilo a
         koristilo z každého lepšieho hnutia, ktoré často utískajú, alebo odstrkujú. Či div, že
         tichého, láskavého a obetavého Paľka každý, kto nemal srdce, využil, nakladal mu práce,
         ktoré by iných chlapcov ponižovali, a pokoriť sa usiloval už i tak dosť pokoreného šuhajka.
         Jeho povahe by sa bolo zišlo viac povzbudenia, posmelenia, aby nadobudla isté sebavedomie a
         ambíciu. Ale i to, čo azda v ňom bolo z týchto vlastností, udúšala sebeckosť neláskavých
         spolužiakov.
   </p>
   <p>
    Ako sa už spomenulo, apík často prízvukoval, aby študenti privykali na biedu, predsa tu
         i tu posielali im niečo na prilepšenie, čiže na zahnanie študentskej biedy. Samko
         bezpochyby bol už skorej písal niečo o „krumpľoch,“ na to zas apík v liste urobil svoje
         jadrné poznámky, lebo v jednom svojom liste Samko píše takto:
   </p>
   <p>
    „Drahí páni rodičové! Ja som sa veľmi zaradoval z tvého (apíkovho) i z maminkinho listu.
         Kde stojí, že „krumple“ atď. — že to len pre telo jest; to je pravda, ale ja ti drahý apík
         i pro duši teraz preukážem, že sme sto slov latinských na deklináciu obrátili. Z maďarského
         20 slov a 3 verše, z nemeckého sme už aspoň 5 conjugátiov spravili a 2 verše, teraz
         začíname radicalesi robiť latinské!“
   </p>
   <p>
    V tom istom liste ďakuje i za poslaný katechizmus a peniaze a oznamuje, ako vyhodili
         istého žiaka: „Tu nič nového neni, len to, že istý Tóth Endre suplikoval v Báčke a
         nasuplikoval 125 zl. a nedoniesol len 11 zl. Potom sa ho spýtali, kde tie druhé podel,
         povedal, že mu ich ukradli, ale potom povedal, že ich potrovil, tak ho vyhodili zo škôl.“
   </p>
   <p>
    A ešte raz vrátil sa k tomu, čo pre telo jest. Tu píše: „Ako som písal, že dva razy budú
         halušky, tak sú len raz do týždňa a guláš ani raz, ale myslíme, že to bude všetko dobre,
         lebo sme teraz veľmi šikovnú kuchárku dostali. Ja bývam s istým J. Pálom, tiež farárskym
         synom.“
   </p>
   <p>
    Neskoršie písal maďarský list, lebo chlapci tak museli z času na čas písať. V tomto
         liste píše, ako sa zabávali na majálese, a to podľa apíkovho napomenutia pod mierou
         (mértékkel), lebo sa aj apík vždy pod mierou zabával. A skutočne otcova zásada bola, že vo
         všetkom treba zachovať zlatú prostrednú cestu.
   </p>
   <p>
    V nemeckom liste píše, že dostal čižmičky, ktoré mu poslali prostredníctvom Janka
         Molitorisa zo Zvolena. Ale ako ich dostal? Náhodou šiel k tomuto svojmu známemu a nenašiel
         ho doma, ale pri posteli zazrel známe mu čižmičky. Pravdepodobne tieto milé čižmičky boli
         doma kvôli liečeniu nejakého väčšieho defektu; doma to liečenie býva lacnejšie, veď sused
         „Kapitán“, poctivého remesla čižmárskeho majster, býva v cirkevnom domčeku a obšíva obuv
         celej farskej famílii. Dosť na tom, Samko, ako zazrel čižmičky, zvolal radostne: „Nuž kdeže
         ste vy boli, moje milé čižmičky?“ Ako sa tak čižmičkám prihovára, otvoria sa dvere a vstúpi
         Janko M. Hneď sa začal hádať, že sú to čižmičky jeho a nie Samkove. Ale Samko rečie:
         „Merajme ich.“ I merali — a namerali, že sú o tri palce kratšie, ako Jankove čižmičky.
         Samko bol i menší, útlejší, nôžky mal menšie ako figliar Janko. A tak si Samko svoje
         čižmičky právom odniesol domov.
   </p>
   <p>
    Takto nažívali naši šuhajci prvé roky svojho pobytu v Štiavnici. Aj Paľkovi sa dostávalo
         od apíka napomenutia, ale aj obodrenia, aby sa nedal, aby si zastal oproti spupným pánikom,
         ktorých nielen vysluhoval, ale im ešte pri tých nenávidených konjugáciách statne pomáhal.
         Apík mu donášal i príklady, ako aj z takých chudobných „kompanov,“ čo za mladi pece kúrili,
         obuv čistili, schody zametali, stali sa významnejší ľudia, ba jeden z nich stal sa
         superintendentom. A bola to Štiavnica, čo ho odchovala.
   </p>
   <p>
    Toľkú ambíciu Paľko nemal, lebo aj keby mal ambície — a Šťastena mu pritom pomáhala —
         chudobnému kompánovi nemožno spraviť takú kariéru.
   </p>
   <p>
    Paľko sa hlavne usiloval, aby svojím usilovným učením a príkladným životom pripravil
         radosť všetkým, ktorí ho zaujali, v jeho sirobe ho neopustili a tak svoju vďačnosť dokázal.
         Pritom však, aby viedol Samka, svojho mladšieho spolužiaka poznať pravdu a dobro, tak ako
         ich on poznal. Paľko skoro pochopil túto krásnu a jemu milú úlohu, znamenie jeho
         šľachetnej, svojím ideálom žijúcej duše, a dosť skoro naskytla sa príležitosť, príkladom a
         vplyvom priviesť Samka k presvedčeniu, ktorému potom stal sa verný na celý život.
   </p>
   <p>
    Sotva boli na prahu vyššieho gymnázia, ba Samko bol ešte v štvrtej triede, keď vydaním
         cisárskeho patentu znovu sa rozprúdil na Slovensku politický život. A tu i takí malí
         šuhajci, nachodiaci sa ešte len na začiatku svojej dráhy, nevediaci z vlastného poznania,
         kde pravda, kde blud, zamiešali sa do diela, ktoré konali starší, a usilovali sa kričať,
         ako kričali tamtí, a nadávať, ako nadávali tí starí.
   </p>
   <p>
    Pri tomto náruživom prúdení náhľadov a mienok každého takrečeného patentistu
         stotožňovali so Slovákom. Slováka ale s hurbanistom a panslávom. Tak to robili starší, a tí
         mladí, mladší a najmladší ešte s väčšou vervou a okázalosťou sa rozčuľovali, usilovali sa
         napádať jeden druhého, rôzniť, deliť sa na nepriateľské tábory, slovom, začali si navzájom
         spríkrovať život.
   </p>
   <p>
    A zvláštne, že medzi tými, čo horlivo nadávali iným do panslávov, bol aj ten dobrý,
         tichý, mierny, sotva štrnásťročný Samko. On vplyvom svojich panských známych, ako bol aj
         Ďurko Platthy, nevynímajúc bratanca Kálmana Nándoryho, bol presvedčený, že je to jeho dobré
         právo a že to nemôže ani inakšie byť. Preto sa škriepil a nadával ďalej, kým sa
         nepresvedčil o inšom.
   </p>
   <p>
    Paľko sa nepustil do prúdu politiky, ale sa dal poučiť na najspoľahlivejšom mieste.
         Pridružil sa k spoločnosti úprimných slovenských šuhajov, ktorých viedol ako učiteľ a
         vodca, na ten čas profesor náboženstva na lýceu, náš oslávený Pavol Dobšinský. Tu si Paľkov
         vnímavý duch nadobudol známosti trvácnej ceny a rozhľadel sa v tom zdanlivom víre
         politických štvaníc a živých bojov. Paľko potom pritiahol aj Samka do krúžku, v ktorom
         blahodárne pôsobil vysokovzdelaný profesor „Dolánsky“ a tam sa vyvinulo a zdarne vyrástlo
         Samkovo národné povedomie. Vtedy tí dvaja netušili, vážny a hĺbavý, učený profesor a malý
         študent, že o niekoľko rokov budú švagrovia.
   </p>
   <p>
    Na ustálenie Samkovho národného povedomia prispela aj jeho nadovšetko milovaná, temer
         zbožňovaná matka.
   </p>
   <p>
    Ale aj pri týchto politických, skutočne malicherných šarvátkach, žili si naši študenti
         veselý život. Mladosť pozláti aj ten triezvy, šedivý život svojím zlatým leskom, ona aj
         vážne, naoko šedivé udalosti ožiari svetlom poézie, a preto milé a vzácne bývajú každému
         človeku rozpomienky z mladosti.
   </p>
   <p>
    Hej, tie veselé časy, časy študentské! Život bohatý ešte na vidiny a ideály, na
         šelmovstvá a veselé kúsky srdca, skôr z bujnosti mladého života. V tých rokoch žiaľ a
         zármutok nemajú dlhé trvanie, ešte i hlad, ktorý biedna strava alumnea celkom nezaženie, má
         niečo dojímavé, spolu i komické, veď konečne príde čas, keď sa i on utíši! —
   </p>
   <p>
    Uznať treba, ťažko je byť tým malým i väčším nezbedníkom hlavou, otcom a rodičom. Ťažko
         viesť mladé duše tak, aby nezablúdili na cestách života, keď zo všetkých strán číha
         pokušenie a nebezpečné úskalie. Ak vedľa múdrosti a skúsenosti nevedie vychovávateľa aj
         láska a trpezlivosť, tak je daromná všetka naučená múdrosť.
   </p>
   <p>
    Česť tým, ktorí svoju úlohu pochopili a svedomite ju aj plnili.
   </p>
   <p>
    Veselý bol študentský život najmä pre žiakov, ktorí mali z čoho troviť. Neboli to len
         akademici, odchovanci lesníckych a baníckych škôl, boli aj gymnazisti, ktorí ľahko žili a
         užívali dúškom radosti života. Vedľa chudobného, s biedou zápasiaceho študenta, samopašný
         pánik, ktorý si môže všetko dovoliť, a to v spoločnosti seberovných rozpustilcov,
         naklonených vždy tak na pitky, ako aj na bitky.
   </p>
   <p>
    Naši šuhajci mali príležitosť nazrieť do takého veselého krúžku. Spomenutý už Koloman
         Nándory, jediný syn z potomkov starej zemianskej rodiny, pritiahol niekedy Samka, ako
         ďalšieho príbuzného, a s ním aj Paľka, na hostinku, ktorú Kolomanova maminka vo svojej
         štedrote doma pripravila a po kočišovi poslala. Vedľa maminkou pripravených vecí nechýbalo
         ani vínko z vlastnej vinice, ktoré poslal pán otec z Dvorník a tu i tu aj slivovička, veď
         slivovičky bolo doma. Koloman vlastne nemusí cítiť, že je nie doma.
   </p>
   <p>
    Koloman bol dobrý šuhaj, mal pekné vlastnosti tejto rodiny, ale aj jej chyby, a
         nemyslel, tak ako nemysleli ani jeho predkovia, na to, čo môže byť a čo bude ďalej;
         zemianstvo upadalo, doslovne tratilo pôdu pod nohami, a aby sa ako tak udržalo, museli
         synkovia tých rodín chodiť do školy a učiť sa len preto, aby svojím časom každý dostal
         úrad, podľa toho, akú mal protekciu pri slávnej stolici…
   </p>
   <p>
    Otec Nándory robil opak toho, čo pri výchove robil apík: prikladal viac váhy tomu, čo
         „telesné jest“, ako tomu, čo je z ducha. A tak kým apík uznal za dobré, aby sa šuhajci aj v
         strádaní cvičili, on, Nándory, hovel synáčikovmu žalúdku a hojne ho zásoboval pečienkami a
         vínkom. Koloman mal vo svojej izbe vždy víno, pravda, nepil ho sám, bol kamarátsky,
         častoval svojich spolužiakov, ale to bolo nielen jemu na škodu, ale aj tým druhým. Týmito
         hostinkami a pohuľankami trpelo i učenie. A koniec? O niekoľko rokov, keď už všetci jeho
         kamaráti zaujali úrady a stali sa samostatnými, Koloman bol bez postavenia, nemal nič. Stál
         tu bezradný, v otcovej kúrii sám na seba odkázaný. Otec podľa rodinnej tradície umrel na
         porážku. Jeho podobizeň, obraz v životnej veľkosti namaľovaný, visel nad starou pohovkou… A
         jedného dňa znechutený, sveta nabažený syn Koloman siahol po zbrani so samovražedným
         úmyslom. Guľka, ktorá prerazila jeho hlavu, vbehla do obrazu na mieste, kde v živom tele
         býva srdce…
   </p>
   <p>
    Ale vtedy v Štiavnici o tom všetkom nikto nemal tušenia, ani ho nemohol mať. Žilo sa
         prítomnosti. Také naučenie dáva len škola života a skúsenosti. Koľkí nerozumní,
         nepredvídaví zaplatia naučenia tejto najprísnejšej zo všetkých škôl draho, niekedy šťastím
         celého života, niekedy samým životom. O čo viac by bolo šťastia a spokojnosti v živote,
         keby tie premnohé smutné príklady aspoň to jedno dobré donášali, žeby z nich zmúdreli druhí
         a spamätali sa zavčasu, že cesta, po ktorej kráčajú, je cesta vedúca do záhuby. Ale mnohí
         chcú nasilu zmúdrieť len z vlastnej skúsenosti a na vlastnej škode.
   </p>
   <p>
    Leteli roky ako na krídlach vetra a naši šuhajci ani nezbadali, keď prišli nové
         prázdniny.
   </p>
   <p>
    Paľko, ako chudobný študent, mal ísť suplikovať. Už bol aj predošlé leto. Teraz len čo
         si v Slatine oddýchne, pôjde „sveta skusovať“. Suplikovanie bolo chudobným šuhajom tým, čím
         bola pre bohatých „študijná cesta“.
   </p>
   <p>
    Lenže mladí páni podujímali ju za starých čias na vlastných koňoch, alebo na poštovom
         voze, kým chudobní oboznamovali sa s neznámymi krajinami viac pešo ako na voze.
   </p>
   <p>
    Prišiel koniec školského roku. Ulice a cesty, ktoré vychodili z mesta, ožili rozjarenými
         študentmi. Všetci cezpoľní sa ponáhľali vyzerať svojich furmanov, prípadne otcov, alebo
         príbuzných. Naši vyzerali apíka. On prichádzal sám na svojom priestrannom rodinnom vozíku a
         zobral kdekoho aj z okolia.
   </p>
   <p>
    Už zďaleka poznali chlapci slatinský vozík, najmä povestné Garayove koníky. Garay (de
         eadem), ako ho apík pri rozličných rodinných udalostiach do matriky značil, býval dvorným
         farským furmanom. Jeho koníky boli spoľahlivé, lebo nikdy nebedzgali, nikdy sa im ani
         neprisnilo, aby sa niečoho zľakli. Skôr sa im chcelo zastať, ako kopýtkom vyhodiť. Keď už
         zďaleka poznali vozík, kone a Garayovu (de eadem) schúlenú postavu, poznali chlapci aj
         apíka v jeho starom kepeni, ktorý, ktozná prečo, prezývali „Nándoryho kepenčekom“, a to už
         vtedy, keď z tých pôvodných veľkých 3 — 4 golierov ostal len ten najkratší. S priezviskom
         tohto kepeňa nemal do činenia už spomínaný Koloman, ani jeho otec, skôr istý chudobný
         staručký „pán ujček“, ktorý tiež nosil podobnú hábu, ale ešte chatrnejšiu a šedivšiu, ako
         bol apíkov kepenček.
   </p>
   <p>
    Chlapci bežali s vysmiatymi tváričkami naproti apíkovi, veď mali dobré vysvedčenie a
         také aj svedectvá. Boli „eminenti“, a to u apíka veľa značilo. Keď boli pri vozíku, Garay
         zastavil koníky, ktorým, ach, tak sa žiadalo odpočinúť — a chlapci povyskakovali k apíkovi.
         On ich srdečne vyobjímal a vybozkával a potom nebolo otázkam konca-kraja, často ani na
         odpovede nedošlo.
   </p>
   <p>
    A medzitým sa Samko dozvedel, že apík vezie kôš na čerešne, lebo čerešní sa v úrodnom
         Honte toho roku hodne urodilo a ten slatinský drobizg na fare sa čerešniam istotne poteší.
         Samko rád pripravil radosť každému, keď mohol. I teraz má hotové umele vyrezávané košíčky
         na klbká pre Adelku a pre Milku (lebo už i tá bola hodná „štrikerajka“), i Šuška niesol
         nejaké drobné pamiatky, a tak sa už tešili prázdninám.
   </p>
   <p>
    Idúc do mesta, všade stretávali študentov, to po viac, to po jednom — a títo šli s
         ovisnutou hlavou.
   </p>
   <p>
    „Ten prepadol,“ poznamenali naši kompáni. „Má tri sekundy.“
   </p>
   <p>
    A tu zasa idú traja objatí a spievajú s akýmsi šibeničným humorom:
   </p>
   <p>
   </p>
   <p>
   </p>
   <div class="literallayout">
    <p>
     <br/>
     <span class="emphasis">
      <em>
       Egy szekunda nem a világ,
      </em>
     </span>
     <br/>
     <span class="emphasis">
      <em>
       a kinek nincs, nem is diák.
      </em>
     </span>
     <br/>
     <span class="emphasis">
      <em>
       (Sekunda svet neznamená,
      </em>
     </span>
     <br/>
     <span class="emphasis">
      <em>
       nie je žiakom, kto ju nemá.)
      </em>
     </span>
     <br/>
    </p>
   </div>
   <p>
   </p>
   <p>
   </p>
   <p>
    „No kompáni, ja vás naučím takú valaskú,“ povedal apík a recitoval:
   </p>
   <p>
    „Boli štyria valasi a jeden kompán, chytili ho za vlasy, mykali ho sem-tam.“
   </p>
   <p>
    Už sa zvečerilo, keď prichodili do mesta. Ešte vždy sú ulice oživené študentmi, vozíkmi,
         kočmi a ľudom. I tu počuť spev študentov a rozlieha sa i taký vyzývavý: „A diáknak jó a
         dolga, mert a diák úr, nem szolga“. (Dobre študentovi, lebo je pánom a nie sluhom.) Ale
         najviac je tých, ktorí vyhadzujú klobúky do povetria a kričia: „Vivat vacationes“.
    <sup>
     [
     <a class="footnote" href="#ftn.id2578116" name="id2578116">
      7
     </a>
     ]
    </sup>
   </p>
   <p>
    Toto heslo okrem toho zvečnila už nejedna ruka na múroch a plotoch záhrad a dvorov…
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2578116" name="ftn.id2578116">
        7
       </a>
       ]
      </sup>
      <span class="emphasis">
       <em>
        „Vivat vacationes“
       </em>
      </span>
      — (lat.) „Nech žijú prázdniny“.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578138">
       </a>
       Nech žijú prázdniny
      </h2>
     </div>
    </div>
   </div>
   <p>
   </p>
   <p>
   </p>
   <p>
    Niekoľko rokov prešumelo ponad našu faru odvtedy, ako Paľko prvý raz vkročil do nej. Od
         toho času postavilo sa tam ešte niekoľko maličkých človiečikov na nôžky; o tých, čo sotva
         otvorili očká a už aj ponáhľali sa ich zatvoriť na večný spánok, ani nehovoríme.
   </p>
   <p>
    A tí, čo tu boli vtedy, keď prišiel Paľko so svojím nešťastným otcom, podvihli sa,
         narástli ako z vody, ba rástli ako konope, tak aspoň tvrdila babka Ďuríčková, najlepšia
         tetka, všetkým deťom a všeobecne ctená osoba v celej obci; a keď to ona povedala, tak to
         malo svoju váhu.
   </p>
   <p>
    Adelka stala sa už slečinkou, alebo, ako vtedy bola móda panskému dievčaťu povedať,
         „kišasonkou“, dva roky si odbudla v Bystrici, v ústave pani Klimovej, ešte predtým na
         maďarskej reči v Lučenci rok — a tým sa jej edukácia dovŕšila.
   </p>
   <p>
    Potom si ju prísna mamka pritiahla na pomoc. Priúčala ju variť, šiť a riadiť; vo voľných
         chvíľach pracovala na jemných ručných prácach, a aby ju lepšie tešilo, apík jej dal
         zhotoviť pekný politírovaný stolík.
   </p>
   <p>
    Na jednej stene obývacej izby visela gitara na modrej stužke, na strunách tohto nástroja
         si Adelka večierkom vyludzovala clivé zvuky a tóny, ktorými sprevádzala svoj spev. Keď to
         robila v lete na dvore pod lipami, prechodil sa mladý slúžny v susednej záhrade a vzdychal:
         „Adelkám, Adelkám, miért nem nött fel nekem!“ (Adelka, Adelka, prečo si nenarástla pre
         mňa!)
   </p>
   <p>
    Milka sa usilovala rásť a mohutnieť za svojou staršou sestričkou, akoby ju chcela
         telesne i duševne predbehnúť. Rok chodila do školy, ale rada sa aj zabavila a čo viac, s
         bračekom Šándorkom často aj pohašterila čiže „pokánila“.
   </p>
   <p>
    Alexander už tiež bol žiakom, chodil do školy, ale nie riadne, len vtedy, keď apík nemal
         čas sám pritiahnuť ho na latinské vokabuly.
   </p>
   <p>
    A Ondriško bol už — mendíkom. Bol celý deň v škole, keď bolo treba aj na fare vyslúžil;
         kurense (obežníky) roznášal, najmä do Očovej.
   </p>
   <p>
    V škole už od niekoľkých rokov býval a učil namiesto pána rechtora Klimu mladý učiteľ
         Karol Hurtaj.
   </p>
   <p>
    S odchodom Klimovcov stratili síce deti dobrú tetku a ujca, ale oni predbežne nešli
         ďaleko; len do Zvolena, neskoršie prešli do Liptova, rodiska a hniezda všetkých ostatných
         Klimovcov.
   </p>
   <p>
    Teta Klimová bola mamičkina mladšia sestra Eufrozína (po matke sa menovala Fružika).
         Tejto tetke Fružike písala mama Langička taký dešperátny list, že hodno ho aj spomenúť. V
         liste chudina opustená vdova horekuje, že počula, že u Medveckých bude zas prírastok
         rodiny, a táto zvesť ju veľmi zarmútila. Na čo je tej biednej stvore toto ôsme dieťa (štyri
         žili, tri umreli), a tak to, čo sa očakávalo, vopred oplakala. A keby bola chudinka vedela,
         že namiesto jedného, prídu dve, vopred oplakané, už nemilé, nevítané detičky? Ako sa musela
         zarmútiť, keď tie úbožiatka prišli na svet! Ale čože bolo robiť? Vtedy ešte kresťanskí a
         veriaci rodičia vďačne (keď museli), prijímali deti, ako dar boží, podarúnok neba, ktorý
         nemožno, čo aj s poďakovaním, naspäť poslať. A tak nevítané detičky prišli na svet, a hoci
         boli dosť slabé, najmä chlapček, dokazovali každým dňom, že veru, keď prišli, už aj ostanú.
         Staršiemu, bolo to dievča, bolo by prisluhovalo meno „Marka Netreba si“, ale jej to nedali,
         pokrstili ho na matkino meno, ba ešte mu jedno meno priložili, a to bolo Zuzana. Chlapčeka
         pokrstili Ďurkom, druhé meno, Antonius, dostal po ujcovi a druhom krstnom otcovi.
   </p>
   <p>
    Potom temer tri roky za týmito prišiel ešte jeden chlapček, ten dostal pri krste slávne
         mená, a to Johannes Aurelius, Karolus Magnus.
   </p>
   <p>
    Chudinka Milka, čo ako nechcela, musela pestovať svoju mladšiu sestričku; nanášať,
         vláčiť ju, to na chrbte, to na rukách, kým len sa malá nepostavila na nôžky a kým sa
         nenaučila starať sa o seba. Veru neraz Milka dostala výprask, alebo hrešenie, keď jej
         sestrička spadla do potôčka, alebo sa skobŕľala dolu pavlačovými schodíkmi na široké
         kamene. Bolo trochu plaču, ale aj to prešlo, zahojilo sa, veď do vydaja bolo ďaleko.
   </p>
   <p>
    Ale popri mnohých veľkých i malých nehodách a príhodách, popri omrzelosti a trápení, aké
         donáša každodenný život, bolo i radosti. A každá radosť bola tým vzácnejšia, čím bola
         zriedkavejšia.
   </p>
   <p>
    A to boli vakácie čiže prázdniny; bol to koniec najkrajšieho mesiaca, mesiaca júna, keď
         sa školy zatvárali, keď príroda bujnela bohatosťou sviežej zelene „utekajúceho“ žita,
         štedrej úrody a vyvinujúceho sa ovocia.
   </p>
   <p>
    V ten čas, ako z klietky vypustené vtáčky, rozletia sa chlapci študenti a ponáhľajú sa
         do svojich rodných hniezd, aby sa znovu a znovu zohriali teplom rodičovskej lásky. Ako sa
         tešia v taký čas všetci a tešili sa aj tí, ktorých tu spomíname!
   </p>
   <p>
    Všetci sa tešili na príchod študentov, najmä mamka na svojho milého študenta Samka; deti
         na bračeka a na Paľka, ba i na tých cudzích, čo majú prísť v lete k Samkovi. Ale najmä sa
         tešili na čerešne, ktoré mal apík so študentmi doviezť zo Štiavnice. Deti mali v lete
         čerešieň až priveľa, ale to boli drobné, ktoré dobrí Jombíkovci, Praženicovci a Lietavci
         donášali z Lazov a z Kalinky toľko, že ich na fare nemali kde podievať. No tie zo Štiavnice
         boli lepšie a skôr. V čase milého očakávania upratúvalo sa v celom dome, chystali sa zásoby
         všeličoho dobrého, aby vzácni hostia — lebo teraz už boli študenti ako hostia — mali si na
         čom pochutnať.
   </p>
   <p>
    Len rodičia, ktorí majú deti mimo domu, môžu pochopiť a precítiť radosť, keď milé deti
         po dlhšom pobyte v cudzine opäť sa vracajú zdravé a hodné domov. A zasa radosť samých detí
         ťažko opísať. Najmä keď sa vezie na rodinnom vozíku, keď dlhá cesta len pomaly ubúda, keď
         sa blíži k domovu — večierkom, keď zapadlo slniečko a na oblohe sa zjavujú prvé hviezdičky,
         keď, hľa, z posledného vŕšku vidieť najprv jednu vežu, okolo kostolov domy a domky a
         konečne, keď starý, obťažený vozík hrkoce otvorenými vrátami do priestranného dvora a
         zastane pred pavlačou. A tu všetko, čo má nohy, vybehne z fary privítať drahých
         prichodiacich, ešte i ten nemý tvor, psík, krúti radosťou chvostíkom, vrtí sa od radosti,
         lebo nemá iný spôsob, aby prejavil svoju veľkú radosť. Ten pocit šťastia nedá sa opísať, to
         človek musí vycítiť a precítiť sám. A len dovtedy pocítia ľudia, rodičia, deti i všetci
         domáci radosť zo stretnutia, dokiaľ si zachovajú posvätnosť rodinných zväzkov.
   </p>
   <p>
    Aj naši šuhajci, obdarení i tak duchom ideálnym a vzletným, pocítili túto radosť v plnej
         miere. A to nielen Samko, ktorý prichodil do vlastného domova, ale aj Paľko, lebo cítil, že
         ho tu čaká úprimná láska rodičovských priateľov. Veď všetci, čo ho tu vítajú, vynasnažujú
         sa, aby necítil tak veľmi svoju sirobu. Možno niekedy i pocítil istý smútok, veď bol šuhaj
         veľmi nežného citu a ušľachtilej duše, ale súčasne cítil veľkú vďačnosť k svojim drahým
         priateľom. A aby sa aj on niečím zavďačil, priniesol ako i Samko zo svojho skromného
         súkromného majetku, s veľkým sebazaprením usporeným a zvýšeným grošom nadobudnuté
         drobnosti: — tu hračky a obrázkové knihy pre malé deti, tu umele zhotovené košíčky pre
         dievčatá. Také košíčky, ako vtedy pilní šuhajci pre mladé slečinky vystrihovali, lepili,
         lakovali a stužkami zdobili, dnes už nevídať; keď všetko robia stroje a fabriky, taká
         drobná, o veľkej usilovnosti a vytrvanlivosti svedčiaca práca nenájde porozumenie a
         vďačnosť. Ale vtedy taký košíček s belasou alebo červenou stužkou spravodlivo ocenili už aj
         preto, že kto ho zhotovil, pracoval na svojom diele s istou láskou. Do košíčka položilo sa
         klbko bavlny a keď patričné dievčatko plietlo svoju pančušku, malo košíček zavesený na
         ramene.
   </p>
   <p>
    Tradíciou bol ustálený zvyk, že keď študenti prišli domov, museli sa podrobiť istej
         operácii, t. j. strihaniu vlasov. To apík nikomu neodpustil.
   </p>
   <p>
    Hneď ako apík vstal, mal obyčaj, že zastal si k obloku a pozrel smerom na juh. Tam stálo
         rozložené neveľké návršie, zvané Korčin. Tam mala zemianska rodina Bitterovcov svoje zeme,
         lúky a hory.
   </p>
   <p>
    Korčin bol apíkovým barometrom. Či sa tam hmla stlala, alebo bolo jasno, podľa toho si
         zostavil počasie budúceho dňa. Len potom sa začal obliekať, a keď všetko povstávalo,
         priniesli kávu. Po raňajkách apík zavolal:
   </p>
   <p>
    „Chlapci, sem sa.“
   </p>
   <p>
    Chlapci vedeli, čo to znamená. Samko sa aj hneď poslušne podrobil apíkovmu rozkazu.
         Sadol si na stoličku, apík ho po krk zakryl plachtou, vzal nožnice a potom šnips, šnaps,
         ostrihal Samka, ako sa patrí, „po vojensky“ dohola. Lebo on všetko chcel mať po vojensky,
         podľa vojenskej reguly, vypäto, rovno sa držať, chodiť, vravieť a tak sa i česať. To sa
         vie, že apík za mladi chcel byť nasilu vojakom, ba už bol aj na ceste do Pešti, kde sa
         proti vôli rodičov, najmä matky, chcel zverbovať, ale pri Vacove, kde sa dal previezť na
         člnku, spadol do Dunaja, a len rybári ho vytiahli za kepeň a položili na breh. Keď prišiel
         k sebe, bol presvedčený, že je v tom boží prst a vrátil sa domov a na matkino potešenie
         povedal: „Dobre, odteraz budem bojovať slovom božím, ktoré je meč na obe strany ostrý“.
   </p>
   <p>
    Paľko, keď videl, čo sa so Samkom robí, nechcel sa podrobiť tomu istému výkonu. Mal
         pekné, dlhé, na šiju splývajúce svetlogaštanové vlasy, ako vtedy ideálne zmýšľajúci, pre
         svoju dobrú slovenskú vec nadšení mladíci nosili. A okrem toho, tak ako u Samka, toho
         takzvaného „školského prachu“ nebolo, lebo oba boli od malička poriadok a čistotu milujúci
         chlapci. Ale apík od svojho úmyslu neodstúpil a povedal:
   </p>
   <p>
    „Amice, regula je regula, dlhé vlasy pristanú len dievčencom a nie kompánom. Sem sa!“
   </p>
   <p>
    „Ale prosím, nie tak celkom dohola,“ prosil Paľko a s istou rezignáciou vzal plachtu na
         seba.
   </p>
   <p>
    „Nič sa neboj, len sadni!“ Paľko poslúchol a apík sa pustil do roboty. Nožnice v jeho
         ruke sa len tak mihali, „šnip, šnaps, šniapali“ a spopod ich ostria padali chĺpky Paľkových
         pekných, jemných vláskov po plachte dolu na zem. Čoskoro boli nožnice hotové, a keď už
         nemali čo ničiť, apík prepustil svoju obeť milostivo z rúk a Paľko s ťažkým srdcom, v
         neblahom tušení, ba vari aj so zaroseným okom, pozrel na okrasu svojej hlavy, potom do
         malého zrkadla — a tu videl na svojej hlave len biedne strnisko ako na poli, z ktorého
         odviezli už bohatú úrodu. Bol by najradšej zaplakal, ale čože bolo robiť? Ešte sa musel aj
         poďakovať; no potom sa ponáhľal von, do záhrady, kde sa pomedzi stromy a okolo malej
         studničky niesli veselé hlásky detí. Ako sa zjavil vo dverách, deti ho obklopili, okrem
         Milky, a Paľkov miláčik, šťúply, ale vtipný chlapček Ďurko, zavesil sa mu na hrdlo.
   </p>
   <p>
    Paľko prišiel domov, len aby si na dva-tri týždne oddýchol, lebo aj tieto prázdniny mal
         ísť suplikovať. Na šťastie nemal pochodiť veľmi vzdialené župy, preto sa ani neponáhľal.
         Okrem toho musela sa i jeho garderóba doplniť. Podľa možnosti nové kusy šiat dať ušiť a
         staré poopravovať. Nové šaty mal ušiť na ten čas dvorný krajčír viacerých slatinských
         rodín. Pán majster Hruška stal sa onedlho Ondriškovým principálom, keďže malý Ondrík
         neukazoval chuť do učenia a pre iné remeslo bol prislabý.
   </p>
   <p>
    Čas medzi veselým príchodom zo škôl a odchodom na Paľkovu suplikačnú cestu vyplnili
         rozličné menšie-väčšie vychádzky to do hája, to na Červený medokýš, alebo i ďalej; boli
         medzitým aj domáce rodinné zábavy a kratochvíle. Apík rád videl mládež, najmä študentov. V
         spoločnosti „kompánov“ okrial, ožil a zabudol na mnohé mučivé vrtochy, ktoré ho starnúceho
         osamote trápievali. Sám vymýšľal kratochvíle, kde by sa mládež pobavila a on s ňou.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578606">
       </a>
       Hruška — a čo bolo na nej, pod ňou a okolo nej
      </h2>
     </div>
    </div>
   </div>
   <p>
   </p>
   <p>
   </p>
   <p>
    Hruška, starý už a napolo suchý strom, stála za farskou sypárňou a cieňou. Nebolo to
         práve pekné miesto a veru, ani neviem, čí to bol pozemok, na ktorom stála. Bol to akýsi
         trojhran, zarastený pŕhľavou, bodľačím a všelijakým neužitočným chamradím. Z jednej strany
         bol plot, ktorý tvoril hranicu slúžno-dvorského dvora. V tom dvore, ta ďalej k budove,
         bývala vtedy, a to často, exekúcia na previnilcoch odsúdených na dvanásť, prípadne i viac
         palíc. Kto mal menej citlivé srdce, škárou cez plot sa prizeral.
   </p>
   <p>
    Z farského dvora viedol chodník, kde sa prechádzalo aj ku škole a ku kostolu, ale hlavne
         týmto chodníkom odstraňoval sa trus z farských stajní. Preto chodník bol špatný, často
         mokrý, ale zhusta používaný. To bolo vtedy dobré, a deti si mysleli, že ani lepšie nemôže
         byť, najmä vtedy, keď hruška obrodila a doniesla chutné a rané ovocie. A musela predsa len
         k fare prislúchať, keďže si ju farárovci oberali. Ale čo spadlo, to patrilo tomu, čo si kto
         našiel a zodvihol. Keď hrušky dozrievali, chodila mládež, najmä mendíci každého rána
         pozerať, či niektorá necupla do buriny. A keď si taký podujímavý parobček vyzrel zvlášť
         žltú, ktorej sa ešte nechcelo dolu, pomohol jej dlhou rafikou, alebo skalou.
   </p>
   <p>
    Ale táto hruška mala aj svoju trošku príšernú históriu. Stalo sa to niekoľko týždňov
         alebo aj mesiacov skôr, ako hrušky zreli, keď jedného rána prišiel farský sluha, čo choval
         kravy, nebodaj to už bol Fabo, ten vždy do žartov a vtipov hotový Fabo, a celý vydesený
         vbehol do kuchyne.
   </p>
   <p>
    „Čo je, Paľo, čo sa vám stalo,“ spýtala sa pani matka, ktorá včas vstávala.
   </p>
   <p>
    „Jaj, pani matka na hruške visí Kapitán,“ referuje prestrašený.
   </p>
   <p>
    „Čože? Kapitán, vari sa obesil?“
   </p>
   <p>
    „Veru obesil, tam ten visí.“
   </p>
   <p>
    Paľove slová mali na farskú slúžku taký účinok, že vykríkla, začala bedákať a vybehla na
         dvor. Na krik vyšiel aj apík, polooblečený; keď vyrozumel, čo sa stalo, skríkol na Faba:
   </p>
   <p>
    „Nuž, a čo si ho už neodrezal?“
   </p>
   <p>
    „Jaj, odrezať, veď vravia, že je to nie dobre,“ vyhováral sa Paľo.
   </p>
   <p>
    Apík zavolal hromovým hlasom:
   </p>
   <p>
    „Osol, hybaj, postav rebrík a odrež ho!“ Sám si ešte prehodil kabát a poháňal Paľa do
         nemilej práce.“
   </p>
   <p>
    Akurát! Tam sa ešte knísala dlhá mefistofelesovská Kapitánova postava. Apíkovo slovo
         účinkovalo ako rozkaz: čosi-kamsi postavili rebrík, Fabo (alebo to bol kostolník) bol vo
         chvíli na hruške, prerezal povraz a Kapitán odpadol do pŕhľavy, ako naozaj zrelý plod zo
         svojho pňa. A netrvalo dlho, rozumnému zákroku podarilo sa priviezť úbohého hriešnika k
         životu a k rozumu a odviezť ho domov, do náručia jeho polovičky, prezývanej „Prajka“.
   </p>
   <p>
    Kto bol Kapitán? A prečo sa domáhal odstrániť rúšku, deliacu život a smrť skôr, ako to
         jeho pán a stvoriteľ dovolil?“
   </p>
   <p>
    Kapitán, to bolo jeho priezvisko, bol poctivého remesla šusterského majster a okrem toho
         vyslúžený vojak. Ako takého starého „obšitoša“ obtáčalo ho akési tajomstvo. Nikto nevedel,
         odkiaľ je, skadiaľ prišiel, len keď jedného dňa bol tu i so ženou a hľadal prístrešie.
         Vtedy medzi farou a školou, pri samom tom nevoňavom chodníku stál ešte starý cirkevný
         domček, už opravdivá chalupa, ktorý postavili kedysi dávno, aby poskytol útulok farskej
         vdove a sirotám. Tento domček trpeli ešte z milosti a na ten čas bol prázdny. A tu sa
         osadil Kapitán so svojou ženou a vykonával svoje remeslo.
   </p>
   <p>
    Jeho zovňajšok bol skutočne čudný, ba temer strašný. Bol vysoký, chudý, tvár mal
         žltočiernu, ako stará juchta, vycivenú a zoschnutú ako dvojročné jablko. Len oči sa mu
         blyšťali pod čiernosivým obočím. Bol málovravný, do seba uzavretý, ale nikomu neublížil.
   </p>
   <p>
    Čo ho priviedlo na tento zúfalý krok, to nepovedal ani pánu farárovi, len smutne a
         rezignovane zvesil hlavu a pustil sa znovu do zápasu so životom. Či vari družka jeho
         osamelého života niesla vinu na jeho zúfalosti? Možno, lebo jej zovňajšok nevzbudzoval
         práve túžbu po spolužití s ňou. On si ju priviedol od vojska, kde mola markytánkou a iste
         viedla veľmi dobrodružný život. Tak ako o ňom, nevedel nikto nič isté ani o nej; len z
         nárečia dalo sa usúdiť, že je zo západného Slovenska a keďže za každým druhým, tretím
         slovom povedala slovíčko „praj“, nazval ju pre vtip a na posmech vždy hotový ľud „Prajkou“.
         Ináč ju zdvorilí ľudia oslovovali „pani majstrová“, alebo pani Kapitánka. Vedľa tejto
         prezývky obdaril ju ľud ešte aj inou. Jej zovňajšok, celá jej postava a tvár nevzbudzovala
         dôveru. Mnohí tvrdili, že je striga a že má moc premeniť sa na hocijaké zviera, ale najmä —
         na ropuchu. Lebo že Kapitánka nikdy nebola tam, kde krásu rozdávajú, to videl v našom
         mestečku aj slepý. Ľud sám pekný, čiže špatnokrásny, ale viac krásny, mal zmysel pre krásu
         a vedel posúdiť každú odchýlku od krásy.
   </p>
   <p>
    Kapitánka bola malá, zavalitá, tučná a jej chôdza bola klátivá, podobná chôdzi kačice.
         Jej tvár bola ako nadúchaná, ba podobala sa hube, nasiaknutej vodou. Okolo očí a úst
         rozťahovali sa vrásky na všetky strany. Oči mala veľké, akejsi neurčitej farby a bol v nich
         akýsi meravý výraz, akoby ani neboli pravé, ale sklenené. Pravdepodobne pre tieto oči ju
         ľud volal ropuchou, lebo boli vysadnuté a neprirodzené. Na dlhom nose mala hodnú bradavicu
         s niekoľkými šedivými vláskami a pod nosom sa rozkladali fúziky a na brade sa ukazovali
         chĺpky ako malé štetky… Všetky tieto nie závideniahodné telesné vlastnosti dávali
         poverčivým ľuďom príležitosť vybájiť si o nej povesť, akoby mala spojenie so zlými
         mocnosťami a že chodí po nociach na miesta prekliate a zlopovestné. A o ňom, o tom biednom
         človeku si pošepkávali, že si dušu zapísal čertovi a že práve ten zlý duch ho doviedol pod
         tú starú hrušku. Ľud nemôže trpieť nijakú záhadu, on si ju hľadí akým-takým spôsobom, ale
         vždy po svojom, rozlúštiť. Často sa nevdojak priblížil k jadru, možno dušu Kapitánovu
         ťažila nejaká dávna, ešte neodčinená vina, alebo priestupok zákona. Čím väčšia záhada, tým
         väčšie úsilie ľudí, aby ju rozriešili.
   </p>
   <p>
    Ináč títo ľudia žili ticho, utiahnuto a neublížili nikomu. On vo svojom šedivom kepeni
         šiel len vtedy medzi ľudí, keď mal prácu, alebo keď odnášal panstvám hotový výrobok svojich
         rúk. Ona konala svoje domáce práce a previnila sa oproti cudziemu majetku len tým, že
         mužovi na reparáciu zverené črievice a topánky tamojších paní a kišasoniek ešte istý čas
         nosila a dodrala, už aj preto, aby sa práca vyplatila. To bola slabosť, z ktorej ju
         usvedčili, či a aké slabosti ešte mala, to nevedel nikto. Všetko, čo sa týkalo týchto ľudí,
         bolo plné akéhosi mátožného náteru aspoň tým, že mali zajačie srdcia a hlavu plnú
         poverčivých predstáv. Ešte i ten chatrný domček stal sa miestom plným strašidiel a mátoh,
         aj vtedy, keď sa už Kapitánovci z neho boli vysťahovali, kým len domček nezbúrali a kým na
         jeho mieste nepostavili praktické budovy.
   </p>
   <p>
    Vôbec v tie miesta ešte istý čas sa neodvažovali ľudia nočnou hodinou, ani pod hrušku,
         lebo by sa mohlo stať, že by tam niekde videli Kapitánovu dlhú záhadnú postavu. Ba do
         samého skonu toho úbožiaka ľudia tvrdili, že veru taký človek, ktorý sa tou cestou zabral,
         kedy-tedy musí prísť na ňu a tak skončiť potupnou smrťou.
   </p>
   <p>
    V mladosti nadobudnuté dojmy nestrácajú sa tak ľahko, ako by sa myslelo. Všetko, čo v
         mladom veku, keď je ľudský mozog ešte nie preplnený, utkvie v zásobárni pamäti, zachová sa
         tam lepšie, ako skupáňove, za zavretými zámkami uložené poklady. Lenže udalosti a obrazy,
         každého dňa nové, zatískajú tie staršie a tak by sa zdalo, že deti chytro zabúdajú. Nie,
         deti nezabúdajú, ba úžasné je, ako dlho, aj cez celý život nesú so sebou niektorý moment z
         rannej mladosti.
   </p>
   <p>
    Najmä utrpenie, nespravodlivá krivda a urážky ostávajú ako nedobre zacelené rany a jazvy
         na tele, v duši rastúceho človeka. Človek nešťastný za mladi, nemôže byť neskoršie nikdy
         úplne šťastný a veselý. Je v ňom čosi, čo neopaterou, nedostatočnou výživou, alebo neláskou
         zakrpatie. Je to prirodzené a je to aj v prírode na každej stope. I to, čo človek vidí v
         mladosti zlé, smutné a nespravodlivé, nestratí sa úplne, ale pri príležitosti, alebo aj len
         náhodile, opäť sa zjaví a budí smutnú spomienku. Tak deti videli, nemohli nevidieť, najmä
         počuli, lebo nebolo možno nepočuť, že v susednom dvore u slúžnych ešte bili trestancov na
         dereši. Ich viac-menej žalostný, ale iste bolestný krik rozliehal sa farským dvorom, najmä
         keď mladý, ešte „detský“ hlas volal: „Jaj, mamička moja“ a farské deti, ako boli na dvore,
         rozutekali sa do domu, aby nepočuli. Ďurík sa pravidelne rozplakal a kryl si hlávku do
         mamičkiných sukní.
   </p>
   <p>
    Alebo, ktoré mohlo, vrhlo sa na diván pod hracími hodinami, — ináč ten diván bol tvrdý
         ako doska, ale deťom vždy najmilšie miesto — aby sa oblednuté túlili k sebe, utíšili a
         prišli na iné myšlienky.
   </p>
   <p>
    A hoci taká exekúcia i každodenným opakovaním sa zovšednila, deti, najmä citlivý a pre
         všetko vnímavý chlapček, na to privyknúť nemohol a neskoršie, keď aj neplakal, obledol a
         zaťal pästičky. Mendíci obyčajne išli sa dívať cez spomínanú škáru na plote a volali
         chlapcov z fary, ale tých na to nenaklonili.
   </p>
   <p>
    Chodil vtedy na faru medzi inými aj jurassor zo služnovského úradu, aby si tu v apíkovej
         izbe posedel a zo svojej milovanej „štiavničanky“ zafajčil. Mal zvyk, že keď hovoril, tak
         až kričal a nehľadel na toho, komu zneli jeho slová, ale vždy do niektorého kúta izby. To
         bolo aj deťom čudné, ale ho pre jeho ináč dobré a úprimné srdce všetky deti na fare mali
         rady. On sám deti nemal; jeho pani bola Nemka a strašne lámala slovenčinu, čomu sa náš
         vtipný, ba aj posmešný ľud veľmi smial.
   </p>
   <p>
    Tento pán jurassor, rodom Radvančan, rozumie sa, zastával systém vtedajšej bachovskej
         vlády, a čo sa týka derešu, tvrdil, že ľudu treba telesný trest, lebo inak si zo všetkých
         zákonov nič nerobí.
   </p>
   <p>
    „Sami dobre vedia, pán farár, aký tu bol ľud, keď oni sem prišli (1828,“ duplikoval, keď
         apík zastával svoj ľud.
   </p>
   <p>
    „Rogo, ľud bol taký, akým ho páni spravili.
    <sup>
     [
     <a class="footnote" href="#ftn.id2579017" name="id2579017">
      8
     </a>
     ]
    </sup>
    Pravda je, na Vígľašskom vrchu vtedy stáli ešte šibenice a štatárium temer ani
         neodvolali, ale nech povážia, akí boli sami páni. Ja im len to vravím, rogo, že od hlavy
         ryba smrdí. A keď ľud nemá dobrý príklad zhora, naopak, vidí len neprávosti, vraždy a čo ja
         viem, tak sám nemôže byť lepší.“
   </p>
   <p>
    „A oni pán farár,“ ujal sa jurassor zasa slova, „tiež trescú svoje deti!“ Pri tomto
         argumente vandroval jeho zrak z juhozápadného kúta izby do severovýchodného, kde za dvermi,
         blízko kachieľ na vešiačiku vo svornom susedstve s Nándoryho kepenčekom visel „korbáč“. Bol
         tam ešte klinec a na ten podľa tradície vešievali suplikanti svoje kapsičky.
   </p>
   <p>
    „Pravdaže trescem,“ bránil sa apík, „keď zaslúžia, lebo aj múdry Siráh hovorí: „Kto
         miluje syna svého, často jej mrská, aby potešení míval z neho naposledy.““
   </p>
   <p>
    „No vidia! Čo oni robia so svojimi deťmi, to my robíme so zbojníkmi a živánmi,“
         replikoval jurassor.
   </p>
   <p>
    „Ohó pán môj, to je veľký rozdiel. Ja trescem svoje deti prísne, to netajím, ale im
         pritom neodťahujem moju otcovskú lásku a starosť o ich dobro. Ja sa o ne starám ako
         kresťanský otec a ich budúcnosť mi leží na srdci, ale vy, ako sa vy staráte o ľud? Okrem
         derešov a šibeníc, čo dobrého má od vás?“
   </p>
   <p>
    „A čo mu máme dať? Má, čo mu treba.“
   </p>
   <p>
    „Čo mu máme dať?“ opakoval farár. „Dajte mu práva, aké patria človeku a nezachádzajte s
         ním ako s nevedomým, len do jarma a na jatku súcim hovädom. Má, čo mu treba… Ba nemá, lebo
         i pôda, na ktorej pracuje, nie je jeho. Hľa, vígľašské panstvo si privlastňuje usadlosti
         lazovcov, mojich farníkov, ktoré si odpradávna klčovali a obrábali a bohzná, ako sa skončí
         tá vec, ak sa nenájde zástupca ľudu, čo mu staré práva naspäť vymôže.“ (Po rokoch bol to
         Samko M., ktorý bránil tieto práva a dosiahol značné výdobytky.)
   </p>
   <p>
    „Aké práva!“ kričal jurassor a oháňal sa dlhou trúbeľkou fajky v povetrí. „Práva pre ľud
         je to isté, čo britva do rúk dieťaťu. Ľud je ešte nie zrelý na to, a potom,“ teraz utkvel
         jeho zrak na nástennom kalendáriku, ktorý zhotovili ruky umného a zručného majstra, mladého
         pána rechtora Karola Hurtaya, „veď oni boli za Rusov, veď sa oni tiež postavili proti
         slobode, ktorú nám chcel vydobiť Košúth, nuž pán farár, čože by im boli tí istí Rusi
         priniesli? Vari práva? Kančuku, pán farár, kančuku!“
   </p>
   <p>
    „Čo sa týka toho, rogo, kančuka je temer to isté, čo dereš, a je otázka, čo by nám boli
         doniesli Rusi, keby boli chceli. Veď sami Maďari ruskému cárovi ponúkli uhorskú korunu; —
         no pán jurassor, nechajme tie veci tak, lebo, ako vidím, oni sa tak rozumejú do vysokej
         politiky, ako hus do piva.“
   </p>
   <p>
    Ako vidieť, apík si nedal mnoho preťahovať popod nos, odsekol každému, ako pokladal za
         potrebné a zdalo by sa, že jurassorovi prešla chuť na ďalšie diškurzy s týmto prostorekým
         kňazom, ale nie, on dnes rozhorelený, naoko porazený prišiel zajtra zas, aby začal o inšom,
         čo práve prišlo na denný poriadok. Bol to dobrý človek, ale bol panský sluha a musel húsť
         pieseň toho, ako sa hovorí, čí chlieb jedol. Okrem toho bol človek nedoučený, nedovzdelaný,
         zaperený a dal sa unášať vetrom, ako mĺkve zrno. Tak súdil o ňom apík.
   </p>
   <p>
    V druhej izbe sedeli dievčence a pracovali. Tam boli aj študenti Paľko a jeho nerozlučný
         druh Samko. Samko sedel so svojou knihou na tvrdom diváne pod hodinami, ale nečítal.
         Zhováral sa s Adelkou, ktorej vysvetľoval akúsi báseň. Paľko mal tiež knihu v ruke, chcel
         čosi študovať, ale nemohol. Zaujal ho rozhovor v apíkovej izbe. Prechodil sa po izbe, časom
         zastal pri dverách, pozoroval a počúval. Jurassorov hlas nebolo možno nedopočuť a predmet,
         o ktorom sa hovorilo, bol taký zvláštny, že mysliacemu človeku nemohol ostať ľahostajný.
         Samko tiež prešiel do apíkovej izby a sadol si opodiaľ. A Paľko ostal stáť vo dverách. Bol
         bledý a vážny.
   </p>
   <p>
    Dereš! Toto potupné drevo, na ktorom trestali hanebným spôsobom mocní zemani svojich
         biednych nevoľníkov, prenesené zo stredoveku až do storočia humanity! Na dereši umučený,
         ubitý, biedne skonal nešťastný Jánošíkov otec… Jeho jediný syn z mnohých vycítil neslýchané
         bezprávie a krivdu, ktorá sa beztrestne páchala. Len on z tisícich vzkypel hnevom, lebo v
         jeho ubolenej, poníženej duši zapálila sa túžba po odplate, po pomste…
   </p>
   <p>
    A od tých čias koľkí boľaveli, koľkí úpeli a koľkí zatínali päste v bezradnom,
         bezútešnom odboji.
   </p>
   <p>
    Paľko podumal, nezabudol… I jeho otca, toho šľachetného, za pravdu bojujúceho človeka,
         učenca, kňaza, pyšný zeman potupil všetku ľudskosť urážajúcim spôsobom.
   </p>
   <p>
    I jeho otca! Paľko zhlboka vzdychol. Zabolela ho myšlienka na nešťastného otca. Ale v
         jeho jemnej duši sa nezrodila myšlienka po pomste. Nie, pomsta je v rukách najvyššieho
         Sudcu… On pomstí… Nám ostáva pripravovať pôdu budúcemu lepšiemu životu, my máme učiť ľud,
         zošľachťovať zanedbanú dušu ľudu, aby ho doba, ktorá prísť musí, doba lepšieho života,
         našla pripravený. Aj on, syn potupeného otca bude pracovať za práva ľudu, bude ho milovať,
         učiť a viesť k pravde. A Paľko uveril, že príde čas, keď telesný trest nebude potrebný,
         systém, ktorého sa ujal mladý úradníček, padne tak, ako padnú po ňom iné a s nimi príde do
         zabudnutia i potupné drevo dereša. Ale kedy, hej, kedy ľudstvo pozná pravdu?
   </p>
   <p>
    Onedlho padol skutočne jurassorom chválený systém a dereš hodili pod kôlňu v slúžnovskom
         dvore.
   </p>
   <p>
    Na ňom si v slnečnom svetle niektorého letného dňa dožičil odpočinok jeden alebo druhý z
         tých, čo konali svoju povinnosť na úbohých hriešnikoch. Starý Gaško, už len na výsluhu súci
         hajdúch, rád si na dereši vyhrieval svoje údy. Jeho postava sa časom scvrkla, ale jeho fúzy
         nestratili dĺžku ani špicatosť. Vždy ešte boli ako rožníky, ale ich farba už nie je žltá,
         ale hrá do zelena. Výzor tohto starého hajdúcha už nie je odstrašujúci. Robí aj domáce
         práce. Kuchárky od slúžnych ho posielajú na faru mangľovať bielizeň a tam ho vítajú deti a
         žobrú, aby ich previezol. I posadí ich na ploché kamene mangľa a vozí ich sem-tam. To je
         pre malé opravdivý „ringlšpíl“…
    <sup>
     [
     <a class="footnote" href="#ftn.id2579289" name="id2579289">
      9
     </a>
     ]
    </sup>
   </p>
   <p>
    Dni uchodili, Paľkov odchod sa blížil. Paľkovi bolo i veselo i smutno okolo srdca.
         Prilipol k tomuto rodinnému krúžku, aj k hrmotnému apíkovi, k láskavej maminke a k deťom. Z
         malých najmä k miláčikovi Ďurkovi, i z tých väčších k peknej a hrdej Milke. Bola ešte malá,
         ale vtipná a dalo sa s ňou rozprávať.
   </p>
   <p>
    Leto pokročilo a na povestnej hruške zreli hrušky. Toto ovocie, práve preto, že bolo
         také rané, vábilo kdekoho a v nestriehnutej chvíli našlo sa nepovolaných pomológov, ktorí
         chceli ochutnať plody starej hrušky. Ktovie, kto ju kedy štepil, koho občerstvilo jej
         ovocie od toľkých rokov? Iste niektorý z apíkových predchodcov.
   </p>
   <p>
    Istého rána pri káve, keď všetky deti, i tie malé, sedeli pri svojich hrnčekoch s hodným
         okružkom chleba v rukách, zamestnané príjemným výkonom jedenia, spýtal sa apík:
   </p>
   <p>
    „Čo myslíte, deti, či sú tie hrušky za koniciami už zrelé?“
   </p>
   <p>
    „Zrelé, zrelé,“ znelo to z viacerých úst.
   </p>
   <p>
    „Ja som videl včera takú žltú ako vosk,“ uisťoval Šándor.
   </p>
   <p>
    „Čo by sme sa azda Matúša a Ondriška spýtali?“ poznamenala mamička. „Tí tade chodia a
         ráno si popadané zbierajú.“
   </p>
   <p>
    A malé dievčatko vraví svojou už čistou výrečnosťou:
   </p>
   <p>
    „Ja som videla, keď Matúš jedol hrušku.“
   </p>
   <p>
    „Naraz mu päty na zadok obrátime, loptošovi,“ vyhrážal sa apík s figliarskym úsmevom.
   </p>
   <p>
    „Načo si povedala?“ šepol Ďurko, lebo sa bál o Matúša.
   </p>
   <p>
    „No, čože sa mu stane?“ zamiešala sa Milka, keď vycítila Ďurkovu obavu, „veď apík nič
         zlého nepovedal a päty má každý tam, kam patria!“
   </p>
   <p>
    „Pôjdeme, pôjdeme!“ zvolali deti, chytro popchali ešte zvyšok chlebíka do úst i do
         vrecka, poskákali, poďakovali sa za raňajky a poberali sa von dvermi. „A či hneď?“
   </p>
   <p>
    Ale mamička ich zastavila.
   </p>
   <p>
    „Ešte nie, tam je rosa,“ lebo vedela, že pod hruškou bujnie všelijaká burina, z ktorej
         dvojčencom sotva hlávky bude vidieť.
   </p>
   <p>
    „Tak keď rosa oschne“, uznal apík maminkinu námietku. „Teraz hajde do kostola na
         modlitby!“ Práve bolo počuť hlas zvona volajúceho do kostola.
   </p>
   <p>
    Apík málokedy mal čas predpoludním venovať sa svojej rodine. Vždy sa dostavil niekto, tu
         prišli „skrz pohrab“, tu s krstom zo vzdialenej fílie, niekedy, keď dieťatko bolo slabé, i
         neopovedaným, tam zasa rozvadení manželia, alebo susedia prišli o radu a o pomoc. A apík
         riešil väčšie-menšie spory, ako sa dalo, ale zväčša prosto: vyhrešil obe stránky, naložil
         obapolné uznanie viny, odprosenie a zmierenie podaním ruky; alebo len rozkázal, čo majú
         robiť. Jeho silný duch takrečeno vsugeroval im svoju vôľu: „Choďte domov, nekáňte sa ako
         cigáni, ale nažívajte v láske a svornosti, ako pánboh prikázal, a nedržte hnev v sebe, ale
         držte sa toho prikázania: Slunce nezapadaj za hnevivosť vaši.“ A sľúbil im, že príde
         pozrieť, či ho poslúchli; ak nie, dostanú kázeň, akú ešte nepočuli a tak ľahko nezabudnú.
   </p>
   <p>
    A väčšinou sa mu podarilo tých ľudkov pomeriť, lebo slabý a klátivý duch, nevediaci si v
         labyrinte žitia rady a pomoci, nevdojak poslúchne silnejšieho, nadto i skúsenejšieho, keď
         mu dobre radí.
   </p>
   <p>
    Nielen jeho vlastní cirkevníci, ale aj inoverci chodili k apíkovi na poradu. Prišiel i
         Móric Gescheidt, ktorého ľud nazval Mojžišom, človek sympatický a statočný. Mal skliepok a
         obchod s miešaným tovarom na rohu rajčule, tam, ako sa ide na most, vedúci ponad malú
         riečku do poľa a do Korčína. Teraz sa tade ide k železničnej trati, kde pri strážnom
         domčeku zastávajú vlaky.
   </p>
   <p>
    Do Gescheidtovho obchodu chodili farské deti, keď doma niečo zo „špeceraju“ chýbalo, ale
         najradšej šli vtedy, keď mali zbytočný (!) grajciar, aby si zaň kúpili „kremenčoky“,
         cukríky v papierikoch zakrúcané. Väčšinou prišla na hlas zvončeka najstaršia „Mojžišova“
         dcéra Léna, dospelá a hodná dievčina. Krčmu Gescheidt nemal, lebo obe krčmy „Pivnička“ a
         „Panský hostinec“ boli vtedy v kresťanských rukách. Gescheidt mal akési iné obchody, do
         ktorých sa mu miešal istý Lévy. Keď ho Lévyho bezočivosť omrzela, prišiel Gescheidt na
         faru, aby sa vytúžil a aby sa poradil, čo robiť s týmto konkurentom.
   </p>
   <p>
    Apík mal Gescheidta rád, lebo nezneužíval slabosť ľudu a neškodil mu. Ale Lévy,
         árendátor panskej „kúrie“ v Sebechove, bol človek lakomý a ziskuchtivý, preto sa apík málo
         s ním zaoberal.
   </p>
   <p>
    Gescheidt sa ponosoval, že ho Lévy nesmierne urazil, že mu ublížil na cti, a nielen to,
         ale že mu škodí na každom kroku, na každej čiare. Či ho žalovať, či čo?
   </p>
   <p>
    Farár dal zavolať Lévyho a Lévy aj prišiel. O čo išlo, to nepatrí sem, tí dvaja Židia
         boli jeden na druhého náramne rozzúrení a tak sa nenávideli, ako len Žid Žida môže
         nenávidieť. To je známa vec, že Židia držia spolu ako reťaz: jeden za všetkých a všetci za
         jedného. Keď sa dotkneš predného, zjajčí hneď i ten zadný, ale keď zahoria nenávisťou, je
         to nenávisť na smrť. Ako opravdiví semiti konajú všetko náruživo. Sú náruživí v láske, ale
         keď znenávidia, ich nenávisť je všetkého schopná.
   </p>
   <p>
    Lévy prišiel a úctivo, hoci zachmúrene pozdravil domáceho pána, pritom zagánil svojimi
         čiernymi očami na Gescheidta, ktorý stál na konci stola v apíkovej izbe. A hneď sa začala
         zvada, opravdivý súdny deň. Rozumie sa, hovorili, či kričali po nemecky; pritom použili
         žargón, ktorému vari ani apík nerozumel, hoci bol dobrý „Žid“, t. j. nezabudol, čo sa ako
         teológ hebrejčine naučil. Aký len potupný názov je v židovskej reči, takým sa traktovali
         títo rozľútení Židia. Pritom tak isto silne gestikulovali ponad veľký stôl ku Gescheidtovi,
         ktorý z druhého konca sa tiež nahýnal oproti svojmu nepriateľovi, že sa im temer hlavy
         dotýkali a sliny, ktoré v tom kriku lietali, padali od jedného druhému do tváre. Najmä
         čierny, dlhý Levy, typ fanatického Žida, sršal nenávisťou. Zdalo sa, že medzi týmito dvoma
         nie je možné zblíženie, nieto ešte zmierenie, ktoré sa apík usiloval docieliť; že títo,
         kýmkoľvek len budú žiť, budú sa hrýzť a ruvať; ale stalo sa, čo vari ani sám apík nečakal.
         Sprvu ich nechal hovoriť, kričať, nadávať, potom, keď prvý hnev minul, keď sa dalo
         očakávať, že zachrípne jeden alebo obidvaja, keď výbuchy hnevu už boli zriedkavejšie, začal
         apík hovoriť, presviedčať, napomínať a zmierovať. A po dosť dlhej chvíli sa mu podarilo
         Židov pomeriť. A výsledok tohto zmierenia bol pre samých zmierených uspokojivý, pre
         zmierovacieho sudcu však prekvapujúci a nečakaný! O dva týždne nato zasnúbil sa ovdovený
         Lévy s Lénou, najstaršou dcérou Gescheidtovou. Gescheidt mal šestnásť detí, a tak vydaj
         najstaršej dcéry pri žičlivých podmienkach bol pre neho dobrým kšeftom, a okrem toho, čo
         bolo najhlavnejšie, zo zlého nepriateľa stal sa dobrý zať.
   </p>
   <p>
    Dnes by to už bolo temer nemožné a nejeden farár by si rozmyslel, či sa má zamiešať do
         takého sporu, lebo si môže predstaviť, že je to úloha veľmi nevďačná. Vtedy ešte
         antisemitizmus driemal ako nedospelé decko času a židovská otázka nebola pálčivá ako
         neskoršie.
   </p>
   <p>
    Ale ten, čo vedel takto Židov pomeriť, bol niekedy veľmi netrpezlivý a mal z toho, keď
         nie mrzutosti, aspoň smiech.
   </p>
   <p>
    V ten deň, keď mládež čakala oberačku hrušiek, prišiel zarmútený cirkevník z Lazov. Jeho
         tvár bola utrápená, veď ako by nie, keď mu umrela dobrá žena a on to prišiel oznámiť na
         faru.
   </p>
   <p>
    Pán farár vypočul svojho cirkevníka, vyzvedal sa, čo a ako umrela, či si žiadajú pohreb
         s kázňou a naostatok rozhodol:
   </p>
   <p>
    „No tak, Maco, pohreb bude napozajtra.“
   </p>
   <p>
    „Ale prosím, pán otec, keby takto-toto…“
   </p>
   <p>
    „Nič, ani hodinu skorej.“
   </p>
   <p>
    „Veď ja len prosím, nech ráčia byť taký dobrý.“
   </p>
   <p>
    „Nehnevaj ma, už som povedal. Zákon je zákon a neslobodno mŕtve telo pochovať skôr, ako
         uplynie osemaštyridsať hodín.“
   </p>
   <p>
    „Ale veď je tá vec — takto, prosím, vidia, ono toto, dieťa, reku, aby takto…“
   </p>
   <p>
    „Viem, čo chceš, vy ste len takí… chceli by ste sa zbaviť mŕtveho tela, náhle dušu
         vypustí.“
   </p>
   <p>
    „Ale nechže ma ráčia vypočuť.“
   </p>
   <p>
    „Marš!“ zvolal nahnevaný pán otec a bol by vari zarmúteného vdovca vyhodil, keby nie
         matka.
   </p>
   <p>
    „Veďže ho vypočuj, Samko, čo chce,“ povedala mierne.
   </p>
   <p>
    „Čo chce! Nuž to chce, aby sme mu ženu čo najskorej pochovali.“
   </p>
   <p>
    A tu posmelený vdovec rečie:
   </p>
   <p>
    „Horkýže to, pán otec, horkýže, ja len, že mi je aj dieťatko na úmor choré — a že či by
         sa takto nemohlo dočkať, kým by aj to pánboh k sebe povolal, aby sa pod jedným všetko
         odbavilo!“
   </p>
   <p>
   </p>
   <p>
    „No, hybajte, šarvanci, na hrušku!“ zaznelo heslo. Šarvanci hotoví, za nimi i tie malé
         deti a dievčence. Matúš a Ondrík, pravdaže, museli tiež tam byť. Možno, že na tejto výprave
         zúčastnil sa i pán rechtor, ba iste tam bol, veď hruška bola temer tak blízko školy ako
         fary, len čo ju malý, nečistý jarček, chodník, a malinké drevené komôrky delili.
   </p>
   <p>
    „Ktorý vylezie hore, chlapci? No pochlapte sa!“ pokúša apík.
   </p>
   <p>
    „Ale nieže, nie chlapci,“ napomína maminka. „Paľko má i tak nové šaty na sebe.“
   </p>
   <p>
    „Strom je starý, konáre sú krehké,“ poznamenal pán učiteľ, ako už vtedy veľký záhradník.
   </p>
   <p>
    „Čo by to tam, smelému nič neškodí,“ odvetil apík. „Ak by sme sa všetkého ľakali, nikdy
         by sme nič nevykonali.“
   </p>
   <p>
    Chlapcom nebolo veľa treba, posmelení apíkovými rečami, z ktorých vycítili zastretý
         rozkaz, podobrali sa liezť na strom. Samko bol štíhly i ľahší — a opatrný, lebo mal za
         sebou smutnú skúsenosť, ako sa vec skončí, keď sa konár na strome zlomí a smelý lezec zletí
         ako anjel a spadne ako čert. Veď, hľa, vtedy, keď braček Šándorko bol malý, naviedla ho
         Adelka, aby z kvitnúcej lipy na dvore naoberal kvetu pre chorú mamičku. A on hotový,
         nepoznajúc ešte klamlivosť tenkého konárika, spadol a zlomil si rúčku. A Adelka, naľakaná v
         povedomí, že ho ona na to naviedla, ušla do sveta, ale nie ďaleko, len na samý horný koniec
         po „obecný“ dom, kde ju dobrí ľudia vzali a priviedli domov.
   </p>
   <p>
    Táto smutná skúsenosť vystríhala Samka pred priveľkou odvážlivosťou, ale Paľko takú
         skúsenosť nemal a chcel sa pochlapiť; najmä preto, že tam boli dievčence, dal sa na tenší
         konár. Ratolesť ako ratolesť, napoly suchá, nevládala uniesť ťarchu šuhajkovho tela a Paľko
         zletel medzi žihlavu a iné chamradie.
   </p>
   <p>
    „Pre pána boha! Veď som vravela!“ zvolala mamička a ponáhľala sa k Paľkovi, zohla sa k
         nemu, zodvihla hlávku, ruky. „Či ste si neublížili veľmi? (Teraz mu vykala.) Či ste si
         nezlomili nohu?“
   </p>
   <p>
    „Ach, čoby len noha, noha je celá, ale — nohavice,“ zastonal Paľko pološeptom, lebo sa
         takto aj obhanbieval dievčeniec. Tušil, že je s jeho novučičkými šatami zle, lebo ako
         letel, cítil, že praská nielen drevo, ale čosi aj na ňom sa driape. A hneď mu hlavou
         prebleskla neblahá myšlienka, že to ani inšie nemôže byť, len jeho nové, novučičké
         nohavičky.
   </p>
   <p>
    To vám je vždy tak, že chudobný človek hotová opica, a chudobnému aj z hrnca vykypí. A
         naposledy ešte i to musel poznať, že kto má škodu, o posmech nech sa nestará.
   </p>
   <p>
    Ako sa Paľko našiel na zemi, vrava zatíchla a všetci sa preľakli, možno, aj Matúšovi,
         ako chcel chytro prežrieť najlepšiu hrušku, čo spadla, zabehla ta, kde nemala. Možno, že
         deti ostali stáť s otvorenými ústami a nevedeli, či majú plakať a či pokračovať v započatom
         výkone jedenia. Možné je i to, ako to už býva, že niektorému z tých, čo tu boli, bolo aj do
         smiechu. Ale i to je možné, že všetko to i zálusk na hrušky ustúpili úprimnej sústrasti.
   </p>
   <p>
    Apík sa tiež zľakol; aj on pristúpil k Paľkovi, zdvihol ho, prezeral, klopal, údy
         naťahoval, ale keď videl, že sú údy celé, že je hlava nie prebitá, odľahlo mu, akoby mu bol
         kameň spadol zo srdca, vydýchol — a s ním aj ostatní, lebo podľa neho, ako podľa barometra,
         riadila sa všeobecná nálada; keď on bol dobrej vôle, vyjasnili sa tváre, keď jeho čelo
         ukazovalo mračná, tu sa vyhýbalo väčšie-menšie nejakej zrážke, aby sa vyhlo prípadnému
         blesku a hrmavici.
   </p>
   <p>
    „Chvála pánubohu,“ vzdychla si zbožná mamička, keď videla, že Paľko stojí na svojich
         vlastných nohách zdravý a celý. Ale keď jej starostlivé materinské oči bližšie pozreli na
         Paľkovu postavu, videli, že pravá nohavica utrpela haváriu: trojhrannú dieru (chlapci
         povedali: škáru), takzvanú „gracku“, tak pravidelne vytrhnutú, že by ju ani geometer
         kružidlom nebol pravidelnejšie vymeral. Smutne pozeral na to sám Paľko, ale jeho smútok
         ostatní nezdieľali, lebo čože to bolo proti možnému vážnemu zraneniu?
   </p>
   <p>
    Apík smutného chlapca potešil, že veď to Hruška tak zašije, že to slepý nebude vidieť,
         múdry sa nad tým nepozastaví a sprostý sa bude nazdávať, že to tak musí byť.
   </p>
   <p>
    „Apík, veď to sa rýmuje: hruška, Šuška, Hruška,“ zvolal Samko, ktorý vtedy už začal
         páchať veršíky a iné básnické výtvory.
   </p>
   <p>
    „Pravdu máš,“ prisvedčil apík, lebo všelijakým „klapanciam“ bol sám veľmi naklonený. A
         čosi kamsi sklepal takéto veršíky:
   </p>
   <p>
   </p>
   <p>
   </p>
   <div class="literallayout">
    <p>
     <br/>
     <span class="emphasis">
      <em>
       Bola jedna hruška, vyšiel na ňu Šuška,
      </em>
     </span>
     <br/>
     <span class="emphasis">
      <em>
       zlomila sa hruška, spadol dolu Šuška.
      </em>
     </span>
     <br/>
     <span class="emphasis">
      <em>
       Rozdrapila hruška, čo mal na sebe Šuška.
      </em>
     </span>
     <br/>
     <span class="emphasis">
      <em>
       Nič sa neboj, Šuška, zašije to Hruška.
      </em>
     </span>
     <br/>
    </p>
   </div>
   <p>
   </p>
   <p>
   </p>
   <p>
    Takýto smutno-veselý, či veselo-smutný koniec mala výprava na hrušky. Ostatné hrušky
         zobrali, ako sa dalo, tu ich strhli rázštepmi, tu obráňali dlhými štiapami, lebo mamička už
         nedovolila, aby sa ešte niekto driapal na nešťastný strom.
   </p>
   <p>
    Paľko sa preobliekol. Krajčír Hruška vykonal svoje a zacelil trhlinu tak šikovne, že to
         ani slepý nevidel.
   </p>
   <p>
    Večer sa skončil úplne harmonicky. Všetci si posadali na dvor pod lipy, malé deti na
         schodíky a Adelka vyčarovala na svojej gitare clivé tóny a pritom spievala svojím jasným
         hláskom pesničky, aké vtedy boli v móde.
   </p>
   <p>
    Pravdepodobne boli to slovenské, nemecké, ale aj maďarské, medzi nemeckými tá strašne
         dojímavá:
   </p>
   <p>
   </p>
   <p>
   </p>
   <div class="literallayout">
    <p>
     <br/>
     <span class="emphasis">
      <em>
       Wenn die Blümlein draussen zittern
      </em>
     </span>
     <br/>
     <span class="emphasis">
      <em>
       und die Abendlüfte wehn…
      </em>
     </span>
     <sup>
      [
      <a class="footnote" href="#ftn.id2579980" name="id2579980">
       10
      </a>
      ]
     </sup>
     <br/>
    </p>
   </div>
   <p>
   </p>
   <p>
   </p>
   <p>
    Medzi maďarskými bola moderná:
    <span class="emphasis">
     <em>
      Jaj, de fáj…
     </em>
    </span>
    <sup>
     [
     <a class="footnote" href="#ftn.id2580001" name="id2580001">
      11
     </a>
     ]
    </sup>
    Apík mal najradšej slovenské piesne a zahral Adelke na klavíri:
   </p>
   <p>
   </p>
   <p>
   </p>
   <div class="literallayout">
    <p>
     <br/>
     <span class="emphasis">
      <em>
       Hoci som jedna, chudobná biedna panenka,
      </em>
     </span>
     <br/>
     <span class="emphasis">
      <em>
       len si som hodná, národu verná Slovenka.
      </em>
     </span>
     <br/>
     <span class="emphasis">
      <em>
       Lepšia je chudoba, nežli nezdoba, nevernosť,
      </em>
     </span>
     <br/>
     <span class="emphasis">
      <em>
       lepšia ku svojmu, ako k cudziemu náklonnosť.
      </em>
     </span>
     <br/>
    </p>
   </div>
   <p>
   </p>
   <p>
   </p>
   <p>
    V susednej záhrade prechodil sa mladý slúžny Miško L. a vzdychal. Páčila sa mu Adelka vo
         svojej spanilosti a dievčenskej kráse, ale vziať si ju nemienil, aby jej balamutil hlávku,
         na to bol pričestný, preto len vzdychal.
   </p>
   <p>
    Paľko Šuška bol tiež rozcítený. I v jeho srdci sa už hýbalo čosi, ako tušenie
         bôľno-sladké, a nebodaj v ten deň napísal svoju prvú báseň.
   </p>
   <p>
    Na druhý deň sa mal Paľko vybrať na cestu po Slovensku. Všetko mal schystané v kapsičke,
         o príležitosť sa nemusel báť, mal ísť, ako chodievali chudobní ľudia od dávnych časov, „per
         pedes apostolorum“.
    <sup>
     [
     <a class="footnote" href="#ftn.id2580081" name="id2580081">
      12
     </a>
     ]
    </sup>
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2579017" name="ftn.id2579017">
        8
       </a>
       ]
      </sup>
      <span class="emphasis">
       <em>
        „Rogo, ľud bol…
       </em>
      </span>
      (lat.) „Prosím, ľud bol…
     </p>
    </div>
    <div class="footnote">
     <p>
      <sup>
       [
       <a class="para" href="#id2579289" name="ftn.id2579289">
        9
       </a>
       ]
      </sup>
      <span class="emphasis">
       <em>
        „ringlšpíl“
       </em>
      </span>
      — (nem. skomolene) kolotoč.
     </p>
    </div>
    <div class="footnote">
     <p>
      <sup>
       [
       <a class="para" href="#id2579980" name="ftn.id2579980">
        10
       </a>
       ]
      </sup>
      <span class="emphasis">
       <em>
        Wenn die Blümlein…
       </em>
      </span>
      — (nem.) Keď sa vonku kvietky chvejú a večerný vánok veje.
     </p>
    </div>
    <div class="footnote">
     <p>
      <sup>
       [
       <a class="para" href="#id2580001" name="ftn.id2580001">
        11
       </a>
       ]
      </sup>
      <span class="emphasis">
       <em>
        Jaj, de fáj…
       </em>
      </span>
      — (maď.) Jaj, či bolí…
     </p>
    </div>
    <div class="footnote">
     <p>
      <sup>
       [
       <a class="para" href="#id2580081" name="ftn.id2580081">
        12
       </a>
       ]
      </sup>
      <span class="emphasis">
       <em>
        „per pedes apostolorum“
       </em>
      </span>
      — (lat.) „ako chodili apoštoli“ čiže
               pešo.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2580097">
       </a>
       V panskom dome
      </h2>
     </div>
    </div>
   </div>
   <p>
   </p>
   <p>
   </p>
   <p>
    Skúsenosti, ktoré si Paľko na svojich suplikačných cestách nadobudol, nezapisoval, lebo
         boli veľmi skromné a udalosti, ktoré zažil neskoršie, uvedieme ďalej.
   </p>
   <p>
    Zatiaľ plynul život ďalej svojím tokom. Prišiel september, chlapci putovali naspäť do
         Štiavnice, už do siedmej triedy.
   </p>
   <p>
    A zasa prišli prázdniny, chlapci vracali sa veselí domov.
   </p>
   <p>
    Na fare v zime pribudol ešte jeden maličký člen rodiny, teraz už ostatný. Bolo ich už aj
         tak sedem, tých väčších, menších. Adelka už bola súca na vydaj, ba onedlho sa i zasnúbila.
         Milka tiež už skúsila cudziu výchovu, v to leto tuším bola prišla z Ďarmôt.
   </p>
   <p>
    Milka mala v meste dobré priateľky, u Br. Milku a u Bitterov Libinku (Libóriu). A
         stávalo sa, najmä neskoršie, keď už vedela po maďarsky „mondokovať“ a keď prišli do
         Platthych malé bratanice pani veľkomožnej, že v sprievode vychovávateľky prišli aj na faru
         a vzali Milku so sebou, aby sa s nimi pobavila.
   </p>
   <p>
    Istého rána, počasie bolo krásne, ale cestou náramné blato, kráčala Milka veľkým
         obchodom do Bitterov. Mala tam niečo vykonať a s Libinkou sa zvítať, lebo i ona prišla
         odkiaľsi z ústavu.
   </p>
   <p>
    Bolo jej prechodiť cez povestnú rajčuľu, kde obyčajne bývali jarmoky a kde vraj za
         dávnych časov sa cvičili vojaci na koňoch. A rajčuľa bola povestná aj preto, lebo tam
         bývalo vždy viac blata ako treba.
   </p>
   <p>
    Ide zamyslená Milka rajčuľou a pozerá, na ktorú skalku stúpiť, alebo kde zaskočiť, aby
         sa vyhla lepkavému blatu a v tom pilnom pozorovaní terénu nepočula, že sa k nej blíži koník
         s mladým jazdcom na chrbte, len keď už bol jazdec blízko nej a keď zaznel veselý hlas:
   </p>
   <p>
    „Sesternica moja, nezatop že sa mi!“
   </p>
   <p>
    Milka práve chcela zaskočiť na suché miesto, ale namiesto suchého, čľupla do kaluže,
         riedke blato vystrieklo a zastriekalo jej bielu pančušku. Z koníka sa ozval veselý smiech.
         Ten, čo sa na Milkinej nehode tak chutne zasmial, bol mladý Ďurko Platthy, o niečo starší
         kamarát Samkov, jediný syn statkára a vicišpána Platthyho. V predpoludňajší čas vracal sa
         zo svojej rannej vychádzky z Borovín domov. Domáceho učiteľa už nemal, nuž užíval voľnosti
         a slobody tak ako z klietky vypustený vtáčik a aj tak nerozumne, vrhajúc sa voslep do
         neznámych vírov života.
   </p>
   <p>
    „Nič to, sesternica“ pokračoval, keď videl, že Milka stojí zarmútená a vážna, ba
         nahnevaná. Ju, ktorá je už nie malé dievča, volá tento mladý pán sesternicou a tyká jej! A
         ešte sa smeje a hovorí, že to vietor ofúka a podobné nezmysly.
   </p>
   <p>
    „Čo robia chlapci?“ opytuje sa Ďurko a díva sa dolu na zahanbené dievčatko. Koníka
         prinútil zastať, ale ten zjavne protestuje proti tomu.
   </p>
   <p>
    „Učia sa,“ odpovedá Milka.
   </p>
   <p>
    „Učia sa! Veď sú vakácie! Povedz im, sesternica, aby hodili knihy do kúta a prišli
         radšej ku mne, zabavíme sa.“
   </p>
   <p>
    „Nesmú,“ odpovedala Milka. „Apík povedal, že sú raňajšie hodiny drahé, aby ich v zábave
         premrhali. Ráno je rozum odpočinutý a vtedy sa treba učiť,“ replikovala Milka smelšie, lebo
         pred ňou boli apíkove sentencie a zásady neomylné a vždy ich mala v úctivosti.
   </p>
   <p>
    Ďurko šibol bičíkom vedľa koníka, až sa toto citlivé zviera netrpezlivo pohlo, ale aby
         Milkinu dôveru v apíkove rozkazy nepodvrátil, povedal len toľko:
   </p>
   <p>
    „Dobre, sesternica moja, povedz im teda len toľko, aby prišli popoludní. Napoludnie
         prídu naši z Terbeľoviec, Arpád a Géza, a tak sa všetci spolu zabavíme.“
   </p>
   <p>
    Milka sa chcela opýtať, či príde aj Ilka a Hajnalka, ale sa nespýtala. Stála zamračená a
         vážna. A Ďurko videl, že je Milka už nie tá, čo bola vlani…
   </p>
   <p>
    „Pardon, sesternica, či ťa už nemám tak volať? Kišasonka — a oni, či tak?“ Znelo to
         troška posmešne, ale aj naozaj.
   </p>
   <p>
    Milka neodpovedala nič, len spravila malú poklonu a obrátila sa na cestu k fare. Idúc
         domov, pomyslela si: Čo, keď aj prídu, ona sa im aj tak rovnať nemôže! Ony sa s ňou
         zabavia, lebo je im to niečo nové, na krátky čas; im je dobre, veď pre ne je iste každý deň
         sviakom, lebo to učenie a trošku jemnej ručnej práce, daj sa svete, to je ani nie práca, to
         je len iný druh zábavy. A potom každý deň sú vyobliekané, čisté ako kvet, kým Milka, aspoň
         dosiaľ, nosila šaty zväčša poprešívané, a veru aj poplátané. Takto mudrovala a nebola veľmi
         spokojná. Lebo ona bola celkom inej povahy ako Adelka.
   </p>
   <p>
    Prečo Ďurko menoval Milku sesternicou? Bol to vlastne len náhodilý rozmar a žart, akého
         sa tento miláčik rodiny častejšie dopustil. Vtedy jej aj tykal, ale zanedlho, keď videl, že
         Milkine pekné tmavé oči, podobné očiam plachej srnky, s vážnym a chladným výrazom pozreli
         na neho, a keď sa Milka vrátila domov z ústavu pani Klimovej, kde sa vychovávali dcérky
         prvých rodín župy, začal ju ostentatívne nazývať kišasonkou. On sám už vtedy chodil do
         Pešti a inde, kde užíval dúškom slobodu a život a v svete sa odcudzil milému domovu, stal
         sa cudzím svojmu okoliu i farským deťom, ktoré ho nielen mladým pánom, ale aj pánom
         veľkomožným titulovali. A tak namiesto prvotnej nevinnej dôvery, nastúpila prázdna forma
         zdvorilosti. Najmä dievčence vycítili, že aj pri priazni a priateľstve, ktoré spájalo dva
         domy, vlastne bolo to výlučne len priateľstvo dvoch peknoduchých žien, ony dievčence sú tam
         predsa len cudzie a že tam pôdy pre ich životné šťastie niet. Všetky farské deti, s nimi aj
         Paľko, milovali pani veľkomožnú ako vyššiu bytosť, ľúbali jej štedré ruky, dali sa
         pobozkať, ale žeby sa boli odvážili na nejaký dôverný prejav lásky, na objatie, bozk, čo
         len na pritúlenie sa k šatom, alebo k rukám dobrej panej, to nie, tomu zabraňovala práve tá
         veľká poníženosť a úcta, ku ktorej ich priťahovali doma. Pritom tá vznešená pani, pri
         všetkej svojej dobrote a láske, ostávala osamelá, dávala dary lásky, ale neprijímala také
         od detí, ešte aj od bratových alebo švagrových sotva. Čudný to bol svet, svet zdania a
         formy. Ba, možno povedať, že taký starozemiansky dvor mal v malom mnoho podobností s dvorom
         panovníka alebo kniežaťa. Tu i tam viac úcty ako lásky, viac formy ako obsahu, viac
         dvoranov ako dôverníkov, viac sluhov ako priateľov, viac lesku ako šťastia, viac lží ako
         pravdy, viac pochlebenstva ako úprimnosti.
   </p>
   <p>
    Milka to vtedy nemohla videť, vedieť a rozumieť. Ona videla len jasnú stránku panského
         života.
   </p>
   <p>
    Mudrujúc v duchu, ako mudrujú deti v tom veku, kráčala už cestou k hradskej. Prichodiac
         k fare, zasa vidí pred sebou, tam kde sa skrúca hradská, ako sa kúdolí oblak prachu a z
         oblaku počuje dupot konských kopýt, potom vidí štvorku krásnych koní (koníky vždy
         milovala), ako ťahá veľkopanský koč. Áno, to sú kone z radvanských stajní, pozná ich, to
         idú hostia z Radvane, ale nie pán hlavný župan, ani jeho pani, ale cudzia dáma vo veľkej
         krinolíne. Milka zastala a dívala sa, kto to asi môže byť. Kone pozná, sú krásne a rovné;
         kočiš si hrdo sedí na svojom vyvýšenom mieste, akoby od neho záviselo blaho slávnej
         stolice. Pri ňom sedí mladé dievča v skromnom odeve, ale s klobúkom na hlave, rukavicami na
         rukách a s opravdivým parazólom v ruke. I dievča sa díva hrdo na mimoidúcich a na Milku,
         ktorú jednoducho „fumiguje“. V koči však sedí dáma, ako už rečeno, v ohromnej krinolíne,
         nie mladá, nie stará, ale viac toto posledné; na hlave má francúzsky klobúk, na tvári závoj
         a jej čierna mantila sa spúšťa na skvelú krinolínu ako oblak. Milka pri pohľade na túto
         opachu (krinolínu totiž) podumala, že ako je len možné sedieť v tomto zázraku, aby, nuž aby
         krinolína pekne poslúchala a slušne sa položila. Iste o rok aj ona bude mať krinolínu, ale
         to bude len taká malinká. Už ju chcela mať, ale mala smutné skúsenosti, keď si raz obliekla
         Libinkinu od Bitterov. Tá potvora krinolína nechcela sa poddať, a keď si Milka chcela
         sadnúť, och, ani na to myslieť nechce, len poctivý smiech bol z toho. Bodaj by sa viacej
         nevrátila!
   </p>
   <p>
    Keď Milka mamičke rozprávala, čo videla, matka sa spýtala:
   </p>
   <p>
    „Ba ozaj, či si sa poklonila?“
   </p>
   <p>
    „Ale, mamička, ako? Veď koč preletel popri mne ako strela, pani sa na mňa ani nedívala a
         ja ju nepoznám, len frajcimerka hľadela zvysoka na mňa. Vari som mala koč zastaviť — a ísť
         panej ruku pobozkať?“ Takéto revolučné slová mohla povedať len Milka, veď ju aj tak kde-kto
         pomenoval „dieťa revolúcie“, lebo sa za revolúcie narodila.
   </p>
   <p>
    Áno, ruku pobozkať, to bolo vtedy hlavné; to bol vrchol dobrej výchovy. Naša maminka
         bola veľmi rozumná a na ten čas neobyčajne vzdelaná žena, ale spod istej servilnosti voči
         dámam vyšších kruhov sa ani ona nevymanila, a kde bolo možné, naúčala svoje deti, na ich
         nemalú škodu, aby boli ponížené a často ich aj štuchla, keď ich bolo treba napomenúť, že
         vzácnemu hosťovi treba ruku pobozkať. Toto jedno bolo, čo sa nezrovnávalo s jej ináč
         priamym a otvoreným charakterom. Povedala svoju mienku každému úprimne a bez obalu, ale
         zato v poklonách a pozdravoch bola taká ponížená, ako hociktorá z dám, ktoré navštevovali
         pani veľkomožnú, a domáhala sa jej priazne a milosti. To stereotypné „kistihand“ patrilo k
         bontónu a toto sprosté slovo udržalo sa až dodnes, a to aj v maďarskej spoločnosti. Darmo
         sa sami Maďari a maďarskí spisovatelia posmievali; také sprosté výrazy, ako „kistihand,
         hercig, šaco, pubi, médi, béby“ a tým podobné, držia sa ako repík sukne.
   </p>
   <p>
    Mamka povedala, že pani v koči je pekná barónka Kochová, sestra pána hlavného župana.
   </p>
   <p>
    Asi v tom istom čase sedel pán podžupan v paninej izbe, pohodlne opretý v starom,
         hlbokom koženom foteli, fajčil si chutne z čibuku pekne, do žlta vyfajčeného pravý uhorský
         dohán a čítal Pesti Napló. V čítaní mu nemálo prekážal štvornohý miláčik, pekný, veľký
         kocúr Macko, ktorý mal právo prísť aj neoznámený kedykoľvek (keď ho pustili) do tejto izby
         za svojím pánom. Kocúr si vôbec všeličo dovolil a osoboval, ako ešte uvidíme, lebo vedel,
         že sa mu všetko prepečie. Teraz krčil chrbtom, dumal o milých päť, žmurkal, obtieral svoj
         nos o pánovu bradu a šibrinkoval svojím dlhým a krásnym chvostom okolo podžupanského nosa.
         Pán veľkomožný to trpel, lebo sa vie, že aj veľkí páni majú svoje slabé stránky, ba
         kdektorý má svojho koníčka, každý svojho moriaka a náš pán mal okrem všetkého aj svojho
         kocúra. Prečo by ho nemal?
   </p>
   <p>
    Ticho bolo v tejto izbe, kde sa stlal len nedávno napustený čerstvý vzduch, zasýtený
         kolínskou vodou, dymom jemného dohánu a šňupavého tabaku. Len staromódne vzácne hodiny na
         kasni sa ozývali a nejaká zablúdená muška sa bila do sklenenej tabule obloka. Potom bolo
         počuť z prvej izby bystré, ale ľahké kroky a o chvíľu vkročila pani. Bola akási zarmútená
         alebo namrzená.
   </p>
   <p>
    „Jaj, Ďurikám,“ povedala vyčítavo, “čo mi tie tvoje kopovy spravili!“
   </p>
   <p>
    „No, čože zas,“ opytuje sa pán svojím ťahavým, trošku fufňavým hlasom.
   </p>
   <p>
    „Len si pomysli! Sotva Johanka vytiahla z pece koláče a položila na hiard, prišiel
         Garson, za ním aj Diana, a Garson uchytil ešte celkom teplý kúcheň!“
   </p>
   <p>
    „To je veru nie dobre, lebo im to môže zaškodiť, treba poslať po doktora Fritza.“
   </p>
   <p>
    Pani v prvej chvíli nevedela, čo má na to povedať, či sa hnevať, či smiať. Veď tu pán
         neľutuje ju, ani škodu, ale sa stará o psov! A preto pristúpila k pohovke, spustila sa na
         ňu a siahla po tabačnici. Našim dámam sa to istotne vidí čudné, ale či si niektorá slečinka
         vezme do úst cigaretu, alebo pchá do nosa tabak, to asi na jedno vyjde. V ten čas šnupal
         celý svet, dnes zasa celý svet fajčí. Vlastne i jedno i druhé je proti prírode a nemalo by
         byť. Jedno i druhé ponižuje ženskú. Na výhovorku šnupania sa môže aspoň uviesť, že ho
         lekári schvaľovali a radili proti boleniu hlavy. Tak nielen samy dámy boli na príčine tomu
         zlozvyku, ale mali ho na svedomí sami páni fyzikusi, ktorí bolenie hlavy, takzvanú migrénu,
         nevedeli liečiť prirodzenejším spôsobom, ako pchaním španielskeho tabaku do nosa, ktorý
         potom tuhým kýchaním dáva najavo svoj protest proti tomuto násiliu.
   </p>
   <p>
    A práve tento protest mal byť dôkazom o osožnej sile tabaku, lebo kýchanie je znakom
         navracajúceho sa zdravia. A v taký čas sa ozvalo z viacej strán želanie „helfgott“, alebo
         len „na zdravie vinšujem“.
   </p>
   <p>
    Po podobnej šťastne vykonanej operácii povie pani:
   </p>
   <p>
    „Ďurika ešte neprišiel?“
   </p>
   <p>
    „Ako vidíš, nie,“ odpovedal pán a čítal ďalej. Zvedavý bol, čo Deák, ako postupuje ten
         slávny štátnik, v ktorom Maďari skladali svoje nádeje a nesklamali sa v ňom.
   </p>
   <p>
    Pani vzdychla. Ona keď nemala starosti, privolala si ich. A zväčša sa strachovala o
         svojho miláčika, vždy v obave, či sa mu niečo neprihodilo, či si niekde neublížil, alebo či
         ho nestihla iná nehoda.
   </p>
   <p>
    Ale nateraz jej miláčik prišiel zdravý a čerstvý domov. Jeho hrdý, elegantný krok bolo
         počuť z prednej izby a hneď potom aj vkročil k rodičom, pozdraviť sa. Ďurko bol pekný
         mladík; jeho postava, pohyby, reč i spôsob myslenia a cítenia všetko bolo vycibrené,
         panské. Žiaľ, pritom mal aj panské chyby, ktoré ho neskoršie priviedli na kraj záhuby.
   </p>
   <p>
    Matka s neskonalou nežnosťou privítala svojho jedináčika. A on takisto nežne pobozkal
         jej ruku a čelo a opýtal sa, ako spala a či sa necíti zle.
   </p>
   <p>
    Konverzačná reč medzi rodičmi a synom bola maďarská, hoci pani túto reč úplne
         neovládala. Cítila a myslela rečou nemeckou, ako bola vychovávaná doma. Po slovensky vedela
         dokonale.
   </p>
   <p>
    Ale vtedy si maďarská reč podmaňovala už aj rodiny. Mnohí rodičia v bludnej mienke, že
         keď si synov a dcéry vychovajú v maďarskom duchu, pripravia im šťastnejšiu budúcnosť a
         dostane sa im výhod, aké sú len pre vybraných hazafíkov odložené, prinášali ťažké obete na
         svojom presvedčení a odcudzovali seba i svoje deti národu, z ktorého pošli.
   </p>
   <p>
    Sotva sa Ďurko prihovoril ešte aj otcovi, v prednej izbe strhol sa šum a zvuk viacerých
         hlasov a dnu vbehla, s náhlivosťou u nej neobvyklou, Nánka.
   </p>
   <p>
    „Pani barónka idú!“ zvolala v nevídanom rozrušení ducha; bolo na nej vidieť, ako bojuje
         i teraz tá naučená odmeranosť proti spechu; a sotva to dopovedala, hneď aj brala teraz už
         na pánovom pleci driemajúceho kocúra. Kocúr, takto drsne vyrušený zo sladkého sna, driapal
         a vzpieral sa násilnému únosu, ale ako slabší, musel sa poddať. Všetci prítomní uznali, že
         Nánkin zákrok je správny, keďže každý dobre vedel, že keď pani barónka mačku alebo vôbec,
         čo je mačacieho rodu, uvidela, upadla do mdloby. Túto slabosť poznali v tomto dome všetci,
         preto kde aká mačka bola, každú chytili a zatvorili.
   </p>
   <p>
    Pánu podžupanovi tiež nebolo po vôli, že si tak krátko pohovel v tichosti osamote.
         Potichu čosi povedal, čo znelo, akoby o starých babách, ale len potichu. Zdvihol sa,
         odniesol čibuk do prvej izby a šiel privítať vzácneho hosťa. S ním šla aj pani a mladý pán.
         V prvej izbe neďaleko pece stál malý, ale starý človiečik v sivom ošúchanom obleku. Jeho
         drobná tvárička bola síce poriadne oholená, ale samé drobulinké vrásky. Na hlave mal
         prepodivný účes: veľká plešina celého temena bola zatiahnutá dlhými vlasmi, ktoré narástli
         kdesi za ušami a navrch hlavy mal vlasy zakrútené, aby sa držali spolu. Farské deti často o
         tom hútali, ako si to tam tak zakrútil, ale o tom len medzi sebou uvažovali, opýtať sa
         neodvážili. Len o niekoľko rokov neskoršie Adelkin chlapček vyrukoval s otázkou: „A ty čo
         tam máš za túdeltu (kúdelku)?“
   </p>
   <p>
    Tento človiečik bol Ponický, vyučený a bývalý apatekár, teraz „faktotum“ panského domu.
    <sup>
     [
     <a class="footnote" href="#ftn.id2580745" name="id2580745">
      13
     </a>
     ]
    </sup>
    Keby sme mali udržať porovnanie panského domu s panovníckym dvorom, nuž mohlo
         by sa uviesť, že i také malé panské dvory majú svojich dvorných bláznov a šašov. Ponický
         síce nebol ani veselý, ani vtipný, ale neraz slúžil za terč viac-menej vtipných žartov a
         smiechov. Mal isté zásluhy, ale jeho najväčšou zásluhou bolo, že bol bratom domáceho
         učiteľa, ktorý vychovával ešte pána podžupana a jeho sestričku Zuziku, teraz už ovdovenú
         Vattayčku. Z vďačnosti chcela platthyovská rodina vyvoliť domáceho učiteľa za miestneho
         farára, ale ľud si jednohlasne vyvolil terajšieho kňaza a odvtedy sa datovala istá
         chladnosť medzi apíkom a platthyovskou famíliou.
   </p>
   <p>
    Ponický stál na svojom obvyklom mieste a pozeral na pánov, akoby im chcel z očí vyčítať,
         čo má teraz robiť. Vyrozumel, že ísť v ústrety pani barónke a pomáhať nosiť plédy, šatky,
         paraplety, vankúšiky a bajtlíky…
   </p>
   <p>
    Na dvore pred kamennými schodmi stál už koč a vedľa neho barónkina komorná Zuzetta
         (alias Zuzika z Kráľovej) a Nánka, ktorá idúcky v náhlivosti hodila kocúra do svojej
         izbičky a zamkla ho.
   </p>
   <p>
    Obe „frajcimerky“ pomáhali panej z koča a viedli ju hore schodmi do predsiene. Tam stála
         celá rodina a pani veľkomožná vítala s veľkým napätím pľúc, lebo pani barónka bola hluchá.
         Vôbec, ako táto dáma vkročila do domu, ozýval sa krik, šum a vrava, akoby najmenej dvanásti
         boli prišli.
   </p>
   <p>
    „Ako sa máš, meine liebe, teuere Libi?“
    <sup>
     [
     <a class="footnote" href="#ftn.id2580824" name="id2580824">
      14
     </a>
     ]
    </sup>
    spytovala sa pani barónka. Po maďarsky nevedela a po nemecky tak
         bystricko-radvansky.
   </p>
   <p>
    „Kistihand, tantika, dobre!“
    <sup>
     [
     <a class="footnote" href="#ftn.id2580842" name="id2580842">
      15
     </a>
     ]
    </sup>
    kričala pani Libória.
   </p>
   <p>
    „Ako hrach pri ceste,“ doložil pán, tiež kričiac. On nemčinu nenávidel tak ako aj
         Nemcov, lebo držal sa hesla všetkých vtedajších Maďarov a maďarónov: „Jaj, de huncút a német…“
    <sup>
     [
     <a class="footnote" href="#ftn.id2580861" name="id2580861">
      16
     </a>
     ]
    </sup>
   </p>
   <p>
    „Či im nebolo veľmi horúce?“ spytuje sa zasa pani. Ale pani barónka nepočuje a spytuje
         sa:
   </p>
   <p>
    „Wast sagst du, meine liebe?“
    <sup>
     [
     <a class="footnote" href="#ftn.id2580881" name="id2580881">
      17
     </a>
     ]
    </sup>
   </p>
   <p>
    „Či nám nebolo hajs,“ tlmočí z druhej strany do ucha smelá komorná.
   </p>
   <p>
    „Heiss, ach, heiss, ale i staubig, schreklich!“
    <sup>
     [
     <a class="footnote" href="#ftn.id2580901" name="id2580901">
      18
     </a>
     ]
    </sup>
   </p>
   <p>
    „A Antal? Nepríde?“ dozvedá sa pán podžupan a vedie pani barónku do hosťovskej, čiže
         tagcimry.
   </p>
   <p>
    „Antal? Dank für die Nachfrage je zdravý, dá všetko dobre vinšovať a allerseits pozdravovať.“
    <sup>
     [
     <a class="footnote" href="#ftn.id2580924" name="id2580924">
      19
     </a>
     ]
    </sup>
   </p>
   <p>
    Pri tých slovách zastala, obzrela sa na všetkých, aby dokázala, že ten pozdrav platí
         naozaj všetkým. Zazrela Ďurka a vykríkla:
   </p>
   <p>
    „Ale, schau nur den jungen Ďuri! Chlap ako jedľa, wie eine Tanne, na môj veru, zum Verlieben!“
    <sup>
     [
     <a class="footnote" href="#ftn.id2580949" name="id2580949">
      20
     </a>
     ]
    </sup>
    Pri tých slovách schytila milého Ďurka a bozkala ho na obe líca.
   </p>
   <p>
    Zuzetta pošepla Nánke:
   </p>
   <p>
    „Či pozatvárali mačky?“
   </p>
   <p>
    „Kocúra som zatvorila, ale o tých v kuchyni neviem, či ich už pochytali,“ odpovedala
         Nánka.
   </p>
   <p>
    „Jaj, prosím ich, frajle Náni, nech ich dajú pozatvárať, lebo ak niektorá príde
         osvietenej panej pred oči, sú naraz bez seba a môžu vedieť, že potom len my dve budeme mať
         trápenie s nimi,“ povedala a šla za paňou.
   </p>
   <p>
    Nánka kývla hlavou a ustarostená sa ponáhľala do svojej izby, aby preniesla Macka do
         bezpečnejšieho väzenia a potom sa začne všeobecný pohon na všetky mačky domu a vo dvore.
   </p>
   <p>
    Ale, ó, hrôza! V Nánkinej izbičke bol oblok otvorený a Macko, nenaučený trpieť, aby
         niekto obmedzoval jeho osobnú slobodu, vyskočil na oblok a odtiaľ vo chvíli, ako Nánka
         otvorila, skočil na dvor; ani hodná výška ho od toho smelého skoku neodstrašila. A teraz,
         hej, teraz nech sa pokúsi, kto chce, takého ubehlíka chytiť!
   </p>
   <p>
    Nánka zalomila rukami a bežala dolu za ním, ale on už bol v prednej záhrade a ani
         najsladší hlások, akým ho Nánka volala, nemal na jeho zatvrdnuté mačacie srdce účinok. S
         ťažkým srdcom a ešte ťažšími obavami sa Nánka vrátila do domu, kde ju budú potrebovať. Idúc
         nazrela do kuchyne, kde bolo vela krútňavy a práce a naložila, aby všetky mačky
         pozatvárali, ale hlavne, aby striehli na kocúra a keď bude možné, aby ho aj chytili. To
         isté naložila i hajdúchovi a Ponickému, ktorý sa mohol pochváliť, že okrem k pánovi, Macko
         má k nemu najväčšiu dôveru. A tak Nánka utíšila svoje svedomie a šla pozrieť, či dámy
         nepotrebujú jej službu. Potrebovali, lebo pani barónka sa preobliekala a čerstvou vodou si
         opláchla tvár a ruky.
   </p>
   <p>
    Potom sa usadila do hosťovskej. To bola pekná izba, dnes by ju pomenovali salónom. Tu
         bolo naukladaných pekných vecí, aké sa len v starých panských domoch skrývajú. Najmä dva
         obrazy upútali svojou originalitou. Viseli oproti sebe, takže keby tí, čo na nich boli
         zvečnení, ožili, hľadeli by si tvárou v tvár. Ale v tom prípade neboli by to ani oni a
         neboli by tým, čím sú tu, totiž milencami, z nešťastnej lásky pošlými z rozumu. Kto tieto
         obrazy videl, dlho nemohol zabudnúť čierne oči dámy, ktorá držiac kŕčovite práve dočítaný
         list, hľadí s výrazom veľkého žiaľu a zúfalstva dolu z pozláteného rámu. Ale nevidí nikoho
         a nič, ju už okrem jej veľkej, neskrotnej túžby po predmete vášnivej ľúbosti nezaujíma nič.
         Keď sa deti z fary niekedy ta dostali, to najviac vtedy, keď Nánka riadila, a zahľadeli sa
         na pána tiež tak zúfalého, ale najmä na paniu s jej dlhými čiernymi rozpustenými vlasmi a
         tmavým obočím, Nánka len toľko poznamenala: „Tí sa veľmi milovali a nemohli sa vziať.“ To
         bolo práve dosť pre živú fantáziu malého dievčatka.
   </p>
   <p>
    Ale bol tu ešte jeden obraz. Visel v paninej izbe nad jej stolíkom, kde písavala listy.
         Tu bol namaľovaný akýsi učenec s trojrohým klobúkom na hlave; tento pán držal v jednej ruke
         akési písmo, v druhej sviečku a bol asi taký zabratý do zaujímavého obsahu listiny, že
         nezbadal, ako mu strieška klobúka zapálená od sviečky horí. I tento obraz zobudil zvedavosť
         malých detí. Kedy sa zbadá? A či mu vlasy nezhoria? Či sa nepopálil? Ale spytovať sa na tom
         mieste prísne vychované deti sa neodvážili.
   </p>
   <p>
    Pred samým obedom prišli Ďurkom spomínaní hostia z Terbeľoviec. Teraz prišli len páni:
         panej brat Július Benický, jeho synovia Arpád a Géza a domáci učiteľ. Ešte pred obedom, u
         pánov obedúvalo sa o druhej popoludní, museli ísť mladí páni spolu s pánom otcom k starej
         pani Benickej, akožto k matke a starej matke. Ale mladí páni pri tej príležitosti stačili
         vybehnúť na hradskú a hvízdať. To bolo znamenie pre farských šuhajcov, ktoré oni prijali s
         porozumením. Šándor zdvihol hlavu a počúval. Na fare už boli po obede, a keď sa predniesla
         krátka modlitba, keď sa každý poďakoval za prijaté dary, mladšie deti vybehli ako víchor,
         starší už vážnejším spechom pred faru. Samko a s ním aj Paľko sa zvítali s vrstovníkom
         Arpádom, Šándor s Gézom.
   </p>
   <p>
    „Szervusztok, fiúk,“
    <sup>
     [
     <a class="footnote" href="#ftn.id2581125" name="id2581125">
      21
     </a>
     ]
    </sup>
    zakričal tento nezmyselný, ale bežný pozdrav Géza, matkin miláčik, silne
         nachýlený k ľahkomyseľnosti a lumpáctvu, hoci bol ešte veľmi mladý.
   </p>
   <p>
    „Szervusz, Šamukám!“ zvolal Arpád, opravdivý potomok svojich slovanských predkov.
         Modrooký, štíhly, s veľkým ohnutým nosom a úprimným, otvoreným výrazom tváre. Géza bol
         počerný, mal celkom iné črty, podobal sa na matku. Pridružil sa aj Paľko a Ďurko, bolo im
         veselo, lenže nie dlho, lebo hajdúch prišiel zavolať mladých pánov na obed.
   </p>
   <p>
    Popoludní zišli sa kamaráti zasa a to v panskom dome. Chceli mať aj páni z nich svoj
         pôžitok, lebo boli priateľmi veselej mládeže. Najmä Benický mal rád týchto slovenských
         šuhajov a rád by ich bol pritiahol do svojho tábora.
   </p>
   <p>
    Ta prišli aj niektoré dámy na obligátnu kávičku. Medzi nimi bola dobrá, ale tak trošku
         už smiešna starenka, vdova po istom chudobnom úradníčkovi, ale že bola zemianka, mala
         prístup k pani veľkomožnej. Táto drobná pani mala veľkú slabosť, že rada pila kávičku a
         nikdy jej nebola dosť jedna šáločka.
   </p>
   <p>
    Pri olovrante sedeli aj páni; oni nepili kávu, najviac ak čiernu, ale mali víno,
         zákusky, vždy však boli v taký čas aj nové zemiaky s čerstvým maslom a bryndzou, ktorá v
         malých pôvodných geletkách bola vždy na stole. Toto bola pre domáceho pána delikatesa,
         okrem toho ešte bryndzové halušky na obed svedčili, že tento pán bol pôvodom opravdivý,
         írečitý slovenský zeman. Možno niektorý sem zavítavší maďarský pán si i zavtipkoval: „Jaj,
         szegény tót legény, mindig krumplit zabálni“.
    <sup>
     [
     <a class="footnote" href="#ftn.id2581197" name="id2581197">
      22
     </a>
     ]
    </sup>
    Ale toto slovo nemenilo na veci, ani na jedlopise. Na panskom stole bolo dosť
         aj inšieho, krásne ovocie, počnúc od hôrnych jahôd, hrušky, slivy, až po hrozno a mandle z
         terbeľovských viníc. Potom pečiva a koláčov; a tak si každý pochutnával, na čom chcel.
   </p>
   <p>
    Rozhovor sa viedol až v štyroch rečiach, lebo páni ešte nezabudli po latinsky, najmä s
         Ponickým, ktorý nevedel po maďarsky, potom pokračoval kvôli chlapcom po maďarsky a končil
         po slovensky, panie však ostávali pri svojej bystrickej nemčine.
   </p>
   <p>
    Pani veľkomožná sedela za vrchstolom, sprava pani barónka, zľava Szillašička a tak
         ostatné, potom páni. Na konci stola mladí páni a ich kamaráti z fary. Najposlednejšie
         miesto zaujal, pravdaže, Ponický.
   </p>
   <p>
    Pani barónka si všimla každého a o každom chcela vedieť, kto je, čo je, a Paľko i Samko
         sa jej museli osobitne predstaviť, lebo sa jej pre svoju milú skromnosť a slušné mravy
         pozdávali.
   </p>
   <p>
    „Meiner treu,
    <sup>
     [
     <a class="footnote" href="#ftn.id2581258" name="id2581258">
      23
     </a>
     ]
    </sup>
    poriadni to študenti,“ poznamenala pred paňou a pokračovala: „Die geistliche
         Frau musí mať eine wirkliche Freude. Aj Antal už spomínal den jungen Mann, že má Zukunft,
         wenn er vernünftig ist.“
    <sup>
     [
     <a class="footnote" href="#ftn.id2581275" name="id2581275">
      24
     </a>
     ]
    </sup>
    To platilo na Samka, ktorého pán hlavný župan nahováral, aby sa pridal k nim,
         že časom bude — ministrom.
   </p>
   <p>
    Pred domácu paniu Nánka postavila veľkú tácňu a na tácni rajničky z jemného porcelánu v
         podobe malých šaflíčkov. A v nich bola smotana. V konvičkách tuhá voňavá káva. Pani
         veľkomožná kládla striebornými klieštikami cukor do šáločiek, dopoly naliala čiernej kávy,
         doplnila smotanou a podávala bližšie sediacim paniam. Nánka pri tom pomáhala, podávala
         košíček s koláčom. A tu pani Szillášička odchlipla trošku a podala panej: „Bitte Euer
         Gnaden, es ist mir ču žuss,“
    <sup>
     [
     <a class="footnote" href="#ftn.id2581310" name="id2581310">
      25
     </a>
     ]
    </sup>
    lebo trošku šušlala. Pani ochotne doliala kávou dovrchu a podala tejto
         milovníčke kávy. Ona zas odchlípla a podala naspäť s prosbou: „Es išt mir ču štark.“
    <sup>
     [
     <a class="footnote" href="#ftn.id2581329" name="id2581329">
      26
     </a>
     ]
    </sup>
    Teraz doliala pani smotany a pridala cukru a táto procedúra sa opakovala
         dovtedy, kým sa rajničky nevyprázdnili. Mladý Ďurko si rád spravil žartík, kde mohol a rád
         sa zasmial na hotovom. Vychytil na tej trošku smiešnej starkej, že keď spomínala svojich
         synov, vždy povedala „meine Šéne“ (meine Söhne). Všeličo sa ešte o nej rozprávalo, ale to
         už prichodí do zabudnutia, ako všetko na svete.
   </p>
   <p>
    Našich šuhajcov vtiahli páni do rozhovoru a tešili sa z ich dobrého učenia a slušného
         správania. Terbeľovský pán s úľubou pozeral na Samka a viac ráz si vzdychol: „Nič inšie si
         nežiadam, len aby si aj moji synovia osvojili zásady Samkove a Paľkove. A preto by som bol
         rád, keby im ostali priateľmi.“ Oni im ostali priateľmi, ale mladí páni nešli s nimi; ich
         cesty sa rozchádzali, len kedy-tedy ešte na čas sa križovali. Arpád urobil kariéru, ale
         potom žil viac osamotený, neoženil sa, lebo tú, ktorú ľúbil, nedovolili mu vziať si za
         ženu, že nebola zemianskeho rodu, inú však nechcel.
   </p>
   <p>
    A Géza sa ponáhľal rýchlym tempom žiť a umrel sotva dvadsaťtriročný kdesi v Taliansku.
   </p>
   <p>
    Neprešiel ani tento olovrant, aby si Ďurko nebol dovolil žartík s „Ponickým báčim.“
         Ponúkli aj jeho jahodami. Bola to už v ten čas veľká vzácnosť, nazbierali ich kdesi v
         hriňovských horách. To bolo Ponického najmilšie ovocie, i nabral si hodnú hŕbku, veď bol
         posledný. Čakal len na cukrovničku, že si ich osladí, keď Ďurkovi prišlo na um poslať ho po
         čosi do predsiene. Ponický poslušne šiel vyplniť rozkaz mladého pána a tu tento nezbedník
         nasypal na na jahody soli a ešte ich pomiešal. Starík prišiel, odovzdal prinesenú vec,
         sadol si, okúsil jahody a odpľul. „Ah, ah,“ zastenal pritom a zmraštil už i tak dosť
         zmraštenú tváričku. Mladí terbeľovskí páni sa veselo zasmiali, Šuška poľutoval staríka a
         Samko vzal čistý tanierik, nabral jahôd, posypal cukrom a dal pozor, aby ich starík mohol
         pokojne užiť.
   </p>
   <p>
    „Chlapci!“ zvolal do toho pán vicišpán, „či viete rázsošky preskakovať? Pôjdeme do
         záhrady, nakladieme ohňa a pritom ukážete, čo viete!“
   </p>
   <p>
    Pani barónka čosi dopočula, i z posunkov zbadala, že sa má čosi robiť. A chcela vedieť,
         čo to bude. Museli jej to hodne nahlas vysvetliť. Zavolala si Paľka k sebe a blahosklonným
         tónom sa ho spýtala, či vie dobre rázsošky preskakovať.
   </p>
   <p>
    Paľko vyrozumel, že sa s pani barónkou zhovárajú po nemecky, chcel teda aj on uplatniť
         svoju nemčinu, a keďže zbadal aj to, že je pani barónka hluchá, zakričal:
   </p>
   <p>
    „Oh, ja, ich bin ein guter Skocker!“ Tieto slová už počula nielen pani barónka, ale
         všetci. Pánu veľkomožnému temer vypadol čibuk z úst, pánu Benickému vstúpili od smiechu
         slzy do očú a úbohému Ponickému zabehla ostatná jahôdka, i pochytilo ho kašlanie. A aby sa
         páni nehoršili nad jeho zadŕhaním, ponáhľal sa von. Ale, beda, ako otvoril dvere, tu vbehol
         do izby obávaný Macko a skokom rovno na stôl k svojmu pánovi. V tej chvíli zaznel
         srdcelomný výkrik, za ním druhý, a pani barónka omdlievajúc klesala zo stoličky, ale na
         šťastie na tú stranu, kde stála jej Zuzetta, a Nánka bola tiež poruke. Panie sa preľakli,
         páni nemilo vyrušení sa odporúčali a chlapci boli radi, keď už mali izbu za sebou.
   </p>
   <p>
    Pani barónku odniesli do hosťovskej izby, zbavili tesných šiat a krinolíny a kriesili.
         Prišiel aj pán doktor, ale už práve, keď bolo po všetkom. Pani barónka mala ešte slabý
         záchvat hysterického plaču, ale o chvíľu aj to pominulo. A páni sa nedali vyrušiť zo
         zábavy. Prišli aj druhí tamojší páni, a tak sa zabávali, kým len noc neroztiahla po kraji
         svoje tmavé závoje.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2580745" name="ftn.id2580745">
        13
       </a>
       ]
      </sup>
      <span class="emphasis">
       <em>
        … teraz „faktotum“ panského domu
       </em>
      </span>
      — tu vo význame „človek pre
               všetko“.
     </p>
    </div>
    <div class="footnote">
     <p>
      <sup>
       [
       <a class="para" href="#id2580824" name="ftn.id2580824">
        14
       </a>
       ]
      </sup>
      <span class="emphasis">
       <em>
        „Ako sa máš, meine liebe, teuere Libi?“
       </em>
      </span>
      — (nem.) „Ako sa máš,
               moja milá, drahá Libi?“
     </p>
    </div>
    <div class="footnote">
     <p>
      <sup>
       [
       <a class="para" href="#id2580842" name="ftn.id2580842">
        15
       </a>
       ]
      </sup>
      <span class="emphasis">
       <em>
        „Kistihand, tantika, dobre!“
       </em>
      </span>
      — (nem. skomolene) „Ruky
               bozkávam, tetuška, dobre.“
     </p>
    </div>
    <div class="footnote">
     <p>
      <sup>
       [
       <a class="para" href="#id2580861" name="ftn.id2580861">
        16
       </a>
       ]
      </sup>
      <span class="emphasis">
       <em>
        „Jaj, de huncút a német…“
       </em>
      </span>
      — (maď.) „Jaj, ale je Nemec
               huncút…“
     </p>
    </div>
    <div class="footnote">
     <p>
      <sup>
       [
       <a class="para" href="#id2580881" name="ftn.id2580881">
        17
       </a>
       ]
      </sup>
      <span class="emphasis">
       <em>
        „Was sagst du, meine liebe?“
       </em>
      </span>
      — (nem.) „Čo vravíš, moja
            milá?“
     </p>
    </div>
    <div class="footnote">
     <p>
      <sup>
       [
       <a class="para" href="#id2580901" name="ftn.id2580901">
        18
       </a>
       ]
      </sup>
      <span class="emphasis">
       <em>
        „Heiss, ach heiss, ale i staubig, schreklich!“
       </em>
      </span>
      — (nem.)
               „Horúco, ach horúco, ale i prašno až strach!“
     </p>
    </div>
    <div class="footnote">
     <p>
      <sup>
       [
       <a class="para" href="#id2580924" name="ftn.id2580924">
        19
       </a>
       ]
      </sup>
      <span class="emphasis">
       <em>
        „Antal? Dank für die Nachfrage, je zdravý…“
       </em>
      </span>
      — (nem.) „Antal?
               Ďakujem za opýtanie, je zdravý…“
     </p>
    </div>
    <div class="footnote">
     <p>
      <sup>
       [
       <a class="para" href="#id2580949" name="ftn.id2580949">
        20
       </a>
       ]
      </sup>
      <span class="emphasis">
       <em>
        „Ale, schau nur den jungen Ďuri!… zum Verlieben!“
       </em>
      </span>
      — (nem.)
               „Ale, len pozrime, mladý Ďuri!… na zamilovanie.“
     </p>
    </div>
    <div class="footnote">
     <p>
      <sup>
       [
       <a class="para" href="#id2581125" name="ftn.id2581125">
        21
       </a>
       ]
      </sup>
      <span class="emphasis">
       <em>
        „Szervusztok, fiúk“
       </em>
      </span>
      — (maď.) „Servus, chlapci“.
     </p>
    </div>
    <div class="footnote">
     <p>
      <sup>
       [
       <a class="para" href="#id2581197" name="ftn.id2581197">
        22
       </a>
       ]
      </sup>
      <span class="emphasis">
       <em>
        „Jaj, szegény tót legeny, mindig krumplit zabálni“
       </em>
      </span>
      — (maď.)
               „Jaj, chudák slovenský mládenec, vždy (musí) len krumple žrať.“
     </p>
    </div>
    <div class="footnote">
     <p>
      <sup>
       [
       <a class="para" href="#id2581258" name="ftn.id2581258">
        23
       </a>
       ]
      </sup>
      <span class="emphasis">
       <em>
        „Meiner treu…“
       </em>
      </span>
      — (nem.) „Môj milý…“
     </p>
    </div>
    <div class="footnote">
     <p>
      <sup>
       [
       <a class="para" href="#id2581275" name="ftn.id2581275">
        24
       </a>
       ]
      </sup>
      <span class="emphasis">
       <em>
        „Die geistliche Frau musí mať eine wirkliche Freude. Aj Antal už
                  spomínal deň jungen Mann, že má Zukunft, wenn er vernünftig ist.“
       </em>
      </span>
      —
               (nem.-slov.) Duchovná pani musí mať skutočnú radosť. Aj Antal už spomínal mladého
               muža, že má budúcnosť, ak bude rozumný.“
     </p>
    </div>
    <div class="footnote">
     <p>
      <sup>
       [
       <a class="para" href="#id2581310" name="ftn.id2581310">
        25
       </a>
       ]
      </sup>
      <span class="emphasis">
       <em>
        „Bitte, Euer Gnäden, es ist mir ču žuss,“
       </em>
      </span>
      — (nem., správne zu
               süss) Prosím, Vaša Milosť, je mi to prisladké“.
     </p>
    </div>
    <div class="footnote">
     <p>
      <sup>
       [
       <a class="para" href="#id2581329" name="ftn.id2581329">
        26
       </a>
       ]
      </sup>
      <span class="emphasis">
       <em>
        „Es ist mir ču štark.“
       </em>
      </span>
      — (nem., správne zu stark) „To mi je
               prisilné.“
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2581489">
       </a>
       Paľkove študijné cesty
      </h2>
     </div>
    </div>
   </div>
   <p>
   </p>
   <p>
   </p>
   <p>
    Na svojich cestách (potulkami to nemôžeme nazvať), krajom jemu ešte neznámym, rovinami
         južného a vŕškami horného Novohradu a Gemera skúsil náš suplikant mnoho, ale viac dobrého,
         než zlého. Jeho tichá, skromná povaha mu bránila, aby sa zaplietol do rozličných
         dobrodružstiev, alebo aby ich práve vyhľadával, ktoré lákajú mladých ľudí a sú pritom
         nanajvýš nebezpečné.
   </p>
   <p>
    V týchto župách našiel viacerých priaznivcov štiavnického lýcea, lebo z týchto strán
         radi dávali rodičia svojich synov do povestných štiavnických škôl. Na slovenských farách,
         najmä na tých v zákutí hôr učupených bývajúci farári vďačne prijali a uhostili suplikantov.
         A ešte ak farár bol národovec a poznal smutnú históriu starého Šušku, Paľkovi bolo tak
         dobre, akoby sa bol dostal do rodného domu. Tu sa mu dostalo láskavého prijatia, uhostenia,
         odpočinku a tu sa dobrá pani matka postarala aj o šaty a bielizeň. Vôbec vtedy ešte
         suplikantov milo prijímali a páni farári ich neposielali na noc ku kurátorovi alebo ku
         kostolníkovi. Neskoršie sa už častejšie stávalo, že mestský pán farár nepustil suplikanta
         ani do svojej izby, ale kuchárke rozkázal, aby mu v kuchyni dala obed. A dosť často sa
         prihodilo, že pred samým večerom došlého, unaveného suplikanta poslali ešte o jednu, asi
         hodinu vzdialenú dedinu ďalej, lebo na fare síce majú salón i hosťovskú izbu, ale posteľ
         pre suplikanta nemajú.
   </p>
   <p>
    Ale zato vtedy ešte bola možná tá veselá príhoda, že po dobrej večeri suplikant vstal od
         stola, vystrel sa v celej svojej výške a povedal: „Pán farár, zapáľme si!“
   </p>
   <p>
    Alebo keď zavítal na faru, kde bolo plno hostí a domáce ženské sa radili, kde koho
         uložia, aby sa každému dostalo slušného lôžka, pristúpil suplikant a rečie: „Ja by som
         prosil posteľ!“
   </p>
   <p>
    Bolo to už neskoršie, keď istého leta ako už dospelejší putoval Paľko ako suplikant po
         krásnom Liptove. Vtedy už tam bola Adelka vydatá za Jankom Čajakom, evanjelickým farárom vo
         Svätom Jáne. Učiteľom vtedy tam bol náš starý známy Ján Klimo. Jeho pani Eufrozína bola
         mamičkina sestra. Vo Svätom Jáne, v sídle vtedy ešte slávnej panskej rodiny svätojánskych
         (Szent-Iványi), strávil Paľko niekoľko milých a príjemných, ba šťastných dní. Adelkin muž,
         peknoduchý básnik Janko Čajak, bol vtedy ešte mladý, pekný človek a veľmi príjemný,
         duchaplný spoločník. Paľka prijal vrelo ako rodného brata a všemožne sa usiloval spríjemniť
         mu pobyt v Liptove; predovšetkým, aby sa i suplikantská knižočka obohatila vzácnymi
         podpismi a ešte vzácnejšími milodarmi na štiavnické lýceum.
   </p>
   <p>
    Pre svoj pádny vtip, ktorý, keď bolo treba, prešiel aj do ostrej satiry, pritom aj pre
         svoj elegantný zovňajšok a uhladené mravy Čajak bol vo všetkých kaštieľoch (ale i medzi
         ľudom) obľúbený, vďačne videný i v salónoch pekných veľkomožných dám. A zúčastnil sa na
         nejednej vychádzke alebo výprave s veselými pánmi.
   </p>
   <p>
    Paľko Šuška videl zo samého Svätého Jána, ale aj z okolia, velebné Tatry v celej
         veľkolepej kráse a nemohol sa dosť na ne vynadívať a naobdivovať sa ich; videl ich
         zachmúrené, videl ich, akoby si závojmi oblakov zakrývali svoje ešte aj v lete časom biele,
         skvúce temená, a videl i ako sa ich nádherné siluety odrážajú od hlbokého, belasého neba.
         Naučil sa rozpoznať jednotlivé štíty a končiare; tam, hľa, ďalej, hrdý Gerlach i Lomnický
         končiar a tu, ako na dosah ruky, náš Kriváň, ten Kriváň, o ktorom sa spieva: „Hej, pod
         Kriváňom, tam je krásny svet.“
   </p>
   <p>
    Nie div, že zatúžil vyliezť na Kriváň.
   </p>
   <p>
    Čajak zbadal mladíkovu túžbu a umienil si zverbovať niekoľko pánov na vychádzku na
         Kriváň.
   </p>
   <p>
    Takáto kompánia sa ľahko zvolala. Podobné partie sa vždy veľmi vďačne podujímali. Čajak
         bol akoby dušou spoločnosti; bol síce už vtedy napadnutý pľúcnym neduhom, ale, ako sa i on
         i jeho okolie tešili, nebolo to také zlé, a preto, kde bolo treba dobrého spoločníka, najmä
         na Kriváň, nikdy sa neodtiahol.
   </p>
   <p>
    Bolo to pekného júlového rána, keď neveľká družina vystupovala chodníkmi, pirťami a
         zráznymi úžľabinami hore ku Kriváňu. Pre Paľka to bola chvíľa veľkého vzrušenia a dosiaľ
         neznámeho pôžitku.
   </p>
   <p>
    Deň sa už zavčasu začínal sparou, a dalo sa očakávať, že okolo poludnia príde búrka. Ale
         výletníci, zväčša už otužení turisti, nedali sa odstrašiť ani sparou, ani únavou, ktorá sa,
         čím ďalej stúpali, tým citlivejšie hlásila.
   </p>
   <p>
    A konečne pri krásnom počasí a v dobrej nálade, asi napoludnie, vystúpili na vrchol
         Kriváňa.
   </p>
   <p>
    Vydýchli a zastali. Mimovoľne zatíchli, lebo im čosi kázalo pomlčať a obdivovať.
   </p>
   <p>
    Tu vládne tichosť, večné, velebné mlčanie. Odnikiaľ nepríde sem ľudský hlas, ani zvuky
         pošlé z ľudského života. Nič zemského nezavadí o ucho človeka. Zato tým viac má čo
         obdivovať oko. Všade dookola bola rozmanitá, nádherná krása, ktorú ľudská reč temer ani
         vysloviť nemôže. Hlboké útesy brál a väčšie-menšie hrebene podriadených končiarov, temné,
         tmavé hory i hlboké stráne, porastené len kosodrevinou, hlboké doliny, grúne a zelené
         stráne. A ďalej vidieť aj ľudské obydlia, mestá, dediny, horárne, salaše a košiare s
         ovcami. Pred kolibou bača so svojimi valachmi, hľa, aj chlpatého Dunča rozoznať, ale
         odtiaľto, všetko také malé, liliputánske, ako rozostavené hračky dieťaťa…
   </p>
   <p>
    Na jednom grúni belelo sa čosi, aj sa hýbalo, a niekoľkí z výletníkov sa škriepili, čo
         je tam vlastne? Jeden povedal, že hus, bolo to biele a dosť malé, druhý, čo bol ozbrojený
         ďalekohľadom, tvrdil, že krava. Škriepili sa, a nakoniec zavolali slúžika, ktorý pánom
         niesol batožinu, aby povedal, čo je na tom grúni? Parobček sa postavil, rukou zaclonil pred
         slncom tvár a povedal s úsmevom: „To nie je hus, ani krava, ale koza!…“
   </p>
   <p>
    Medzitým sa naši turisti poskladali, povystierali na skalnatý, neveľký priestor končiara
         a začali vyberať zásoby na obed. Pravdaže, výprava bola i dobre zásobená.
   </p>
   <p>
    Ale nie dlho sa dala vidieť utešená panoráma dookola, lebo odrazu sa zjavili sivé a
         biele mraky, váľali sa a zrážali dookola a obsadili celý komplex Kriváňa. Ale nad ním
         svietilo slnce a obloha bola jasná a belasá. Len kedy-tedy priplával odkiaľsi malý obláčik
         a i on sa spúšťal dolu a bolo vidieť, ako sa to tam všetko mieša, chundolí a zráža. Chumáče
         oblakov hustli, prevaľovali sa, a odrazu sa začali križovať blesky a tam v tých hustých
         chumáčoch zadunel hrom. A potom sa spustil dážď, ktorý bolo vidieť, keď miestami oblaky,
         akoby sa odhrnula záclona, dali nazrieť do toho víru živlov.
   </p>
   <p>
    Turisti obdivovali tento krásny, ale tu nie tak veľmi zriedkavý jav.
   </p>
   <p>
    Keď sa oblaky rozišli, ukázalo sa prekrásne divadlo zasa tam dolu, a všetko ešte krajšie
         ako vykúpané a nad tým dúha.
   </p>
   <p>
    Ale páni, ako páni naučení všade hľadať i zábavu, kým sa pobrali domov, vytiahli karty,
         taroky. Vyhrali sa dve-tri partie a Janko Čajak spravil pagat ultimo.
    <sup>
     [
     <a class="footnote" href="#ftn.id2581807" name="id2581807">
      27
     </a>
     ]
    </sup>
   </p>
   <p>
    Paľkov citlivý duch bol touto hrou nemálo zarazený a urazený. Videlo sa mu to ako
         profanizácia velebného okolia. Hlboko zamyslený potom kráčal s inými, keď zostupovali dolu
         a šťastne sa vrátili do Svätého Jána.
   </p>
   <p>
    Jeho pobyt v Liptove ostal mu navždy pamätný. Vôbec v Liptove sa mu všade dobre vodilo.
         Našiel dobrých priateľov a priaznivcov; skusoval, vzdelával sa, učil sa všade.
   </p>
   <p>
    Istého večera prišiel na Maguru a tu sa dostal do priateľského domu Kordošovcov. Dom bol
         plný hostí, neviem už, či svätili mena, možno bolo práve Gustáva alebo Júliusa a bolo tam
         milo a veselo. Paľko sa cítil ako doma. Spoločnosť bola čisto slovenská, samí slovenskí
         nadšenci, ktorí keď sa zídu, zabávajú sa tak po našsky, aby si nahradili cudzotu a
         nepriazeň, ktorá Slováka vo verejnom živote všade obklopuje. Pri oživenom rozhovore, speve
         a spoločenských hrách mládež a stárež bavila sa dlho do noci. Hostia, väčšinou zďaleka,
         ostali na noc a že v dome nebolo pre všetkých dosť miesta, pobrali sa mladí ľudia, i
         starší, čo sa chceli počítať medzi mladých, na kôlňu, kde čerstvé voňavé seno, našuchorené
         ako perina, zdalo sa volať do mäkkého lôžka.
   </p>
   <p>
    Mladíci si políhali a ešte dlho besedovali, lebo nemohli po toľkých príjemných dojmoch
         hneď zaspať. Noc bola jasná, aké bývajú začiatkom leta, ešte krátka a priezračná. Svieži
         vetrík poduchoval od hôr, za ktorými sa vypínali velebné končiare Tatier. Zdalo sa, akoby
         bola dýchala príroda, odpočívajúca, ale čakajúca zásvit nového dňa. Všetko bolo také tiché,
         že Paľko, ktorý bol dlhšie hore ako jeho druhovia, počul všetkých spolunocľažníkov pokojne
         a pravidelne dýchať.
   </p>
   <p>
    Dlho nemohol zaspať. Bol rozčúlený. Rozhovor so staršími a naslovovzatými národovcami ho
         naplnil vážnymi myšlienkami. Veď stál na prahu žitia, to, čo dosiaľ žil, bola len príprava
         na to, čo ho odteraz očakáva. Nadchnutý ideálnou láskou k svojmu ľudu, chcel sa mu posvätiť
         a dumal aj v tejto tichej noci svojej úlohe a o svojej budúcnosti. Chcel pracovať, chcel
         uplatniť svoje sily a vedomosti v službe ľudu, vychovávať a vzdelávať ešte neuvedomelý ľud,
         dvíhať ho z mravnej i hmotnej poroby na úroveň ľudskej hodnosti. Duch rojčivého mladíka
         pomocou mladíckej fantázie si kreslil plány pre budúcnosť, plány skvelé, vo veľkých
         rozmeroch. Čo všetko chce podujať a vykonať pre blaho svojho ľudu! A vedľa tých
         svetoborných plánov ozývalo sa srdce a povstala prelestná postava jeho „Mileny“, ktorú
         neskoršie odial do básnického rúcha, ale žiaľ „Milena“ nikdy nevyšla na svetlo sveta a ako
         povstala i zanikla, ako žiarivý meteor, bez hluku a šumu, kdesi v hĺbke všehomíra. Na ten
         čas mu bola ideálom k tej „Milene“ mladušká Milka, Samkova sestra, ktorá sa síce chytro
         vyvinovala, ale mysľou a ponímaním sveta bola ešte veľkým deckom, a v jej zjave bolo čosi z
         tej pritrpkej vône hôrneho kvietka.
   </p>
   <p>
    Konečne i jeho unavené telo žiadalo si odpočinok a Paľko zaspal tuho a sladko, ako spí
         mládež. Noc bola pokročila a na východe práve oproti hlavám unavených spiacich mladých ľudí
         začalo sa brieždiť. Možno ani dlho nespal, keď odrazu ho zobudilo veľké červené svetlo,
         ktoré padalo cez oblok práve na jeho tvár. Svetlo bolo také intenzívne, že ho predesilo,
         lebo nikdy nič podobné nevidel. Sadol si, jeho prvá myšlienka bola, že je to požiar a druhú
         už venoval svojmu kabátu, ktorý visel neďaleko na hrade. V ňom mal svoju knižku a veľkú
         čiastku svojich nasuplikovaných peňazí. Schytil šaty, začal sa obliekať, ani neskúmal,
         odkiaľ tá žiara, ponáhľal sa pobudiť spáčov s krikom: „Horí!“ Rozospatý, aký bol, bežal
         dolu rebríkom aj na dvor. Za ním jeho spoločníci a všetci sa obzerali, kde horí? Nuž
         kdežeby inde ako na oblohe? Milé slniečko vyskočilo na východe spoza belasých hôr vo svojej
         velebnej nádhere a svojou žiarou zapálilo oblohu, poľakalo Paľka a on nabaláchal iných. Z
         toho strachu a omylu vlastne potešili sa všetci a radi odpustili Paľkovi, že ich vyburcoval
         z hlbokého sna. No niektorí si išli ešte nahradiť, čo sa dalo, iní radšej ostali už hore.
   </p>
   <p>
    Po dlhom uvažovaní Paľko sa rozhodol, že ďalej študovať nemôže. Ako maturant
         štiavnického lýcea môže sa stať učiteľom a takto sa skôr stane i samostatným a spôsobným
         slúžiť svojmu ľudu. Ako učiteľ bude najbližšie jeho duši, a ľud bude prístupný jeho vplyvu,
         živému slovu a príkladu.
   </p>
   <p>
    V tomto rozhodnutí podporovali ho aj jeho úprimní priatelia. Aj preto, že prílišným
         strádaním, učením a prácou Paľkovo telo bolo už napadnuté a ďalšie štúdium, pre chudobného
         študenta také nákladné, mohlo mať pri ňom škodlivé následky. Najskôr a najlacnejšie by sa
         bol dostal k cieľu ešte ako teológ, ale i tu bolo dosť prekážok, ktoré ho odstrašovali.
   </p>
   <p>
    V takých neveselých myšlienkach poberal sa raz už ako kandidát zo Štiavnice domov.
         Rozumie sa, i teraz len pešo, lebo v ten čas železnice — a s ňou IV. triedy — nebolo a na
         „príležitosť“, t. j. povoz nebolo groša. Cez deň len mrholilo, ale k večeru sa začal
         spúšťať tichý, no vytrvalý dáždik. Paľko nebol skvele oblečený, jeho tmavé, slušné šaty
         boli z chatrnej látky a skoro prepustili nebeskú vlahu, ktorá ináč pod menom dažďovej vody
         nie je príjemná ani takému skromnému mladíkovi, ako bol Paľko. Je celkom prirodzené, že
         zatúžil po nejakom obydlí, alebo aspoň po voze, ktorý by ho čím skorej doviezol niekde
         medzi ľudí pod ochranu strechy, kde by sa mohol zohriať a osušiť.
   </p>
   <p>
    Sotva túto myšlienku domyslel, ako čarodejným prútikom privolaný, hrkoce za ním voz.
   </p>
   <p>
    ,Ach, keby ma vzal,‘ vzdychol si unavený šuhaj a ani nezvedel, len keď voz pri ňom
         zastal a prívetivý hlas dobrosrdečného kočiša zavolá na neho:
   </p>
   <p>
    „Hej, mladý pánko, idú si sadnúť, odveziem ich na kuse!“
   </p>
   <p>
    Paľko sa usmial a vďačne poslúchol núkajúceho parobka. Ako skoro sa mu jeho skromná
         žiadosť vyplnila! — pomyslel a hľadal miesto, kde by si sadol. Voz bol prázdny, boli v ňom
         poskladané len prázdne vrecia. Pomocou dobroprajného kočiša usadil sa na voze.
   </p>
   <p>
    „Tak, mladý pánko, prikryjú sa dobre, lebo je akosi zima, i dážď začína hustejšie
         pršať!“
   </p>
   <p>
    Pritom sám pozakrýval Paľka dookola prázdnymi vrecami, aby sa ohrial a aby úplne
         nezmokol. Potom si zasa sadol, šibol bujné kone a uháňal ďalej. Cestou rozprával Paľkovi,
         že slúži u mlynárskeho pána majstra na Jalnej a že pán majster čakajú na neho v hostinci na
         Hronskej. A ani to netrvalo dlho, už kone zastali pred hostincom a paholček hovorí:
   </p>
   <p>
    „No, sme tu, mladý pánko, a ak pán majster budú chcieť a cesta ich tade povedie, kade
         naša, nuž povezieme sa spolu až do nášho mlyna.“
   </p>
   <p>
    Paľko s úsmevom ďakoval a zliezol dolu, ako sa dalo najbystrejšie, lebo už zatúžil po
         teplej miestnosti, kde by sa nielen zohrial, ale niečo aj užil.
   </p>
   <p>
    Vošiel do priestrannej izby, kde už bolo hodne ľudí a od veselého hovoru aj hlučno. Ale
         najviac bolo počuť mocný hlas zavalitého chlapa v sivých mlynárskych šatách, ktorý
         spolusediacim čosi rozkladal. Paľko hneď myslel, že to bude spomínaný pán majster, ktorého
         jeho nový známy spomínal. Sadol si opodiaľ, počúval a čakal, kým príde hostinský, aby si
         rozkázal (horkýže rozkázal — poprosil!) pohárik vína.
   </p>
   <p>
    Medzitým mlynár skoro zbadal, že do miestnosti vkročil nový hosť, obrátil sa spola a ako
         zazrel Paľka, zastal v začatej reči, akoby ho bolo čosi nečakané, čosi zvláštne postretlo.
         Na tvári sa mu zračilo prekvapenie, úžas a radosť. Vyskočil z lavice, na ktorej sedel,
         prešiel k bočnému stolu, kde sedel Paľko a zvolal:
   </p>
   <p>
    „Jožko môj, Jožko, nuž kdeže si sa ty tu vzal?“
   </p>
   <p>
    Paľko s prekvapením, ktoré hraničilo so zdesením, pozerá na pána majstra, akoby
         pochyboval o jeho zdravom rozume. Vstal z lavice a hovorí ostýchavo:
   </p>
   <p>
    „Ale, pán majster!“
   </p>
   <p>
    „Pán majster sem, pán majster tam, Jožko môj, nech sú staré hriechy pochované, ja som ti
         odpustil a ty odpusť mne, dajme si, čo komu svedčí a koniec všetkým rečiam. Tak hybaj na
         moje srdce.“
   </p>
   <p>
    Pri tých slovách chytil nič netušiaceho Paľka do svojho náručia a objal ho, až Paľkovi
         aj dýchanie chcelo zastať. A keď ho vyobjímal, začal Paľka bozkávať na obe líca, ktoré boli
         ešte jemné a citlivo pocítili strnisko, rozkladajúce sa pod nosom a okolo úst statného
         mlynára. Paľko pri tejto uvítacej procedúre nemohol sa dostať k slovu. Konečne začal:
   </p>
   <p>
    „Dovoľte, pán majster, aby som vám vysvetlil!“
   </p>
   <p>
    „Nič, synak, tu nebudeš vysvetľovať, doma si vysvetlíme všetko, čo a ako, aby to aj
         Málika počula!“ zahrmel mlynár na Paľkove slová a hneď pokračoval: — „Hej, počkaj, čo povie
         naša Málika, keď takto nenazdajky čupneš do izby, akoby si z neba spadol! Veď si tá
         chudinka od žiaľu dobre oči nevyplakala za tebou, už som aj hromžil na ňu, že si toľko sĺz
         ani nie hoden. Ale môžeš ty dievčaťu vravieť, keď je zbláznené do takého vetroplacha, ako
         si bol ty!“
   </p>
   <p>
    Paľko sa sám sebe začudoval; on a vetroplach! Urobil posunok, že mlynára vyvedie z
         bludnej domnienky, ale ten Paľkovi nedovolil prísť k slovu.
   </p>
   <p>
    „Čuš, Jožko môj! Sám uznávam, že si už nie tým vetrom podšitým chlapcom, ako si býval u
         nás a za akého som ťa pokladal. No, nič nevrav, viem, čo chceš povedať. Hm, bieda je dobrá
         škola… he-he, na to sa napijeme. Pán hostinský, nože sa sem! Holbu vína a dve porcie
         pôrčoviny, lebo he-he, Jožko môj, ja som nezabudol, čo si ty rád jedával“.
   </p>
   <p>
    Čosi-kamsi pôrčovina a víno boli na stole. Hostinský bol kresťan a mlynárov dobrý známy
         a priateľ. Tešil sa teda aj on tomuto „márnotratnému synovi“, lebo vedel, že Jožko bol asi
         pred rokom, alebo dvoma, tovarišom vo mlyne, ale že sa čosi poškriepili, Jožko opustil
         dobrého majstra a zamilovanú Máliku a šiel blúdiť svetom. Tak sa tešil spolu i pán
         hostinský a ponúkal hostí do chutnej večere.
   </p>
   <p>
    Ale, kto sa netešil, to bol Paľko. Iný študent by bol azda vykoristil mlynárov omyl,
         pokiaľ by ho bolo možno vykoristiť, ale jemná Paľkova duša protivila sa každému klamstvu a
         nechať dobrého mlynára dlhšie v osudnom omyle, bolo v jeho očiach klamstvom, hoci ten omyl
         majstra blažil, najmä keď si pomyslel na svoju Máliku. Paľko cítil akýsi žiaľ, že sa verná
         láska takto musí sklamať. Ej, ten Jožko, či je nie vinovatý, že takto nemilobohu necháva
         dvoje verných sŕdc túžiť po sebe?
   </p>
   <p>
    „Počkaj, Jožko môj, poviem Mišovi, aby zapriahol, už mohol tie koníky nachovať. Nie, ty
         sa nehýb, veď si oddýchni, dosť si sa naputoval a nalopotil, kým ťa nejaký dobrý duch
         nenakriatol, aby si sa vrátil k nám, čo ťa máme radi. Ale teraz je už všetkému koniec. Ej,
         čiže bude tá naša Málika oči vyvaľovať, keď ťa uvidí, ej, či to bude radosť! A aby si
         vedel, ja vám ani brániť nebudem, zoberte sa, deti moje, pre mňa hoci aj tejto jesene!
         Pánboh nám požehnal i toho, i toho, vystrojíme svadbu, akej ďaleko-široko nebolo. Tak, syn
         môj. A kone, Jožko môj, či si ich poznal? Akoby nie, veď ten posebný, keď bol mladší, bol
         divý a zhodil ťa raz do jarku, keď si ho kúpal, no teraz je krotký, budeš ich poháňať.“
   </p>
   <p>
    Paľko sa mimovoľne zľakol. Veď on ešte opraty, čo žije, v rukách nemal, a žeby kone
         poháňal?
   </p>
   <p>
    „Ale, môj milý drahý pán majster, ja som…“
   </p>
   <p>
    „Áno, ty si kvinkus, vieš, Jožko môj, nič nevrav, viem, čo chceš povedať a to ostatné mi
         povieš doma, aby aj Málika počula,“ zahriakol ho mlynár a nedal mu prísť k slovu.
   </p>
   <p>
    Paľko sa začal zle cítiť. S poľutovaním poňal veľkú, nezaslúženú lásku mlynára a jeho
         dcéry k nevďačnému Jožkovi. Ľúto mu bolo, že musí roztrhať mlynárovu radosť, lebo súcítil s
         týmto statočným a bodrým človekom. On túto udalosť nebral z komickej stránky, ako by tak
         mnohí urobili, vycítil v nej len to, čo bolo smutné a zarážajúce.
   </p>
   <p>
    Ale čo zavdalo mlynárovej domnienke, že Paľko je jeho bývalým tovarišom? Paľkove šaty,
         tvár, vlasy, ktoré boli samá múka a vyzerali ako krikľavo plavé, ba takmer i sivé? A či aj
         postava? Ktožehovie, isté je, že sa to skutočne prihodilo.
   </p>
   <p>
    „Jedz, Jožko môj, a napi sa, ešte máme dosť dlhú cestu pred sebou. Pôjdeme. Vidím, že ťa
         tam, kde si bol, nebárs chovali; si akoby tenší, šťúplejší, ba akoby aj menší, ale nič to
         zato, syn môj. Málikina kuchyňa to všetko napraví a tvoje líčka sa budú zas ligotať, ako
         čoby ich na masle vypražil. Ale už idem, zatiaľ dojedz a dopi, syn môj!“
   </p>
   <p>
    A hoci sa zdráhal a omykal, musel sa Paľko poddať silnej mlynárovej vôli, jesť pôrčovinu
         a štrngnúť si na Málikino zdravie a na veselú svadbu. Ó, irónia, pomyslel si náš kandidát
         učiteľstva a čakal na príhodnú chvíľu, keď bude môcť pána majstra vytrhnúť z omylu.
   </p>
   <p>
    Konečne opustil mlynár izbu, aby kázal priahať — a tu vytrhol Paľko zo svojho zápisníčka
         čistý lístok a napísal:
   </p>
   <p>
    „Pán majster! Odpusťte, ja nie som Váš Jožko, ale som Pavol Šuška, kandidát učiteľstva.
         Bezpochyby Vás moje šaty, zaprášené múčnym prachom, uviedli do omylu. Majte sa dobre! Za
         večeru vám úprimne ďakuje P. Š.“
   </p>
   <p>
    Položil karotku vedľa taniera na stôl a nepozorovane vzal klobúk, vyšiel do tmavej noci,
         aby ešte v ten večer došiel na Buču. So svojím vlastným smútkom niesol i zármutok mlynárov
         a jeho sklamanie, akoby to on bol zavinil.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2581807" name="ftn.id2581807">
        27
       </a>
       ]
      </sup>
      <span class="emphasis">
       <em>
        … spravil pagat ultimo.
       </em>
      </span>
      — (lat.) kartársky výraz pre
               posledný, vopred hlásený „štich“.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2582359">
       </a>
       Meniny
      </h2>
     </div>
    </div>
   </div>
   <p>
   </p>
   <p>
   </p>
   <p>
    Paľko už dal Štiavnici vale; šťastní maturanti opustili miesto, kde zažili trudné i
         veselé dni, kde obohatili ducha praktickými, azda i nepraktickými vedomosťami. Zasa sa
         krídlilo niekoľko sokolov, a keďže niekoľko vznieslo sa do oblakov, väčšina z nich spustila
         sa zasa dolu na chlebovej postati — a „v osamelých sa havranov zmenil kŕdeľ sokolov“.
   </p>
   <p>
    Paľko musel čakať, kedy sa mu pošťastí dostať učiteľskú stanicu. Dovtedy bude domácim
         alebo výpomocným učiteľom, aby nezaháľal a rozmnožil svoje skúsenosti.
   </p>
   <p>
    Ešte raz zavítal k svojim priateľom do Slatiny. Život vraj pozostáva zo samého vítania a
         lúčenia. Nejeden citlivý človek už v radostnom vítaní pocíti žalosť lúčenia. Iste bolo to
         tak aj u Paľka a bude naveky, kým v láske spojené ľudské srdcia neprestanú žiť.
   </p>
   <p>
    Našiel svojich milých veľkých i malých priateľov živých a zdravých, ale na všetkých bolo
         poznať stopy uháňajúceho času. Apíkova hlava zbelela, husté vlasy zredli, ale plešiny
         nemal. Tvár mu stmavela i vrások pribudlo. Schudol, ale jeho postava bola rovná, krok ešte
         pružný. Bránil sa starobe, ale staroba ho už obchádzala, a keď sedel sám, zadumaný, sedela
         s ním aj ona a smutné, neblahé myšlienky mu našeptávala.
   </p>
   <p>
    A mamička, vekom ešte mladá, ale starosťami o deti utrápená, cítila, že je už nie tá, čo
         bola, že práca nejde tak od ruky a že úbohá hlava čím ďalej, tým častejšie bolieva. Už
         jednu dcéru vydala, a hľa, dorastá druhá a chlapci tiež, onedlho i tretí pôjde do školy, a
         otec starý, starecké myšlienky ho nadchodia, ktorými trápi seba i druhých, ako bude ďalej.
         Čo deň, to väčšie výdavky, zlepšenia niet. Ale ona bola dobrá, veriaca; verila, že pánboh
         všetko vedie a spravuje a že pomôže vychovať deti. Modlila sa i spievala svoje nábožné
         piesne a modlitby, ktoré sa modlila v duchu tichosti.
   </p>
   <p>
    U Platthych sa tiež mnoho zmenilo. Pán Platthy už nebol vicišpánom. Bol ešte neskoršie
         vystúpil ako kandidát, ľavičiak do snemu, ale vládna strana ho vždy porazila. Tí, ktorí
         kedysi jedli jeho chlieb, pri jeho stole sa obživili, obrátili sa proti nemu a po čase stal
         sa zasa, čím bol, prostým zemanom, statkárom, ktorého majetok sa veľmi zmenšil.
   </p>
   <p>
    Mladý Ďurko býva zamieňavo v Pešti a doma. Matkine obavy o neho začínajú byť oprávnené a
         nadobúdajú už aj istú tvárnosť, ale ona o všetkom ani nevie.
   </p>
   <p>
    Pán Platthy nemal rád samotu. Bol naučený na hostí, musel často chodievať do Bystrice a
         tak vždy bol medzi priateľmi, už či boli takí len naoko, alebo opravdiví, ale boli predsa a
         rozháňali nudu. Keď bol sám, žiadal si, aby ho aspoň doktor Srnka (starý Fritz umrel)
         navštívil, alebo ešte radšej učiteľ Hurtay, a keď tento nemohol prísť, šiel ho sám
         navštíviť. Chodil i na faru, ale ešte viac do školy. A to tiež, aby si cestu skrátil, cez
         farský dvor, nevoňavým chodníkom opodiaľ historickej hrušky, potom vedľa domčeka, ktorý
         vtedy sa asi zrútil. Jeho obyvatelia sa presťahovali do stánku, kde niet árendy, ani
         kvartálov, kde sa nájomník nemusí báť, že domový bude „štajgrovať“, a kde starostí o ohrev
         už vôbec nebude.
   </p>
   <p>
    Pán učiteľ Hurtay bol čudný človek. Vždy dobrej vôle, pritom tichý, skromný a mierny.
         Bol i úprimný, ale pravdu vedel povedať šetrným, neurážlivým spôsobom. Starý pán Platthy
         nemal rád ľudí, ktorí sa mu líškali, on zniesol pravdu aj vtedy, keď bola príkra. A pán
         učiteľ bol majster na všetko: aj rozveselil, a pritom napravil hodiny, zapravil aj skielko
         do hodiniek; sklo do obloka zarezať a osadiť, to mu bola hračka a okrem toho vedel tak
         narábať pílkou ako hoblíkom. No a záhradníkom bol povestným. Jeho na priestor malá záhrada
         vydávala krajšie, a čo viac i včasnejšie plodiny ako panská, kde dobre platený záhradník
         vypestoval ranú zeleninu vtedy, keď jej už všade bolo dosť. A kvety, počnúc od tulipánov,
         boli skvelé. Nádherné farby, hrdá forma tohto utešeného kvetu budila obdiv každého, kto ich
         videl.
   </p>
   <p>
    Keď pán Platthy prišiel do fary, rád si zažartoval s deťmi, najmä s Milkou, ktorú skúšal
         z latiny. Ona totiž niečo pochytila, keď sa chlapci učili; beda, vždy to povedala naopak a
         bol z toho statočný smiech. Vtedy mali chlapci zadosťučinenie, najmä Šándor sa tešil, že
         Mila dostane z latiny sekundu.
   </p>
   <p>
    Raz keď pán Platthy prišiel na faru, ukázal Milke na kasničku, kde stáli kalíšky. Milka
         rozumela, rozbehla sa do komory, priniesla slivovicu, kalíšky, k tomu chlebík a ponúkla
         veľkomožného pána. On sa spokojne usmieval, vypil podávaný kalištek a povedal: „Gratias.“
    <sup>
     [
     <a class="footnote" href="#ftn.id2582562" name="id2582562">
      28
     </a>
     ]
    </sup>
    A Milka si zasa splietla apíkom už skorej prednesené slová, chytro povedala:
         „Gratulok de cordicies.“ Pravda, na tento nezmysel sa všetci rozosmiali a Milka by si bola
         želala, aby sa mohla skryť do myšacej dierky. Chcela povedať „gratulor ex corde“ (želám zo
         srdca), ale v horlivosti vyhŕkli jej celkom iné slová.
   </p>
   <p>
    Keď Samko bol starší, vlastne už právnik, chodievali k nemu na veľké prázdniny aj iní
         spolužiaci. Vtedy bývalo na fare živo. Už domácich bolo dosť hodne, len čo Adelka chýbala,
         a keď ešte prišli cudzí študenti a suplikanti, nikdy neobišli túto faru. Vtedy v lete sa
         obedúvalo v pitvore, bolo tam i vzdušnejšie, i bližšie do kuchyne. Stôl veľký, ešte aj
         roztiahnutý, bol vždy dobre obsadený; obyčajne bolo tých hladných veľkých i malých ľudí
         dvanásť, ba aj viac, a ani jedno netrpelo na nejaký žalúdkový beťah, nuž nemožno povedať,
         že by boli plné misky odnášali zo stola.
   </p>
   <p>
    Medzi tými, čo chodievali za Samkom, bol istý Kálman B., ktorý úprimne prilipol k tejto
         rodine. Cítil sa tu ako doma a pokladal sa, akoby aj on patril k rodine. Všetkým tykal a
         ešte aj tie malé museli mu tykať a vešali sa na neho, lebo bol milý a veselý šuhaj. A
         nemalé zásluhy mal pri usporadúvaní zábav a spoločenských hier. Vždy na niečom pracoval,
         najmä ohňostroje rád chystal, a všetko sa mu podarilo.
   </p>
   <p>
    Okrem toho páchal aj verše, pravda, maďarské, a napísal novelu, ktorú venoval Milke. Jej
         odpísal do červeno viazanej knihy mnoho tých najkrajších maďarských piesní, ale ani to mu
         nenaklonilo jej srdce. Milka bola pekná, pôvabná a rozumná. Ale keď videla, že niektorý
         mladík pozerá na ňu inakšie ako na druhé, stala sa plachou a nerozumela, alebo nechcela
         rozumieť ani Kálmanovým prejavom študentskej lásky.
   </p>
   <p>
    Vtedy prišla s nimi aj jeho sestra Juliška a zabavila sa tu do konca augusta. Fara, na
         šťastie dosť priestranná, bola teda plná mládeže.
   </p>
   <p>
    Blížil sa deň Samuela, apíkovho mena. Tento deň bol celej rodine sviatkom. Nielen v
         kuchyni sa chystalo všeličo do zásoby a riadili sa izby, ale aj medzi mládežou bolo badať
         akýsi ruch, o ktorom síce nemal nikto vedieť, ale bol taký viditeľný, že to len slepý
         nevidel. Čosi sa kutilo, to bolo isté. Jedno sa dalo badať, a to úsilie, aby v ten deň
         každý priniesol akú-takú žertvičku na oltár detinskej lásky. Malé deti sa museli naučiť im
         primerané veršíky, ktoré skomponoval náš mladý veršovník Samko, Milka sa mala zavďačiť
         nejakou ručnou prácou, Samko a Šándor mali tiež pekne vypracované prírodné básne alebo
         reči. Kálman strojil sa zostaviť pekný ohňostroj, len o Paľkovi nebolo vedieť, čo zamýšľa.
         Chodil zadumaný, s hlavou sklonenou, vyhľadával samotu, ale keď nebolo nikoho vo veľkej
         izbe, sadol si ku klavíru a siahol na klávesy; prehral niekoľko akordov istej cirkevnej
         piesne, šeptom si opakoval slová, ktoré len sám počul… a zasa upadol do ťažkých myšlienok.
         Možno Samko niečo vedel, ale nezradil. A tak prišel túžobne čakaný deň.
   </p>
   <p>
    Deti zavčasu ráno povyskakovali, poslušne sa dali umývať i obliekať, ba možno v ten deň
         ani Karol neprotestoval proti studenej vode a Ďurko sa pochlapil, keď sa umýval
         najstudenšou studničnou vodou a zubami drkotajúc volal:
   </p>
   <p>
    „Mačka sa bojí, ja sa nebojím.“ Také hrdinstvo mal aj apík rád.
   </p>
   <p>
    Poobliekané predstúpili pred apíka a zavinšovali, ale hlavné vinše, rečňovanky, sa im
         odpustili na ten čas, keď prídu hostia. Len si dopili svoju kávičku, už vybehli na mostík
         pred faru, a to z dvoch príčin, najprv, aby sa ukázali svetu, aké sú sviatočne poobliekané,
         a potom, aby „vyzerali hostí“. Nevedeli pochopiť, prečo tento deň nesvätia aj iní ľudia,
         ale akoby nič idú do práce v každodennom odeve a pozerajú začudovane do dvora, akoby zasa
         oni nechápali, prečo sú farské vráta otvorené dokorán a prečo sú farské deti dnes také
         sviatočné? Tak vníma každý človek svet a udalosti podľa svojich úzkych osobných náhľadov.
   </p>
   <p>
    Deti, čo chceli, dosiahli; i to, že ich obdivovali, i to, že sa konečne dočkali hostí.
         Každý vozík, čo sa zjavil na zákrute hradskej, vítali a hneď sa hádalo, či sú to „oni“, či
         sú nie „oni“? Raz len predsa boli „oni“. To boli tí z Radvane a hneď za nimi tí z
         Garamszegu. Tí z Hrochoti mali prísť inou cestou, a to planou, ba nebezpečnou; i týchto
         potom už s príslušnými deťmi šli „in corpore“
    <sup>
     [
     <a class="footnote" href="#ftn.id2582736" name="id2582736">
      29
     </a>
     ]
    </sup>
    vyzerať za kostol, alebo aspoň ku škole. Títo, čo vtedy prišli, boli hostia
         každoroční, milí, verní, vrelo vítaní. Zavše prišli aj iní, zriedkavejší a azda aj cudzejší
         a nie vždy tí istí. Aké to bolo srdečné vítanie! Aká nepredstieraná úprimnosť medzi hosťami
         a hostiteľmi. Ako by aj nie, veď boli jednej mysle, jedného ducha, jedných ideálov.
   </p>
   <p>
    „Vitajte!“ kričal apík zo schodíkov pavlače a roztvoril náručie, akoby ich chcel
         všetkých odrazu vyobjímať. A keď videl, že sú oba vozíky plné, že prišli i deti, volal,
         akoby nastrašený:
   </p>
   <p>
    „Var’ vás búrka nasekala. No, hybajte dnu, bračekovci, veď sa vám len niečo nájde pod
         zuby!“
   </p>
   <p>
    A už objímal svojho Ondrejka (Sládkoviča) a pobozkal sa s ním po starosvetsky. A to
         nielen s ním, ale aj s Tónkou, Ondrejovou ženou. Ninka (teta) Tónka bola akosi príbuzná s
         mamičkou, ale ako, to by bolo ťažko dokumentovať, dosť na tom, že láska a priateľstvo bolo
         tým väčšie a srdečnejšie. Vypustil Ondrejka, pochytil apík zasa Augusta Horislava
         (Krčméryho), ktorý, mimochodom rečeno, bozk v počestnosti (Ein Kuss in Ehren kann niemand wehren)
    <sup>
     [
     <a class="footnote" href="#ftn.id2582782" name="id2582782">
      30
     </a>
     ]
    </sup>
    nezavrhoval. Augustova Horislavova pani bola ešte mladá, rodom z hrdej
         Bystrice, ale nebola pyšná — a veľmi pekná. Hovorilo sa vtedy a tvrdilo všeobecne, že ona a
         jej sestra podobajú sa kráľovnej Alžbete. Či kráľovná Alžbeta bola v súkromnom živote taká
         milá, srdečná, priateľská, o tom my jednoduché smrteľníčky zo skúsenosti nič nemôžeme
         tvrdiť, radšej povieme, že bola, komu bola. Ale naša teta Milka bola práve taká milá a
         priateľská, ako bola pekná, a čo hlavné, pôvabná.
   </p>
   <p>
    Keď apík dokončil recitáciu, procedúru so staršími, zahrmel na deti:
   </p>
   <p>
    „Deťúrence, sem sa do izby, pýtajte si niečo pod zuby a zaspievajte si tú peknú
         cigánsku:
   </p>
   <p>
   </p>
   <p>
   </p>
   <div class="literallayout">
    <p>
     <br/>
     <span class="emphasis">
      <em>
       Tuto nám nedali, tuto nám dajú,
      </em>
     </span>
     <br/>
     <span class="emphasis">
      <em>
       tu koňa zabili, tu rebrá majú…“
      </em>
     </span>
     <br/>
    </p>
   </div>
   <p>
   </p>
   <p>
   </p>
   <p>
    Pri všeobecnej veselosti vošli hostia do fary, koníky tam, kde im patrilo, a kočišov
         opatril vždy veselý Paľo Fabo.
   </p>
   <p>
    Ktože to všetko vtedy tam bol? Keď treba, pripomenieme, že neprišla len nedospelá
         mládež, čo sa ešte maminke za sukňu skrýva, ale boli tu tri pekné hodné dievčence. Prišli z
         Radvane Oľga a Elenka, a k nim sa pripojila aj Esterka Kriegerová, Oľgina i Milkina
         priateľka. A s Augustom Horislavom prišli tie menšie: Boženka, Elenka (potom Ella) a Milko.
         Milko bol veľmi hanblivý a skrýval sa za mamine šaty. Vtedy sa to ešte veľmi dobre dalo,
         dnes, keď toto odpisujem, by sa tam nemohlo ani kuriatko skryť. Domáci chlapci a Ondrík z
         Hrochoti boli sklamaní, že tento kamarát sa nechce ísť s nimi baviť.
   </p>
   <p>
    Tamdnu panie a slečinky, či chceli, či nechceli, ale tuším chceli, veď taká dlhá cesta
         napomáha chuť do jedla, vypiť po šáločke kávy a ochutnať koláča, kým apík ponalieval do
         pohárikov vína a hneď pri dverách zachytil svojho Ondrejka popod pazuchu a pripil mu na
         zdravie:
   </p>
   <p>
   </p>
   <p>
   </p>
   <div class="literallayout">
    <p>
     <br/>
     <span class="emphasis">
      <em>
       Pijem ti, Ondrejko, na zdravie,
      </em>
     </span>
     <br/>
     <span class="emphasis">
      <em>
       i na tvoje, i na moje,
      </em>
     </span>
     <br/>
     <span class="emphasis">
      <em>
       glo-glo-glo-glo-glo-glo-glória,
      </em>
     </span>
     <br/>
     <span class="emphasis">
      <em>
       takto sa vínečko popíja.
      </em>
     </span>
     <br/>
    </p>
   </div>
   <p>
   </p>
   <p>
   </p>
   <p>
    Keď Ondrejka vypustil, nasledoval ako mladší August Horislav a opakovalo sa to isté, no
         a za ten čas prišiel i báťuška Michal Jančo so svojou paňou Katinkou a s deťmi Boženkou a
         Ondríkom. Títo obyčajne zosadli v škole, lebo pani Katinka bola pána učiteľova sestra, a
         prišli aj tí zo školy. Keď už tak bolo všetko, čo malo byť, pospolu, nastalo utíšenie a
         vtedy Samko, uhliadnuc apíkovo želanie, predviedol domácu mládež a začali sa opakovať
         vinše. A to počnúc tými najmenšími. Prvé riadky, to šlo, akoby hrachom sypal, ale ďalej…
         Jazyk sa potkýna a srdce klesá kdesi do neznáma, rečník bledne, červená sa, nakoniec položí
         ruku na oči a pustí sa do plaču! Tak sa mi vidí, že to ani nebol rečník, ale rečníčka,
         ktorá tak zle obstála. Len dobre, že tí väčší: Samko, Milka, Alexander, výteční rečníci,
         ratovali česť úbohej dievčinky! Darmo je, musela uznať a priznať, že nemá rečnícky talent a
         že komu pánboh nedá, tomu kováč neukuje. Ukázali teda všetci, čo vedeli; i dary sa
         odovzdali, len Paľko sedel so sklonenou hlavou a pribledlou tvárou tichý, ba smutný. Mládež
         pozrela na neho s očakávaním, sám apík veril, že Paľko má tiež čosi pre neho. A ono Paľko
         sedí, akoby jeho duch nebol prítomný. Znenazdania sa vzchopil, vstal, prišiel ku klavíru a
         začal hrať. Trápne ticho, ktoré hrozilo zavládnuť spoločnosťou, ustúpilo istému pohybu a
         šumu; všetci sa hrnuli k mladému kandidátovi. On akoby ešte vždy bojoval so svojou
         ostýchavosťou, potom si dodal ducha a začal hrať s citom a vzrušením nápev piesne: „Jak
         pekne svítí dennice“. A zaspieval aj text, ktorý sám zložil, ktorého refrén bol asi
         „Samueli, hviezdo jasná“. Vyspieval asi štyri verše; sprvu sa mu hlas triasol a tvár mal
         bledú, ale ku koncu hlas mu bol silný a vyznieval vrúcne a oduševnene. Kým spieval, bolo vo
         veľkej izbe ticho ako v kostole, lebo toto nikto nečakal, a láska úbohého osirelého šuhaja
         všetkých dojala. Keď skončil, chcel vstať a skromne odísť akoby nič, ale tak nasucho
         neobišiel. Prvý ho do náručia schytil apík a bozkával, hneď to použil aj August Horislav a
         vybozkával šuhajove líčka, až sa zapálili ako zore za rána! A ešte aj Ondrejko ako sa
         tešil! Vidí, dožíva, že nenadarmo volá:
   </p>
   <p>
   </p>
   <p>
   </p>
   <div class="literallayout">
    <p>
     <br/>
     <span class="emphasis">
      <em>
       Učte sa, cvičte, bo vymrú poeti,
      </em>
     </span>
     <br/>
     <span class="emphasis">
      <em>
       beda nám v hrobe, otcom nemých detí!
      </em>
     </span>
     <br/>
    </p>
   </div>
   <p>
   </p>
   <p>
   </p>
   <p>
    Možno Paľkovi by nebolo bývalo proti vôli, keby príklad pánov otcov nasledovali aj
         slečinky, aspoň jedna, ale ony mu len s veľkou radosťou podávali ruky a blahoželali.
   </p>
   <p>
    Ó, tie radovánky srdečných rýdzich slovenských duší! Aké milé ste duši slovenskej, ktorá
         sa na vás rozpomína!
   </p>
   <p>
    Nebolo tu nič strojené, umelé, bola to rýdza úprimná radosť a veselie. Sviatok aj pre
         hostí, v ktorom si oddýchli od borby každodenného života. V kruhu svojich, srdcom i duchom
         rovnako zmýšľajúcich priateľov, zložili na chvíľu bremeno, ktoré im naložil príkry osud a
         nevraživosť neprajníkov. V takýchto schôdzkach, ktoré v tie časy zhromažďovali priateľov v
         skromných domoch v rodinných kruhoch, nebolo ani prepychu, ani okázalosti, či v jedení
         alebo v pití. Bola hojnosť všetkého, poznášalo sa, čo skrývala komora a pivnica, bolo vínko
         na obveselenie ducha, ale užívalo sa ho mierne, nie cudzie, zďaleka dovážané. Medzi
         pečivami bola pálená torta, takrečená griláž, najobľúbenejšia, lebo vtlačená do formy
         prasiatka. To bola vtedy všeobecne uznávaná pochúťka, ale len pre tých, čo mali dobré zuby.
         Ako tak ležalo na stole to brunátne prasiatko, dráždilo do vtipných poznámok a deti by boli
         rady z neho uško, alebo chvostík. Azda bolo aj také naozajstné, na ražni upečené, ale
         hlavné, čo bolo pri stole: to bola dobrá vôľa.
   </p>
   <p>
    Po obede si páni pri fajočke besedovali, Ondrejko bol milovníkom svojej fajočky, panie
         si posadali vo veľkej izbe a zdieľali si svoje myšlienky, starosti a iné zážitky. Každá
         mala dosť všeličo zaujímavé. A mládež sa odobrala do záhrady. Tam bolo voľnejšie, tam sa
         mohli hrať spoločenské hry. Tu bola i blška, i „kolembaba“, tu Lokeš alebo „starý
         mládenec“. Všetko hry, kde sa dalo spievať a hodne nasmiať. Hrali sa aj na zálohy, ktoré
         vymieňali najviac spevom, rečnením a vtipnými kúskami. Estike (Oľginej priateľke z Radvane)
         bolo súdené, aby zaspievala nejakú novú pieseň. A ono, kdeže ti v Malej Slatinke nová
         pieseň? A predsa ju zaspievala. Boli tam totiž katastrálni inžinieri, rodom z Čiech, od
         tých sa naučila viacej pekných piesní. Podrobila sa teda zaspievať:
   </p>
   <p>
   </p>
   <p>
   </p>
   <div class="literallayout">
    <p>
     <br/>
     <span class="emphasis">
      <em>
       Nad Berounkou pod Tětínem
      </em>
     </span>
     <br/>
     <span class="emphasis">
      <em>
       růže krásně prokvétá…
      </em>
     </span>
     <br/>
    </p>
   </div>
   <p>
   </p>
   <p>
   </p>
   <p>
    Spievala ju veľmi precízne a s takou vážnou tvárou, akoby to bol chorál. A tu Samko
         pocítil neodolateľnú, azda umeleckú chuť vyviesť figliarstvo. Sadol si opodiaľ, roztvoril
         svoj zápisníček, oprel sa o záhradný stolík a kreslil.
   </p>
   <p>
    Keď Esterka skončila svoju pieseň, bola už aj jej podobizeň hotová. Bola podarená, a
         pravdepodobne je aj teraz ešte v tej malej knižočke.
   </p>
   <p>
    Po večeri, keď sa krátky súmrak začal meniť v noc, Kálman začal kutiť a zhľadúvať
         prístroje pre „svoje dielo“, pre „svoju“ prednášku. Pre lepšiu bezpečnosť zaviedol celú
         spoločnosť na most, vedúci ponad potok do Korčína a tam pri obdive a úžase domáceho i
         nevolaného obecenstva vyleteli do povetria štíhle žiarivé rakety a po moste behali ohnivé
         žabky. Aj iné pokusy sa znamenite podarili a celá spoločnosť, osviežená večerným vzduchom,
         zasa sa vrátila do fary ku klavíru. Najprv začal apík svoju starú:
   </p>
   <p>
   </p>
   <p>
   </p>
   <div class="literallayout">
    <p>
     <br/>
     <span class="emphasis">
      <em>
       Hoci som chudobný, len si som chlap hodný,
      </em>
     </span>
     <br/>
     <span class="emphasis">
      <em>
       keď nemám vínečka, napijem sa vody.
      </em>
     </span>
     <br/>
    </p>
   </div>
   <p>
   </p>
   <p>
   </p>
   <p>
    Za tou nasledovali iné, aj také do skoku. „Kukulienka“ nesmela chýbať, lebo na tú sa
         dalo všeličo tancovať; boli aj takí, čo tvrdili, že i na štvorylku sa hodí. A keď majster
         August Horislav Krčméry začal hrať, tu mládencom a pannám plesali srdiečka.
   </p>
   <p>
    Na apíkovu žiadosť zahral majster „Poza bučky“ a tu sa veru náš apík, dobrý
         šesťdesiatnik, pustil do „krepčenia“. Dlho to netrvalo, darmo je, taký „odzemok“ posprobúva
         údy aj mladším, ale item, bolo aj to. A medzitým Milka, Juliška, Samko s Kálmanom
         nepozorovane sa vytratili a onedlho prišli dvaja deckovia (mládenci) v kabaničkách a v
         krpčekoch a dve „diovke“ vo vyšívaných opleckách, v „kyntešoch“ a v zlatohlavových
         prusliakoch. A nič sa tie obludy nebáli pánov, zamierili rovno ku klavíru a tu sa smelo
         postavili. Sotva ich spoločnosť zbadala, že ich vzala medzi seba a všetci, i starší,
         pustili sa do tanca.
   </p>
   <p>
    Jedna z dievok (Milka) stala si rovno ku klavíru, majster prestal hrať a spýtala sa:
   </p>
   <p>
    „A čo vy tu máte za barboru?“
   </p>
   <p>
    „Ako to na nej hudiete?“ spýtal sa decký. K nim pristúpil báťuška z Hrochote, pohladil
         dievku na líčko a spýtal sa jej dobrotivo:
   </p>
   <p>
    „Akože ťa zovú, dievka moja?“
   </p>
   <p>
    „Mňa zovú Elenou z Detvy a to ľaľa je Martin,“ odpovedala chytro a pozrela na nášho
         drahého tvorcu Detvana.
   </p>
   <p>
    „Boh ťa živ, švárna Detvianka,“ povedal báťa Michal; báťuška Ondrejko sa ticho usmial,
         ale spoločnosť vybuchla v jasot a volala na slávu Sládkovičovi a jeho nesmrteľnému duchu.
         August Horislav siahol do klávesov a po chvíli sa farou rozzvučala krásna pieseň Hojže,
         bože! Spievala sa od začiatku do konca, spievali ju veľkí a malí s takým nadšením a
         porozumením, aké zasluhuje.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2582562" name="ftn.id2582562">
        28
       </a>
       ]
      </sup>
      <span class="emphasis">
       <em>
        „Gratias.“
       </em>
      </span>
      — (lat.) „Vďaka.“
     </p>
    </div>
    <div class="footnote">
     <p>
      <sup>
       [
       <a class="para" href="#id2582736" name="ftn.id2582736">
        29
       </a>
       ]
      </sup>
      <span class="emphasis">
       <em>
        „in corpore“
       </em>
      </span>
      — (lat.) spolu, v skupine.
     </p>
    </div>
    <div class="footnote">
     <p>
      <sup>
       [
       <a class="para" href="#id2582782" name="ftn.id2582782">
        30
       </a>
       ]
      </sup>
      <span class="emphasis">
       <em>
        Ein Kuss in Ehren kann niemand wahren
       </em>
      </span>
      — (nem.) Počestnému
               bozku sa nemožno brániť.
     </p>
    </div>
   </div>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2583283">
       </a>
       Pri cieli
      </h2>
     </div>
    </div>
   </div>
   <p>
   </p>
   <p>
   </p>
   <p>
    Paľko s ťažkým srdcom odišiel, opustil svojich milých priateľov a odišiel na čas k
         svojej rodinke do Hontu. Chcel počkať, kým sa mu netrafí učiteľská stanica, aby sa tam
         nastálo osadil. V tú zimu bol domácim učiteľom v istej panskej rodine až do konca školského
         roku.
   </p>
   <p>
    A potom, sám nemyslel, že sa dostane tak ďaleko od svojich priateľov, od svojho rodného
         kraja. Či bol „hnaný žitia nevôľou,“ či to bol jeho osud? Nie, on v osud neveril; bolo to
         riadenie božie a vôľa božia, ktorá ho viedla ďaleko na juh, ďaleko, až temer na hranice
         Uhorska.
   </p>
   <p>
    Cesta ho viedla širokými jednotvárnymi rovinami bohatej Dolnej zeme a trvala, hoci na
         dobrých koňoch, temer dva týždne. Za ním ostávali jeho Tatry, ktoré si zamiloval, hory,
         vŕšky a doliny. Sviežosť hôrnych krajov ustúpila pálčivosti dolnozemských širokých rovín,
         kde vôkol seba videl len jednotvárnosť bohatého poľa, teraz už zbaveného krásy; len
         nekonečné pláne strniska ešte svedčili, že tu už leto pokročilo a úroda sa zobrala. Ale
         Paľkov duch i tu poznal krásu a veľkoleposť prírody: predstavoval si tieto rozsiahle pláne,
         ktorým zdá sa, niet konca-kraja, ešte v plnej kráse vlniacich sa zlatožltých klasov, akoby
         to osivo kamsi chcelo utekať a zasa sa len vracia a čaká. A kde-tu na obzore štíhla veža
         dediny, alebo mestečka, ale tak ďaleko, ďaleko… A zasa tam hľa dolnozemská taňa s typickou
         studňou a kŕdľom stáda alebo koní… Básnický duch rozumie básnikovi, keď chváli svoj kraj,
         ako keď Petőfi dáva do úst úbohému Bagóovi v básni János vitéz slová: „Doma zrie žito a
         kvitne mak (pipač)“, a preto ten úbohý Bagó túži po domove a opustí ríšu kráľovnej víly.
         Paľkovi bolo v duši voľno, ale i bôľno.
   </p>
   <p>
    Čo ho očakáva, čo mu chystá budúcnosť? Dlhou cestou mal času rozmýšľať. Žalostil za tým,
         čo opustil, ale mladosť premohla tieseň duše a kreslila si život v novej domovine pekný,
         hlavne osožný.
   </p>
   <p>
    Veľký slovenský Petrovec čaká ho s otvoreným náručím. Tam nájde pole účinkovania, tu
         azda nájde aj svoje šťastie, veď aj on, ten ideálny mladý človek, túži po istom šťastí, ako
         každý tvor sa domáha vyplnenia svojho určenia. Isté je, priateľsky a milo ho prijali.
         Predstavili a volali ho do predných rodín, všade našiel národne zmýšľajúcich Slovákov, ale
         čosi im predsa chýbalo, nebolo tam idealizmu, ale v bujnej sebestačnosti výrazne sa
         rozmáhal materializmus. A stalo sa, že v tých najveselších priateľských pohuľankách zatúžil
         často po tichom domove, kde bývala oddaná rodina, kde býval jeho drahý Samko a
         spanilomyseľná Milka.
   </p>
   <p>
    Najlepšie osvieti jeho tamojší pobyt list, ktorý písal svojim priateľom.
   </p>
   <p>
    „Velebný pane Otče a vznešená pani Matka! Najsladšie mi padne nazvať vás takto, bo tak
         vám môžem dôverne vylíčiť všetky city môjho srdca. Veď i tak od vlastných rodičov nezakúsil
         som viac lásky, nebolo mi to dožičené, ako od vás, drahý Otče a Matka moja! Nikdy z môjho
         srdca nevyhasne synovská láska a dôvera k vám. Ach, len vzdialenosť prekáža skutočnej
         spojitosti s vami, duch ale obletuje každodenne tisíc ráz obydlie vaše, v ktorom som
         trávieval najblaženejšie hodiny a dni. Boh veľký vám zaplať to tisícnásobne, keď vám ja,
         aspoň teraz, nemôžem.
   </p>
   <p>
    Rozpoviem vám nakrátko o svojom novom postavení života. V XIV. nedeľu po sv. Trojici
         skladal som próbu zo spevu a organovania a hneď toho dňa popoludní v dekanovej prítomnosti
         vyvolili ma za petrovského učiteľa.
   </p>
   <p>
    ,Pán bůh opatri, můj synu‘ pripomenul som si vaše slová, keď som prekročil prah kostola,
         aby som sa stal učiteľom takej cirkvi, ktorá je na počet veľká a na pobožné požiadavky ešte
         väčšia. Ale som spokojný, keď je to vôľa božia, čo aj ostatné vzdychnutie z pŕs mojich
         vydám v tom veľkom kostole.
   </p>
   <p>
    ,V den soužení‘, podľa vašej nárady, som nemohol spievať, lebo tej pesničky v Zpěvníku
         niet. List vašej velebnosti páni kapláni s oduševnením prijali a niektorým starším aj
         zdelili, hoci do verejnosti neprišiel, lebo pri voľbe nie odporúčanie, ale skutočnosť
         musela za mňa hovoriť. Pánov kaplánov ste veľmi potešili tým, že ste im tak dôverne
         otcovsky písali, z čoho si nadobudli aj obraz opravdivého evanjelického kňaza, i milú
         rozpomienku na vás vštepili si do svojich sŕdc a posielajú vám svoje úctivé a úprimné
         pozdravenie.
   </p>
   <p>
    Hoci som si to zo srdca želal, predsa som vám nemohol hneď po voľbe písať. Bol som
         prinútený potĺkať sa po cudzích hospodách, a len dnes som sa nasťahoval do svojej školy.
         Obydlie mám pekné, len, pravda, prázdnych dvadsaťštyri kútov. Trochu mi je i cetno (clivo),
         ale nie veľmi. Keby tu bol Samko, ľahšie by som privykol. Ale dajte mi, velebný pane Otče a
         pani Matka, o rok vášho Ďuríka, a za niekoľko rokov vám ho tak vychovám, že sa potešíte.
   </p>
   <p>
    Ba čo ozaj robia tí malí? Zavše sa mi aj v snoch okolo mňa motkajú. A slečna Milka?… A
         veselý podujímavý Šándor? Boh vás opatruj, dobré duše! Veru sa ja i teraz vše pohrávam s
         Karolkom, s Ďuríkom a skočnou Terkou, vše sa pozhováram pod hodinami s Milkou a pani
         Matkou, vše so Samíkom a s pánom Otcom v „palote“, vše pri klavíri sediac a nôtim si denne:
         „Moja chyžná úbohá, s tebou mi bude ráj…“
   </p>
   <p>
    Ej, raj? Ďaleko si vzdialený odo mňa. Ba či ešte okúsim tých sladkostí? Neviem, neviem.
   </p>
   <p>
    Ani o Liptove nič neznám. Samko a Šándor boli tam, oni mi azda opíšu blaho dvoch duší.
   </p>
   <p>
    Mal by som písať o mojom doputovaní sem, i o iných veciach, na to ale ešte bude času a
         papieru dosť; mne je sladšie takto s vami strávená hodinka, ktorú mi nič nemôže nahradiť. A
         tak zavriem svoj list s tou istou dôverou, s akou som k vám prichodil a od vás odchádzal.
         Boh vám vynahraď lásku ku mne stonásobne. Ja chcem ostať navždy vďačný. Ráčte ma podržať i
         naďalej v priazni ako dosiaľ. Ostávam vašej Velebnosti a Vznešenosti najponíženejší
         služobník P.Š.“
   </p>
   <p>
    Paľko neprestával túžiť po svojich priateľoch a v jeho vznetlivom a nežnom srdci
         nevyhasol celkom plamienok ideálnej lásky k devuške, na ktorú musel myslieť už len ako pre
         seba nedostižnú, stratenú. Jeho láska nevzbudila ozvenu v tom dievčenskom srdci, bola tá
         dievčička ešte primladá a priplachá.
   </p>
   <p>
    Ale dievčeniec všade dosť, i v Petrovci ich bolo dosť, i pekných, i zámožných. Paľko si
         vybral z nich jednu. Chodil do zámožnej meštianskej rodiny a tu sa oboznámil s pekným
         dievčatkom. Bola to tiež Milka…
   </p>
   <p>
    Oženil sa, založil si vlastnú útulnú domácnosť, ale to opravdivé šťastie nechcelo sa
         trvácne u nich usalašiť.
   </p>
   <p>
    A okrem toho začal Paľko chradnúť. Horúca Báčka, v zime zasa tuhé mrazy, nepôsobila
         dobre na jeho i tak nie úplne pevný organizmus. A veľký chrám, ktorého sa hneď na začiatku
         zľakol! Dlho vzdoroval zákernej pľúcnej chorobe, ktorú azda nevedeli, alebo nemohli dosť
         zavčasu liečiť, až musel obľahnúť. Svoj posledný list napísal Samkovi, keď už bol veľmi
         chorý. Samko si ho verne zachoval a tie riadky sú súčasne i dokončením Paľkovho románu.
         Paľko píše Samkovi:
   </p>
   <p>
   </p>
   <p>
    „Petrovec, 12. januára 1866.
   </p>
   <p>
   </p>
   <p>
    <span class="emphasis">
     <em>
      Samík môj drahý, úprimný!
     </em>
    </span>
   </p>
   <p>
   </p>
   <p>
    Vďaka ti srdečná za tvoju neúnavnosť v dopisovaní, tak aj za láskavé potešovanie a za
         verné priateľstvo.
   </p>
   <p>
    Veru, už len ty jediný si opravdivý môj priateľ. Ach, drahý druh môj, keby som ťa ešte
         len raz mohol privinúť k svojim prsiam, oj, tak sladko by som potom opustil tento svet! Ale
         nemožno, všetko je už stratené. Zo všetkých strán som tiesnený biedami ako nikdy predtým!
         Moji bývalí tunajší priatelia N… sa odvrátili odo mňa, nechali ma bez všetkej podpory a
         pomoci; školu, v ktorej ma pán V. mesiac zastupoval, musel som v decembri prijať zas, a to
         mi už ten ostatný úder zadalo. Námaha, k tomu prechladnutie uložilo ma na lôžko. Tak vidíš,
         Samík môj, tu ležím zbavený všetkej sily, morený a trápený náramným kašľom; trpím vo dne v
         noci a volám o pomoc k tomu, od koho pochodí všetko dobré. Ale ,strážny můj jakosi dřímati
         se zdá…‘
   </p>
   <p>
    Možno, že sú moje modlitby mdlé a slabé, lebo pochodia z biedneho tela. Zašli, Samík
         môj, niekedy vrelé vzdychnutie k trónu Nebeského za moje vyslobodenie.
   </p>
   <p>
    Ach, priateľ môj, nemám už nádeje, že sa stretneme v tomto živote. Všetko prišlo nazmar:
         najkrajšie idey, najvzácnejšie ciele, všetko je tam. Čo som vykonal dobrého? Načo mi bola
         Štiavnica, načo knihy, ustávania, tu len s Pavlom zvolať musím: ,Ó, hlubokostu bohatství…‘
   </p>
   <p>
    Ty, keď dokončíš svoje štúdie, vyberieš si príhodné miesto pre svoje účinkovanie, azda
         vo svojej domovine, budeš šťastne pracovať pre národ a cirkev, i pre blaho rodiny, keď moje
         kosti už budú práchnivieť. No voľ si len dobré, buď šťastný, šťastnejší tisíc ráz od tvojho
         Pavla. Vykonaj mnoho pre národ a seba oblaž, ako len môžeš. A čože sl. M…, ach, s tou sa ja
         každodenne zaoberám, ta už ani len moje pero nedočahuje. Odovzdaj jej moje najsrdečnejšie
         vďaky, za všetky blažené hodiny, ktoré som tam strávil, za všetko dobrodenie, ktoré som od
         nich prijal, slovom za všetko!
   </p>
   <p>
    Tak aj krásnemu Liptovu moje pozdravenie!
   </p>
   <p>
    Moja žena ma opatruje a ošetruje vo dne v noci, ale bojím sa, že ju často opúšťa
         trpezlivosť.
   </p>
   <p>
    Odpusť, že len tak olovkom píšem na lôžku, ináč nemožno, a predsa som len chcel hoci
         prisilene potešiť sa s tebou. Priateľom D. do Prešova, L. do Požúna som dlžen odpoveď, ale
         tie už sotva dostanú.
   </p>
   <p>
    List tvoj poslaný po V. som dostal, ale on sám sa neukázal u mňa…
   </p>
   <p>
    Ťažko mi zakľúčiť tento list, nemám slov, srdce mi krváca, Teba bych rád objať, ale už
         len tam niekedy za hrobom. Zbohom, večné zbohom! Tvoj do smrti verný
   </p>
   <p>
   </p>
   <p>
    <span class="emphasis">
     <em>
      Pavol.“
     </em>
    </span>
   </p>
   <p>
   </p>
  </div>
 </body>
</html>
