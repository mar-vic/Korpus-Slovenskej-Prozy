<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2522993">
       </a>
       1. Rodisko, detstvo
      </h2>
     </div>
    </div>
   </div>
   <p>
   </p>
   <p>
   </p>
   <p>
    <span class="bold">
     <strong>
      <span class="emphasis">
       <em>
        Rodná dedina Jána Vansu — Poslanie a charakter tejto práce o jeho živote —
               Rodičia Jána Vansu — Laučekovci — Ľudovít Vansa a iné deti Vansovcov — Detské hry a
               učenie — Farárske a učiteľské deti z Píly idú do škôl
       </em>
      </span>
     </strong>
    </span>
   </p>
   <p>
   </p>
   <p>
    Pod vysokým Trstím, plným starých povestí a bájí, od západu zaclonená rozložitou Ostrou,
         v úzkej doline leží dedina Píla.
   </p>
   <p>
    Preteká cez ňu bystrá Rimava, ktorá časom ako divá riava vlečie svoje spenené vlny dolu
         dolinou, najmä v Tisovských vrchoch strmo sa topí sneh alebo spŕchne prudký dážď. Vtedy
         berie, čo jej príde do cesty: lavičky, mosty, drevo, stromy, chrasť, ba i ľudí, najmä deti.
         Lebo tak hovorí stará povesť, že Rimava musí mať každého roku, najviac na jar, obeť na
         ľudskom živote ako za starodávna Níl. A veru býva tých obetí niekedy i viac ako jedna.
   </p>
   <p>
    Dedinou, popod výbežky Ostrej, vyššie ako je Rimava, vedie hradská, ktorá spája
         Zvolenskú župu s Malým Hontom k Rimavskej Sobote a ďalej na juh a východ.
   </p>
   <p>
    Svoje meno dostala naša dedina od píly, ešte zadávna, keď tisovskí páni na spracovanie
         dreva založili si tam pílu. Ba ešte staršia povesť hovorí, že táto píla stála už vtedy, keď
         sa Tisovec zakladal.
   </p>
   <p>
    Vtedy Trstie bolo ešte prahorou, ktorá sa tiahla od temena do doliny. Jedle, smreky, áno
         i vzácna tisina, od ktorej dostalo mesto Tisovec svoje meno (v celej republike niet druhého
         Tisovca), rástli tu v ohromných exemplároch. Dolinou tiekla Rimava nikým nehatená,
         predierala sa húštinami až ta ďalej a Hnúšťa bezpochyby od tej húšťavy dostala svoje meno,
         ktoré tvorilo krivolaké riečište Rimavy.
   </p>
   <p>
    Píla stála vtedy na tom mieste dediny, kde je teraz dolný koniec, vedúci k cintorínu.
         Tam, za terajšími humnami čiže kolesňami, ponachodili ľudia zhnité trámy budov a dreva. V
         ten čas tiekla Rimava popod samé výbežky Trstia; farská záhrada a „lúčky“ sú na starom
         koryte Rimavy. Akou udalosťou sa zmenil tok rieky Rimavy, nevedno. Isté je, že sa na
         spomenutých pozemkoch zamieňa neúrodný štrk s hlbokým, hlienovitým bahnom.
   </p>
   <p>
    Vozová cesta za starodávna neviedla dolinou, ale hrebeňom Trstia, kde je rozsiahla
         rovina s takzvaným „morským okom“, ktoré je dnes už len väčšia barina. Tade vraj chodil
         Vešelín so svojím vojskom od Fiľakova na Muráň.
   </p>
   <p>
    Ale starí ľudia spomínajú i druhú cestu, a to bola tá, ktorá viedla popod Ostrú Kochovom
         a Gralichovom. Bola to však cesta zlá a nebezpečná, najmä kde už do Rejkovho na tisovskom
         prechodila. Tam stál hostinec Zlámance alebo Zlámanec na pamiatku tej cesty. Dnes už
         zanikla.
   </p>
   <p>
    V prvej píle sprvu pravdepodobne bývala jedna família. A to boli istotne Karasovci. To
         je praslovenská rodina už i po mene súdiac, ale i preto, lebo sa u nej zachoval typ
         pekných, starých Slovákov.
   </p>
   <p>
    Pred päťdesiatimi rokmi povedala istá pani, keď videla vtedajšieho čeľadného otca
         Michala Karasa, že je „Urslovák“. Stál vraj vtedy na jednom kopci, jeho silueta sa odrážala
         od čistého úzadia; stál vo svojej širici s pastierskou palicou v ruke, okolo neho stádo
         oviec. Čierne vlasy, ešte vtedy neostrihané, venčili jeho peknú zádumčivú tvár. Z očí sa mu
         zračila mäkkosť a akýsi smútok.
   </p>
   <p>
    Časom karasovská família sa rozmnožila tak, že ich muselo byť hodne, lebo povstalo
         porekadlo: „To je dosť i pre Karasove deti“. Tvorila celý nižný koniec, ale ženením a
         vydávaním prijali postupne aj iné mená, najmä keď sa začali usádzať na Píle cudzinci,
         vojaci a iní. Nájdete tam mená, ktoré poukazujú na rozličné národnosti a donedávna i
         charakteristické typy. Tam sa prišelcom dobre vodilo, lebo väčšinou ich prijali za svojich.
   </p>
   <p>
    Cirkevne patrila Píla, ktorá sa už v neskoršom stredoveku stala obcou a Pílou, k
         Tisovcu. Prvým evanjelickým farárom na Píle bol tisovský kaplán.
   </p>
   <p>
    Prvý kostolík bol drevený; stál na terajšom nižnom konci, tam kde stojí obecná budova,
         zvaná „jatka“. Tento chrám dávno padol do zabudnutia, len málokto ešte vie, že jestvoval.
   </p>
   <p>
    Tento kút nášho milovaného Slovenska, zatisnutý do úzkej doliny, obotkaný je povesťami,
         ktoré majú svoj pôvod v dávnej minulosti. Niektoré z tých povestí zachytila som len ako
         letkom a uverejnila v Slovenských pohľadoch pod názvom
    <span class="emphasis">
     <em>
      Z našej dediny.
     </em>
    </span>
   </p>
   <p>
    Keď onen prvý chrám klesal a padal, vybudovala si cirkev nový. Cirkevníci ho chceli mať
         z pevného materiálu, murovaný, chceli ho postaviť nad Rimavou, vedľa hradskej cesty, ale v
         ten čas, za Márie Terézie, nedovolili evanjelikom stavať pevné kostoly, a pre tento chrám
         vymeraný bol pozemok na takrečenom trasovisku, na ľavom brehu Rimavy. Riečište Rimavy je
         temer vyššie, ako základy chrámu.
   </p>
   <p>
    Povyše kostola bola neskoršie vybudovaná fara. Na hrade v prostrednej izbe fary je
         letopočet 1797. Fara je z pevného materiálu a bola ako panská kúria malého zemana. Dva
         vysoké topole zvonku a jeden vo dvore dodávali tomuto domu vzhľad hrdého panského sídla.
         Niečo pochmúrne ešte zvyšovalo ten dojem.
   </p>
   <p>
    Poniže kostola, oddelená od kostola dosť hodným suchým priestorom, bola škola, v ten čas
         dosť prívetivá budova.
   </p>
   <p>
    V tejto dedinke, na fare a v škole, narodili sa a tu prežívali svoj detský vek a
         čiastočne aj svoju mladosť dvaja ľudia, o ktorých som napísala niekoľko malých rozprávok
         pod názvom
    <span class="emphasis">
     <em>
      Danko a Janko.
     </em>
    </span>
   </p>
   <p>
    Nestali sa oni slávnymi, nevedel a nevie o nich širší svet. Ale život oboch bol bohatý
         na svedomitú, obetavú prácu a na utrpenie. (…)
   </p>
   <p>
    Cieľ týchto riadkov je zachovať pamiatku na jedného z nich:
    <span class="emphasis">
     <em>
      Janka.
     </em>
    </span>
   </p>
   <p>
    Obyčajne sa píšu životopisy, často vynikajúcich ľudí, veľmi stručne: narodil sa, chodil
         do školy tam a tam, skladal skúšky, nastúpil úrad a umrel. To, čo je okolo toho opísaného,
         jeho rodina, okolie, druhovia, zmýšľanie tých, ktorí vplývajú na útlu dušu dieťaťa, ostáva
         stranou a nepoznané.
   </p>
   <p>
    Na každého jednotlivca má účinok i jeho výchova, najmä prostredie a čas, v ktorom žil,
         rástol a sa vyvíjal, keď to poznáme, dosiahneme obraz, keď i nie celkom dokonalý, o
         jednotlivcovi a i o jeho okolí.
   </p>
   <p>
    Často, keď môj drahý muž rozprával o svojom živote, prosila som ho, aby napísal svoj
         životopis, ale on, skromný až do krajnosti, nepristúpil na to. Ale preto nechal zápisky,
         dáta a rozpomienky, na základe ktorých ja píšem tieto riadky a úfam sa, že sa nájde niekto,
         kto sa poučí a zamyslí.
   </p>
   <p>
    Ján Vansa sa narodil 21. júna roku 1846. Zo siedmich detí on bol najmladší.
   </p>
   <p>
    Jankovi rodičia boli chudobní ľudia. Často im chýbalo i najpotrebnejšie pre život a pre
         výchovu detí, ale usilovnou prácou a sporivosťou vychovávali svoje deti tak, že sa stali z
         nich statoční ľudia.
   </p>
   <p>
    Jankov otec Jur Vansa bol vtedy učiteľom na Píle. Bol taký vzdelaný človek, akých teraz
         málo v tom stave. Od svojej mladosti zakúsil mnoho strádania a jeho život bol ťažký. Jeho
         otec bol kušniersky majster v dedine Góč, v Gemerskej župe. Juraj Vansa narodil sa roku
         1809. Otec mu umrel, keď Jurko bol ešte malý; matka, vdova, odviedla svojho synka do
         Štítnika k svojmu bratancovi Jurajovi Sklenárovi. Sklenár bol vtedy učiteľom v Štítniku.
         Zaujal sa otcovsky malého Jurka a vychovával ho ako svojho. Tu v Štítniku chodil Jur Vansa
         4 roky do školy. Dobre sa učil, jeho ujec sa z neho tešil a umienil si, že ho pošle ďalej
         do škôl.
   </p>
   <p>
    Jur Vansa, ktorý sa písal i Wansa, mal brata, ale ten sa nechcel učiť, preto ho matka
         dala na mlynárske remeslo. Jurka však po známosti odviezli do Miškovca, aby sa naučil i po
         maďarsky. Tam boli vtedy latinské školy, ako dokazuje svedectvo vystavené na silnom
         papieri. Jeden z profesorov menoval sa Pšenický, ale sa podpisoval Michal Pschenitzky-Nagy.
   </p>
   <p>
    Z Miškovca, kde sa dokonale naučil nielen po maďarsky, ale i po latinsky, prešiel do
         Levoče na ev. lýceum, kde študoval filozofiu a teológiu. Odtiaľ, iste preto, lebo nemal
         prostriedkov na ďalšie študovanie prijal pozvanie za pomocného učiteľa do Hýb k Jurajovi
         Krmenskému, kde za desať mesiacov učil nižšie triedy, počítajúce 290 dietok. Roku 1832
         prešiel do Turčoka, dcérocirkvi patriacej k Sirku, kde v ten čas bol farárom Pavol
         Dobšinský starší, otec spisovateľa a zberateľa ľudových povestí Pavla Dobšinského ml.
   </p>
   <p>
    I starší Dobšinský podľa vtedajšej módy a či zvyku podpísal sa na vokátor po latinsky:
         Paulus Dobschinsky.
   </p>
   <p>
    V Turčoku sa Jur Vansa oženil. Jeho žena Katarína Ujházyová bola zo Spiša. Ako sa
         zoznámili, o tom nevieme, len nevedela dobre po slovensky, a čo sa naučila, to bolo
         štítnické nárečie. Jej príbuzní boli Husovci v Poprade, ktorí založili známe klimatické
         miesto Park-Hus v Poprade. Ale z tejto slávy ani ona, ani jej rodina nič nemali.
   </p>
   <p>
    Katarína Ujházyová bola, ako sú Spišiačky temer napospol, veľmi dobrá gazdiná, súca do
         každej práce, sporivá, príkladná a ako matka bola starostlivá, láskavá, obetavá. Len tak
         bolo možné, že rodinka pri všetkej chudobe a pri toľkých deťoch živila sa slušne a deti sa
         vychovali počestne.
   </p>
   <p>
    Asi o rok neskoršie prešiel Jur Vansa za učiteľa do Slavošoviec, kde v ten čas bol
         farárom Imrich Lauček.
   </p>
   <p>
    Tu sa Vansovcom narodila prvá dcéra Emília. Krstným otcom jej bol sám pán farár Lauček.
         Túto Milku som opísala v malej rozprávke
    <span class="emphasis">
     <em>
      Nové šatôčky
     </em>
    </span>
    a potom v Živene
         s nápisom
    <span class="emphasis">
     <em>
      Milku dajú na edukáciu,
     </em>
    </span>
    konečne v rozšírenom vydaní pod
         názvom
    <span class="emphasis">
     <em>
      Rechtorova dcéruška.
     </em>
    </span>
   </p>
   <p>
    Kmotrovstvo Laučeka s Vansovcami trvalo i potom, keď Lauček prešiel na Pílu za farára,
         kde sa skoro zatým i oženil. (…)
   </p>
   <p>
    Lauček nezabudol na svojich kmotrovcov, ale keď sa uprázdnila učiteľská a kantorská
         stanica, zavolal v porozumení s cirkvou svojho kmotra na „próbu“ a po nej Vansu zvolili za
         píľanského učiteľa a za „správcu“ chóru (regenschori) zboru píľansko-hačavského.
   </p>
   <p>
    Možno na ten čas bol dôchodok píľanského rechtora obstojný a pri malých nárokoch sa dalo
         i vyžiť z neho, veď vtedy sa ešte ľud majetkove mal dosť dobre, hoci bol poddaný, ale bolo
         tu mnoho „slobodášov“. Dnes sa nám zdá nemožným vyžiť z platu, ktorý dostal vtedajší
         rechtor na Píle. Dôchodky dostával väčšinou len v prírodninách, potom boli tu kantácie,
         blažejácie, gregorácie a didakciá. Okrem toho ešte maličká štóla. Keď mamička priviedla
         svojho synátora do školy, priniesla za tanierik hrachu — ak nemala muškavý, musela vziať z
         dobrého — šatôčkou zakrytý, alebo tri vajíčka, niekedy kúsok slaninky, a to s takou
         dôležitosťou, akoby chcela ukázať, aká je ona patrónka školy a jej rechtora. Pri tom s
         istým blahosklonným úsmevom povedala: „Nak prímu vďačne.“
   </p>
   <p>
    Rechtorka sa poďakovala rozumie sa „vďačne“ a navzájom poctila mamičku chlebíkom, z
         ktorého si ona „na prezrek“ smidôčku ukrojila. Žiačikovi, aby lepšie privykol, podarovala
         niekoľko orieškov alebo jabĺčko.
   </p>
   <p>
    Neskoršie sa Vansov plat zlepšil o celých 20 zlatých šajnov, keď ho obec zvolila
         namiesto pijana Mrliana za notára. O tom Mrlianovi, ktorý bol i taký výstupný človek,
         zachovala sa anekdota, že raz, keď ho občania našli opitého v priekope ležať, chceli ho
         doniesť domov. Ale on sa bránil a kričal: „Jáj, ni mä do jamy, ta mä do Foľkó.“ Bol iste
         tiež zo štítnickej doliny a pravdepodobne sa mu zdalo o pekle.
   </p>
   <p>
    Za Milkou už na Píle narodil sa Vansovcom (1835) Ľudovít, ktorý bol hudobne nadaný ako i
         otec Vansa. Svojou pilnosťou a ambíciou prekonal mnohé ťažkosti, študoval, usilovne
         pracoval do únavy, i v noci, čo jeho útlemu zdraviu bolo veľmi na ujmu. Potom prešiel do
         Prahy, kde vstúpil do ústavu istého Prokša (Proksch). Neskoršie sa stal sám profesorom
         hudby. Roku 1868 vydal svoje
    <span class="emphasis">
     <em>
      Spevy Sokolov Tatranských,
     </em>
    </span>
    venované našim
         slávnym bojovníkom za pravdu a práva slovenského ľudu: Franciscimu, Daxnerovi a Bakulínymu.
         Ale i tohto mladého umelca prenasledoval, skoro by som uverila, krutý osud. V najkrajšom
         veku, keď by bol tvoril diela možno veľmi cenné, keď jeho láska k milovanému slovenskému
         národu vždy znovu ho nadchla k práci, začal chorieť a chradnúť. Noha, ktorú si údajne ešte
         ako chlapec na Píle, keď ho iní chlapci pri sedliackej svadbe strčili z mosta do Rimavy,
         udrel, začala ho bolieť. Raz mu vypovedala službu, spadol, keď bol s inými návštevníkmi v
         pamätnom židovskom cintoríne v Prahe. Museli ho domov odviezť na koči a odvtedy na ňu viac
         nedostúpil. Pri chodení musela nohu nahradiť barla. Jeho život bol samá práca, učenie a
         obeť. Miloval svojich rodičov vrele, tak i bratov a sestry, ktorým písaval listy z Prahy po
         slovensky i česky, pritom miloval svoj zúbožený slovenský ľud. Keď bol doma, počúval
         piesne, staré melódie z úst žien a zapisoval si ich. Uverejnil ich v
    <span class="emphasis">
     <em>
      Slovenských
            spevoch.
     </em>
    </span>
   </p>
   <p>
    Umrel na Píle 38-ročný (1873) na choleru.
   </p>
   <p>
    *
   </p>
   <p>
    Druhý syn Vansovcov bol Imrich. Ako chlapca dali ho za učňa do Zvolena ku kupcovi
         Antonovi Langemu. Ale tam nebol dlho, nemal chuť pre kupectvo, azda ani nemal obchodného
         ducha. Otec ho odtiaľ vzal, odviezol do Soboty do gymnázia, kde vychodil štyri triedy a
         potom šiel na preparandiu. Neskoršie bol učiteľom na Málinci, práve vtedy, keď tam neznámi
         zločinci zavraždili ev. farára Regulyho. Imrich tam ostal až do svojej smrti. Bol
         hypochonder, ešte bol mladý, keď sa už ponosoval na rozličné neduhy a to ho najviac mrzelo
         a znepokojovalo, že nevedel, kde neduh väzí? Hneď to bolo srdce, hneď žalúdok a všetky
         možné ústroje. Lekárom neveril, nenachodil pokoja, len keď ho vo veselej spoločnosti
         priatelia rozhovorili. Keď pozabudol na svoje namyslené trampoty, vedel byť veľmi príjemný,
         vtipný a sympatický. Svojou domnelou chorobou trápil seba i svoju dobrú, trpezlivú ženu a
         deti. Umrel pri ustavičných chorobách predsa 66-ročný.
   </p>
   <p>
    Tretí syn Jura Vansu bol Fridrich. Do učenia vôle nemal, rodičia ho dali na radu dobrých
         priateľov z papierne do Lučenca za učňa k istému cukrárovi Jechovi. Jech (volali ho
         Jajchom) bol rodom zo Švajčiarska a jeho pani bola sestra pani Gyürkyčky z papierne. Keď sa
         chlapec vyučil, osadil sa pomocou rodičov a Ľudovíta v Rimavskej Sobote spolu s istým
         Miškolcim. Ale netrvalo dlho, spoločníci sa nezhodli, vyčítali si, že jeden z nich pracuje,
         druhý sa s hosťmi zabáva, a preto sa náš Frico nahneval, opustil všetko, obchod i svoj
         podiel, a odišiel do sveta. Potom ešte častejšie mu bratia a sestry pomohli založiť
         cukrársky obchod, ale vždy jeho podnik za krátky čas stroskotal a Frico ostal až do
         neskorej staroby vandrujúcim pomocníkom, a mal ešte i fixnú ideu, že ho stíhajú. Nemal
         pokoja ani doma pri svojich, ani pri svojich dobrých majstroch. Pri svojej veľkej
         zručnosti, ktorou ovládal taký krehký materiál, ako je cukor, mohol sa vtedy stať
         milionárom. Lebo čo teraz vo veľkých fabrikách dorábajú, to on tvoril zo slobodnej ruky a
         nikdy sa mu ruka netriasla. Spod jeho prstov, pomocou rozličných trubičiek, vo chvíli
         vznikali rozličné figúrky, tu holúbok, hneď druhý, anjeliky, kone, zvery a všetko také
         verné, prirodzené. Bolo to tiež svojím spôsobom umenie, ktoré mu mnohí jeho známi závideli.
         Šéfovia ho využili, pokiaľ mohli, ale nevydržal dlho ani v najlepšom obchode. Hnaný akýmsi
         nepokojom, stal sa večne putujúcim proletárom, bez stáleho miesta, bez domova. Akokoľvek ho
         bratia a sestry prosili, aby ostal, on len čo sa zašatil, trošku si oddýchol, keď cítil u
         seba nejaký groš, už ho netrpelo, už ho lákala široká voľnosť, už putoval od mesta k mestu.
         Na svojich blúdeniach dostal sa i do Rumunska a Besarábie, — v Braile sa zdržoval dlhší
         čas. Tu sa mu dobre viedlo; vedeli oceniť jeho podivuhodnú zručnosť a keby bol mal
         vytrvalosť a aspoň trochu obchodného ducha, mohol sa práve v Rumunsku dobre uplatniť. Keď
         bol dobrej vôle, ale len kým bol mladší, vedel zaujímavo rozprávať o tejto, vtedy ešte nie
         dosť známej krajine, oblasti veľkého bohatstva, veľkej biedy, veľkého prepychu a veľkej
         zaostalosti.
   </p>
   <p>
    Takto sa Imrich stal prameňom starostí najprv rodičov, potom všetkých svojich
         príbuzných. Najmilšia bola mu fajočka, za vojny už tu u nás fajčil, čo dochytil, najviac
         hroznový list. A táto náruživosť, okrem toho ešte iné poklesky, boli príčinou nezhody oboch
         bratov, ale môj muž i tak miloval svojho nešťastného brata, veď bol synom tej istej dobrej
         matky. Čo by povedala, keby bola dožila hrozný úpadok svojho syna? Keď ona svoje deti tak
         nežne milovala a keď jej prišli domov, roztvorila náručie a zvolala: „Däti mojo, däti
         drahia!“
   </p>
   <p>
    Milovala ich všetky, ale Janík, najmladší, bol jednako len jej miláčikom. On rovnako
         nežne odplácal jej lásku neobyčajnou prítulnosťou a kým bol mladý, nedal sa vyslúžiť inému,
         len svojej mamike. Raz stál pri dverách, chcel ísť von a tu mu išla otvoriť jedna zo
         sestričiek. Ale on zavrel dvere a kričal: „Mamita dele otoliť!“ A mamička, čo i mala inú
         prácu, vstala a išla mu dvere otvoriť. Inokedy teperil veľký chlieb a nôž k matke, ktorá
         sedela za krosnami a tkala. Chcel, aby mu odkrojila chleba. Mamička vzala svoj nožík,
         ktorým urezávala nepotrebné nitky alebo uzlíky, aby mu odkrojila chlebík. Ale on
         protestoval. „Ni tým nóďom, ni tým nóďom, týmto nóďom!“
   </p>
   <p>
    Že bol taký vznetlivý, staršie sestry, najmä Milka ho dráždili. Nevedela chudinka, aká
         je to veľká pedagogická chyba, keď sa deti tak rozdráždia, že kričia a hádžu sa od hnevu.
         To také nerozumné sestry alebo pestúnky veľmi teší, keď vidia, ako sa dieťa v malomocnom
         hneve zvíja a plače. Pomyslia si „od malého pána malý hnev“, ale nepomyslia, že je hriech
         pohoršovať malé deti. (…) Deti sú nie podobné malým šteniatkam, ktoré sama ich psia mať
         dráždi a napáda, aby boli zlostné, aby sa učili hrýzť a brániť sa zúbkami i pazúrikmi.
         Detičky, najmä slabé, vznetlivé sú i veľmi citlivé a také nemilosrdné hračky neostávajú bez
         stopy. Ich nervy to veľmi pocítia ešte dlho potom, a pri každom novom náraze chvejú sa a
         zapríčiňujú bolesť a hlboký žiaľ. Milka, Jankova najstaršia sestra, bola dobrého srdca a
         Janka vrele milovala, ale nemala o tom nešťastí, ktoré svojím rozmarom zapríčinila, ani
         poňatia. Raz to mohlo mať aj vážnejšie následky. Všetci sedeli okolo stola, obedovali.
         Janko ako najmladší na konci stola vo svojom vysokom stolci. Milka, ktorá vedela, ako Janko
         rád papá kožku zo slaniny v prívare uvarenú, zamočila kôrku z chleba do strovy a zavolala:
         „Janko!“ On sa jej milo ohlásil: „To rodkádu?“ (Čo rozkážu?) „Budeš kožku?“ znela otázka.
         „Prosím ponidene,“ (Prosím ponížene) prosil Janko a tvárička sa mu smiala. „No, na!“
         povedala Milka a podala mu na vidličku zapichnutú kôrku z chleba. „Ďakujem ponidene,“ a už
         zahryzol do domnelej slaninky. Keď sa sklamal, vykríkol: „Í, ut ti vác nikdy nepovém!“
         totiž, že nebude ani prosiť, ani ďakovať. A vo svojej rozhorčenosti sa vypäl, kopol do
         stola, stolička sa s ním prevrátila a on rovno do dverí. Nie div, keď našiel Linkinu bábiku
         v bočnej izbičke, že sa jej prihováral: „Neborátka Judka, či ta Mila bila?“ Rodičia
         nekarhali Milku. Otec si to ani nevšimol a matka cítila, že jej Milka vyrastá nad hlavu.
         Ale žiaľ malého chlapca pôsobil jej tiež veľkú duševnú bolesť. Keď len mohla, vrelo si ho
         pritúlila, aby sa utíšil na najvernejšom materinskom srdci. Nikdy nezabudol na matkinu
         lásku, ešte krátko pred smrťou svedčí jedna básenka o tom, ako si ju vždy spomína. Niekoľko
         dní pred svojím nešťastným skonom volal: „Maminka, maminka moja!“
   </p>
   <p>
    Takýmto spôsobom už i v najútlejšom detinskom veku boli jeho detské hry popretkávané
         žiaľom. Lebo dieťa nezabudne tak ľahko, ako sa my nazdáme. Každá utrpená krivda zanechá
         neblahú pamiatku a pocit trpkosti, najmä keď je nespravodlivá. Telesne i tak trpel už
         zavčasu vrodenou slabosťou, pravdepodobne i nedostatočnou výživou; duševne, že bol práve
         takej citlivej povahy, prenášal i malé bolesti mnohonásobne ťažšie ako jeho otužení
         vrstovníci, najmä Danko z fary. Danko vraj nikdy neplakal, ani keď spadol zo stohu slamy na
         korbu a keď mu hrdzavý klinec rozpáral nohu. Len to ho škrelo, keď mu Marika nohu liečila a
         povedala: „No, synak nešťastný, už ty vojakom nebudeš.“ Ale potom plakal: raz, keď musel
         opustiť svoje rodné hniezdo a druhý raz, keď ďaleko za morom, kdesi v Pennsylvánii videl
         svojich opustených „Píľanov“.
   </p>
   <p>
    Janko dlho spomínal krutý trest, ktorým ho trestal otec, ináč dobrý, krotký, ba trošku i
         flegmatický. Ani sa nepresvedčil, či Janko skutočne zhrešil, nahnevaný raz potrestal Janka
         tak nemilosrdne, že slabý chlapec ostal temer bez vedomia a jeho žiaľ bol tým väčší, že
         vedel, že ten trest nezaslúžil, ako sa otec neskoršie sám presvedčil. Práve jemu,
         citlivému, vnímavému nebolo treba telesného trestu, veď už neláskavé slovo, čo i nie zle
         myslené, robilo ho nešťastným. Ale naši starí otcovia pridŕžali sa rady, ktorú udeľuje
         múdry Sirach: „Kto miluje syna svého, často jej mrská…“
   </p>
   <p>
    Nielen Jur Vansa trestal svojich synkov, ale i pán farár Lauček dal sa strhnúť hnevom a
         telesne potrestal svojho staršieho syna Janka, a to tak brutálne, že Janko Lauček zostal
         chorý na celý život. Istá telesná chyba ho viac neopustila a bol až po svoju smrť — umrel
         mladý — slabomyseľný.
   </p>
   <p>
    Lauček iste sám ťažko niesol následky svojej prchlivosti a napokon sa zdržiaval pri
         telesnom trestaní svojich detí, ktoré vrúcne miloval, najmä Danka a Pavlínku. Tieto mohli
         podujať, čo chceli. Matka bola slabá, sama akoby zahriaknutá a často chorela. Len čo sa
         mamovka Marika o ne obzrela a ich napomínala.
   </p>
   <p>
    Danko z fary a Janko zo školy boli od najútlejšej mladosti nerozluční druhovia pri
         svojich hrách a pri prvom učení (mučení). Toto priateľstvo trvalo za celý čas mládenectva a
         ešte ďalej… Danko bol mocný, hoci telesne chudý; ale jeho svaly boli vyvinuté ako u
         máloktorého vrstovníka. Duševne vynikal nad všetkých priateľov a tých bolo hodne. Vedľa
         Janka boli tu i sedliacki chlapci. Výnimku tvorili richtárovi synkovia; tí radšej sedeli
         pod pecou s okruhom chleba alebo koláča v hrsti, ako by sa šli hrať s chlapcami pred
         kostol. Hja „maznáci“, ale aj nič nebolo z nich. Ešte tu boli synkovia krčmárovi, Dano a
         Janko Faluba, chlapci vtipní, ale do učenia akoby tekvicu tiskal do vody. Týchto šarvancov
         opísala som v knižočke
    <span class="emphasis">
     <em>
      Danko a Janko
     </em>
    </span>
    a predstavujú sa pod menami Samo
         a Lajo. I títo boli doma vzácni a držaní ako panské deti, lebo tak ako i teraz, krčma a
         jatka bývali zlatou baňou a pán Faluba, otec týchto nádejných dedičov, mal ešte hodnú
         zásobu striebra v podobe dvadsiatnikov, toliarov a gombíkov na mentieku. Keď na výročné
         sviatky prišiel do kostola, aby položil svoju obeť na oltár, nemálo imponoval cirkevníkom.
         (…)
   </p>
   <p>
    V škole sa deti učili okrem náboženstva ešte iným vedám, napríklad o mravopočestnosti,
         potom písať, rátať a maďarskej reči. Maďarčinu sa učili pomocou slovníčka takrečených
         vokabulov. Boli to zaujímavé slovká a vtipné, nebodaj úmyselne figliarsky poskladané.
         Niekoľko na ukážku: térd — koleno, hasáb — poleno; liszt — múka, rét — lúka; pap — kňaz,
         kutya — pes, zab — ovos. Keď to začne slovenské dieťa rapotať, vyjde z toho smiešna
         gebuzina. A keď recitovali, tak sa stalo, že preložil niektorý z tých malých budúcich
         Maďarov: A macska hamis
    <sup>
     [
     <a class="footnote" href="#ftn.id2506767" name="id2506767">
      1
     </a>
     ]
    </sup>
    — mačka chytila myš.
   </p>
   <p>
    Myslím, že sú podobné vokabuly už v hojnom počte uložené v našom múzeu. Na večnú
         pamiatku, ako sa za onoho času deti mučili.
   </p>
   <p>
    Dedinské deti mali dosť na maďarsko-slovenských slovkách, ale Dankovi a Jankovi sa
         vokabuly rozšírili na latinsko-maďarsko-nemecko-slovenské.
   </p>
   <p>
    Pán farár v uzrozumení so svojím duchovným kmotrom podobral sa chlapcov cvičiť v
         „literárnom umení“, a to v klasickom, do ktorého ich mal zasvätiť pomocou starého Donáta.
   </p>
   <p>
    Prv ako k tomu došlo, našu dedinu zasiahlo veľké nešťastie. Roku 1852 vypukol, nevedno
         ako, požiar a zachvátil celý nižný rad domov. Len jeden dom poniže školy ostal, ak by sa i
         ten bol chytil, bola by i škola padla za obeť strašnému živlu; za ňou drevený kostol, možno
         i fara, iste však drevené ovčiarne, ciene a stajne, ktorými bol farský dvor vyše polovice
         „v ladnom neporiadku“ zastavaný. (…)
   </p>
   <p>
    Tento veľký požiar zúbožil ešte viac biedny a hmotne i duševne upadnutý ľud. Pocítili to
         i cirkevní úradníci, najmä učiteľ, ktorý vlastne žil viac len zo štedrosti cirkevníkov. A
         keď cirkevníci nevládali sami vyžiť, ako mali platiť svojho farára a rechtora? Ako deti
         rástli, tak s nimi rástli rozličné potreby, ktoré bolo i pri takej usilovnej práci ťažko
         zaokryť. Museli pomáhať i deti. Dievčatá prišli domov z edukácie, ktorá pozostávala z
         jednoročného pobytu v Sobote, kde sa naučili po maďarsky, a jednoročného, ba ani toľko, na
         Spiši, pre obligátnu nemčinu. Obyčajne sa to dávalo na čary. Keď sa dievčence natoľko
         vzdelali, že už sa nedali „predať“, pomáhali v domácnosti. Ale i Jankovi sa dostalo
         povinnosti a práce. Prvá bola škola, ku ktorej ho priťahoval otec, k práci ho priťahovala
         matka. Ona zavčasu začala starnúť a slabnúť. A keď Janko videl, že sa jej niečoho
         nedostáva, už rozmýšľal, ako by jej pomohol. To šiel do Tisovca kúpiť jej štvrtočku kávy,
         to do hory s inými chlapcami po drevo. Keď už dobre vedel čítať, brala ho mamka do susedov
         na priadky. Kým ona a druhé priadky priadli, on musel predčítať rozprávky a povesti z
         kalendárov alebo z kníh z bohatej Laučekovej knižnice. Knižky, ktoré Janko čítal, boli
         väčšinou na starom klavíri, kde boli i staré klobúky, ďalej nožíky, britvy a všelijaké
         opotrebované starožitnosti, iste bez ceny. Bola to celá zbierka tiež v „ladnom“ neporiadku,
         ktorý nesmel nikto rušiť. Slovíčko „ladný“ bolo obľúbené v Laučekovom besedovaní.
   </p>
   <p>
    Janko pri čítaní hrdinsky premáhal únavu a ospalosť, len aby svojej matke urobil radosť.
         Vydriapal sa k druhým deťom na pec alebo na vysoko postlanú posteľ a tam čítal. Druhé deti
         už dávno odfukovali, i jemu sa chcelo spať, len spať! Ale on sa nepýtal domov, kým sa
         priadky nerozišli a matka ho nezavolala. Nevedela, ako škodí svojmu dieťaťu, keď ho
         pozbavuje spánku až do jedenástej hodiny v noci. Už vtedy sa naučil nespávať. A ráno, len
         čo sa maminka pohla, už i Janko sa zobral, aby sa pri ohníku, ktorý si rozložil na kozúbku
         pri veľkej peci akoby prilepenom, zohrial. Do pece už mendík zakúril, hoci bola od večera
         príjemne teplá.
   </p>
   <p>
    Exament sa na veľkú radosť odbavil už v apríli, aby sa predišlo nepríjemnej situácii, že
         by sa musel odbaviť bez žiakov, lebo už dávno pásli barance a husi. Potom sa vypratali zo
         školskej siene lavice a táfle, dnu sa vniesli krosná, veľký kolovrat „koza“. Slovom, všetok
         tkáčsky riad. Na krosná navila matka pomocou susediek, ba i samého pána učiteľa priadzu na
         domáce plátno. Veľmi jemný ľan a konope tenučko popriadla dobrá matka na lesklé pradená a
         dala potkať na činovať do Revúcej a do Jelšavy, kde v ten čas bývali povestní tkáči. To
         bolo pre dcéry do výbavy, až sa vydajú. A vydali sa.
   </p>
   <p>
    Keď tkanie začalo, musel Janko pomáhať súkať priadzu, nielen na cievky, ale i na
         „fajfy“, keď druhí nestačili. A keď sa mamičke roztrhla nitka, čo sa len vtedy stalo, keď
         priadzu sama nepriadla, Janko musel ísť pohľadať do niteľníc, ba i na návoj roztrhnutú
         nitku, stočiť ju na tkáčsky uzlík, čo nevie hocikto, ale on to vedel, ako i to, ako ju
         vtiahnuť, do ktorej nitelnice patrí. Len odmazúvať priadzu, aby sa nelepila, nechcel, lebo
         si pršteky zamazal. Ale keď matka svojím láskavým spôsobom povedala: „Janík, ditä mojo,
         odmaž mi prädzu“, vykonal to bez odporu. Často vykonával i to, čo nežiadala. Keď bolo
         plátno otkané, rozumie sa bolo ako list prvý raz ozvárané, vystreli ho podľa Rimavy a tu sa
         polievalo. A to konal i Janko, hoci ho chlapci volali hrať sa a samopašiť. Ale najťažšia
         práca bola v lete trhanie konopí. Konope vydávali omamujúci zápach a zápach privodil útlemu
         chlapcovi bolenie hlavy a ťažobu; nie dosť, že ho i ruky zboleli, ak pôda bola už suchá a
         trhanie šlo ťažko. Keď to videla matka, so vzdychom ho prepustila, ale vždy si myslela, že
         chlapcovi práca nezaškodí; veď nikto nevie, ako bude s ním, či ho nedajú niekde za učňa a
         tam bude robiť ešte tvrdšie. Ej, veď sa Frico a druhí chlapci z takej práce vytiahli, kde
         len mohli!
   </p>
   <p>
    Vekom už pokročilí, starosťami umorení rodičia rozmýšľali, kam dajú Janka, na aké
         remeslo? Na to, aby ho dali do škôl, neodvážili sa ani pomyslieť, lebo dôchodky sa v pomere
         k drahote všetkého, čo pre život načim, nedvíhali, naopak, pre zúboženosť ľudu klesali. Už
         i tak sa zadĺžili, keď si požičali od pána farára 40 zl. šajn. a na to vystavili nemecký
         obligátor. Musela ich už veľká núdza prinútiť, lebo Vansovci nenávideli dlhy a právom sa
         ich báli ako ohňa. V ten čas prichodilo im vydávať najstaršiu dcéru Milku, a to do
         Rimavskej Soboty za mladého pekného šuhaja Ondreja Maróthyho. Ondrej bol krajčírom, bol
         veľmi sympatický, rozumný, ale bol suchotinár. Možno pre jeho telesnú slabosť nedali ho
         rodičia do škôl, lebo Maróthyovci, jeho príbuzní, boli väčšinou kňazi. Bol veľmi nežný
         snúbenec a jeho listy, písané Milke, boli samá ruža, samý kvet. Písal ich po maďarsky i po
         slovensky, maďarčina bola, ako rýdzi Maďari radi často posmeškujú, taká rimavsko-dolinská.
   </p>
   <p>
    Keď Maróthy prišiel na Pílu ako vohľač alebo pytač, prišiel s ním aj istý Frico Baláž,
         syn sobotského učiteľa, u ktorého Milka bývala, keď ju dali do Soboty na edukáciu. (…)
   </p>
   <p>
    Janko bol vtedy asi osemročný a ako takí opicháči, obšmietal sa všade, i tam, kde ho
         nebolo treba. Frico Baláž chcel ukázať, aký je on gavalier, vytiahol z vrecka hrsť
         strieborných dvadsiatnikov, vybral jeden a dal ho Jankovi, aby mu šiel kúpiť „cigaróvy“.
         Janko, ochotný na každú službu, bežal len sa tak za ním prášilo a priniesol ich po
         grajciari. Frica nadišla veľkodušnosť, a preto drobné ani neprijal, ba ešte pridal i
         dvadsiatnik „na škriptu“. Prekvapený Janko stál s otvorenými ústami a hľadel, rozmýšľal, či
         to má prijať. Ale Frico v prítomnosti pekného dievčaťa s gestom veľkého priaznivca pokynul,
         aby si len podržal, čo dostal. Janko sa pekne poďakoval, peniažky skryl s chytráckym
         úsmevom do vrecka a často ich ohmatával, či sú tam. Pri tom jeho oči túžobne pozerali ponad
         košok (kozúbok) na hradu. Keď sa hostia pred večerom pobrali domov, domáci ich odprevadili
         k vozíku, Janko sa chytro vyškriabal na lavičku, ktorá bola okolo pece, odtiaľ jednou nohou
         na kozub, druhou na pec, potom siahol za hradu, zvanú „meškerendou“, vytiahol z úkrytu, kam
         ani maminkina metla nedosiahla (a tým je veľa povedané) malý meštek. Meštek si sám ušil
         hrubými štichmi konopnou niťou z odpadku pásovej činovati. Do neho opatrne ukryl peniažky,
         zacinkal nimi, spokojne sa usmial, meštek zaviazal a ukryl ta, kde dovtedy odpočíval. Potom
         zliezol dolu a akoby nič, hvízdajúc si, šiel za druhými. Bol spokojný v povedomí, že má
         akýsi „kapitálik“. Nikdy ho peniaze tak netešili ako vtedy.
   </p>
   <p>
    Milka sa vydala; na svadbe bol prítomný i slepý básnik Matej Hrebenda, ktorý bol tiež v
         kmotrovstve s Vansovcami, lebo Vansovci pri krste svätom odriekali jeho syna Benjamína,
         ktorý sa v chlapčenskom veku stratil. Ušiel a nebolo počuť o ňom, len neskoro doleteli
         nezaručené zvesti, že sa stal poriadnym človekom. Hrebenda pri tej príležitosti predniesol
         svoje verše na pamiatku a blahoželal mladému páru, končiac ako obyčajne slovami: „To vám
         přeje hačavský slepý básnik slovanský.“ Neskoršie vydali Vansovci i mladšiu dcéru Linku za
         istého Jána Faklu, úradníka šalgotariánskeho, tak i Julku. Túto do Revúckej maše za istého
         Chrenčíka (písal sa už Hrenčik); o tejto sa málo vie, lebo umrela mladá a nebola šťastná,
         pravdepodobne bola melancholická, pre čo mala už prv istý sklon. V jednom liste píše
         rodičom, ktorým bola rojčivo oddaná a poslušná, takto: „Nak že im tam pánboh pomáha, toho
         zdravia milýho im nech dá a nach im predĺži život, lebo ja cítim, že mojich drahých rodičov
         mám, šitko moje trápenie zabúdam, tak sa cítim, že šitko mám.“
   </p>
   <p>
    Pri chudobe, často i nedostatku, boli deti v škole pomerne šťastné. Milovali sa navzájom
         a cítili, ako ich rodičia milujú a o ne sa verne starajú.
   </p>
   <p>
    Inakšie bolo na fare. Tam bola hojnosť všetkého, tam bolo pekné náradie, jemný porcelán,
         pani farárka mala hodvábne šaty a zlaté čepce (ešte od maminky a od pani důstojnej
         Jozeffyčky). Mala i hrebene zo slonovej kosti, ktoré jej v návale štedrosti a dobrej vôle
         pán farár prinášal zo svojich ciest, alebo kupoval u „kasničkárov“. A jednako na fare
         nebolo šťastie. Akoby v tej smutnej budove nebolo miesta pre veselosť, smiech a detinskú
         samopaš: deti boli doma tiché, nesmelé, akoby zahriaknuté, a preto keď len mohli, uvrzli
         von, aby tam ožili a vystrájali, najmä Danko, svoje veselé kúsky. (…)
   </p>
   <p>
    Najmladšie farské deti (medzitým niekoľké umreli malé) Danko a Pavlínka mali temer vo
         všetkom voľnosť, tým sa všeličo prepieklo.
   </p>
   <p>
    Ale pán farár pri všetkej svojej láske k Dankovi častejšie ho privrzol, a Janka tiež, k
         tomu milému-nemilému Donátovi. Vopchal mu knižku pod nos, ukázal svojím kostnatým, nie
         práve najčistejším ukazovákom a kázal:
   </p>
   <p>
    „Ta, moja duša, vertuj!“
   </p>
   <p>
    Nuž vertujže, ak vieš a čo vieš — ale item, išlo to: Daňo všetko mohol, čo chcel, a
         najmä keď musel! Také deti, ako bol Danko, ani samy nevedia, ako sa naučia čítať, písať a
         potom i to ostatné. Sotva sa spriatelili s Donátom, už prišla na našich chlapcov iná stará
         mátoha: nemčina. Tu vzal pán farár, sám skostnatený filozof, Kantovu „Kritik der reinen
         Vernunft“, otvoril a povedal.
   </p>
   <p>
    „Ta, synak, čítaj!“
   </p>
   <p>
    Nie dosť na týchto príšerách, mal Janko doma ešte prácu, boj a trápenie s malými
         čiernymi hlavičkami na linkovanom papieri a s bakinkami na malom klavírčeku, ktorý stál v
         obývacej izbe medzi oblokmi a pochodil od blahej pamäti dôstojnej pani Jozeffyčky z
         Tisovca. Klavírček sa dostal Laučekovou protekciou za niekoľko šajnových zlatých do
         vlastníctva píľanského učiteľa. Na ňom sa teda učil Janko poznávať noty a klávesy, ktoré už
         boli hodne žlté a obdraté. Sám Jur Vansa bol veľký milovník hudby a výborný organista.
         Preto chcel, aby sa i Janko učil. Ukázal mu teda noty, ktoré sú nad prvou linajkou, na
         druhej, tretej a aká je nota pod linajkami a zasa tá, čo má raz cez hlavu, raz cez krk.
         Potom ukázal na klávesy, pomenoval celú škálu a hneď rozkázal stručne: „Janko, hraj!“
   </p>
   <p>
    Čo sú pauzy a načo sú, čo sú štvrť alebo pol noty, to si musel Janko sám domyslieť a
         oboznámiť sa s nimi.
   </p>
   <p>
    Ale išlo to, lebo sotva mu minulo desať rokov, už oproboval svoje umenie i za organom.
         Mišo, mendík, ťahal mechy „o dušu“, len tak sa mu leskla tvár od poctivej námahy. V organe
         začalo hučať, malý organista sa náramne preľakol, kolienka sa mu triasli a klepali jedno o
         druhé. Pri tom sa otec len uškrnul a keď prišla príležitosť, tu Jankových známostí i
         využil.
   </p>
   <p>
    V istú nedeľu išiel pán farár odbavovať služby božie na Hačavu, ktorá prislúchala ako
         dcérocirkev k matke Píle. Vtedy má píľanský učiteľ odbaviť celé služby božie na Píle, a to
         nielen organovať, ale i kázať. Kázeň sa obyčajne prečítala.
   </p>
   <p>
    V tú nedeľu vzal otec Janka so sebou na chór a povedal mu:
   </p>
   <p>
    „Keď ja pôjdem na kanceľ, prechyť organ ty.“ Janko ochotne pristal, ale dostal takú
         trému, že sa s ním začal svet krútiť. Priznať sa nechcel. Pozeral s veľkou pozornosťou na
         noty, spieval, vyťahoval, prekričal i tetky, čo pod chórom sedeli a starý Brádňan krútil
         hlavou a šeptal:
   </p>
   <p>
    „Ej, verra-bože, bude z teba rrechtor, verra-bože, haj-haj, haj-jaj-verra, že bude!“
   </p>
   <p>
    Napokon prišiel so strachom čakaný posledný verš piesne; otec mrkol na Janka, vstal,
         ukázal na partitúru a šiel pomaly dolu. Janko si sadol za organ a statočne preberal, ako
         vedel, hral, hral horlivo a „dúfanlivo“, až zabudol na všetko, na seba a čo sa okolo neho
         robilo, len keď ho chlapci štuchli a šeptali:
   </p>
   <p>
    „Ve’ že už prestaň, ve’ pán rechtor už dávno stoja na kancli a sem pozerajú.“
   </p>
   <p>
    Janko sa zľakol. Nečakal koniec kázne, ale hybaj dolu, pravda, potichu, aby sa
         nezošutroval skôr, ako bolo treba a potom domov, do izbičky za pec.
   </p>
   <p>
    Matka nevedela o ničom. Otec príde domov a spytuje sa:
   </p>
   <p>
    „Kde je Janko?“
   </p>
   <p>
    „Janko?“ spytuje sa matka. „Ta či nebol s tobó (s tebou)?“
   </p>
   <p>
    „Bol,“ rečie otec, „ale odišiel skôr. Nie je doma?“
   </p>
   <p>
    „Ja som ho nevidela,“ hovorí matka a už sa strachuje o svojho najmladšieho.
   </p>
   <p>
    Nastalo hľadanie. Janko, keď videl, že sa po ňom zháňajú, vyšiel zo svojho úkrytu a
         postavil sa pred otca. Pozrel na neho, či sa nehnevá. Ale ako videl, že na otcovej tvári
         ihrá milý, láskavý úsmev, poskočilo jeho srdiečko od radosti a sadol si na svoje miesto k
         prikrytému stolu. Vtedy mu obed chutil, ako vari nikdy dotiaľ.
   </p>
   <p>
    V tú jar umrela dobrá pani farárka a deti osireli. Danko sa tváril, akoby ani necítil
         veľkú nenahraditeľnú stratu. Za neho Janko oplakal svoju dobrú mať. Do fary prišla
         príbuzná, istá pani Janka (sestra Augusta Horislava Škultétyho), ktorú pán farár skoro po
         jej príchode pomenoval „tetkou Trápelkou“.
   </p>
   <p>
    Rozhodlo sa, že prvého septembra pôjde s Daňom do Kežmarku. Farská Julinka pomocou tetky
         Trápelky vystrojila brata šatstvom a všetkým, čo chlapcovi treba. A jedného rána prišiel
         Hrnčiar s koňmi do farského dvora a zapriahol do staromódneho vozíka, napchajúc sena a
         ovsa, kde sa len dalo. Daňov kufor pripevnili do „šaraglí“ a upchali ho senom a slamou, aby
         sa „netonigal“, ako povedal Hrnčiar. Pán otec sa zásobil dobrým voňavým štítnickým tabakom,
         aby mal i pre seba dosť i pánov profesorov čím počastovať; peňazí vždy mal, koľko mu bolo
         treba, lebo o ňom sa mohlo povedať, že „penäze u kneze“.
   </p>
   <p>
    Po dobrých raňajkách zavolal Julinku a už pripraveného Danka, a povedal.
   </p>
   <p>
    „Sadaj, synak!“
   </p>
   <p>
    Danko síce nesúhlasil s touto cestou, ale keď videl, že je otcova vôľa mocnejšia ako
         jeho, po krátkom rozmýšľaní poslúchol. Sotva vypil svoje mlieko a vopchal chlebík do
         vrecka, sadol si k otcovi. Sestry, tetka, slúžky a nadovšetko mamovka od Paľov ho srdečne
         žehnali a posledná i zaplakala. Ani dobrého naučenia na cestu nechýbalo, ale to sa
         pravidelne púšťa jedným uchom dnu, druhým von.
   </p>
   <p>
    Hrnčiar zakrútil bičom ponad svoje tátošíky, kone vyleteli z farskej brány akoby na
         krídlach a chystali sa o preteky. Pri kostole a vedľa brány stáli chlapci, Dankovi
         vrstovníci i s Jankom. Smutne hľadel Janko za svojím druhom a myslel, že veď i jeho očakáva
         ten istý osud, lenže jeho nepovedú na sever, ale na juh.
   </p>
   <p>
    V Kežmarku pán otec skoro našiel byt, iste vtedy nebola taká bytová núdza ako dnes,
         poprechodil k pánom profesorom a komandoval svojho synátora do ich priazne. Všetko šlo
         pekne, deň sa minul bez akejkoľvek mimoriadnej príhody. Danko bol tichý, pokojný a
         poslušný. I skúška sa vydarila. Gazdiná prijala dary v prírodninách i plat za tri mesiace
         vopred a tešila sa, že má takého hodného žiaka v byte.
   </p>
   <p>
    Ráno, len čo svitalo, Hrnčiar už priahal kone, aby prišli ešte v ten večer domov. I pán
         farár vstal, obliekol sa, vypil svoju kávu, šiel do bočnej izby, ako do študentskej, aby sa
         rozlúčil so synom Dankom. Ale Danko v posteli už nebol. Gazdiná povedala, že len tu na
         dvore musí byť, že ho len pred chvíľou videla. Ale keď Danko nešiel a Hrnčiar bol
         netrpezlivý, povedal pán otec:
   </p>
   <p>
    „No veď sa on nestratí, pozdravte ho odo mňa.“
   </p>
   <p>
    Povedal svoje zbohom, uvelebil sa na sedisko, ktoré pod ním praskalo, Hrnčiar zavrtel
         bičom a koníky vybehli na ulicu.
   </p>
   <p>
    Cestou si pán farár podriemkával, tu i tu, kde sa dalo, najmä kde kŕmili si i zafajčil a
         zasa driemal. To bola jeho obyčaj, lebo v noci málo spával. Domov prišli na mraku. Pán otec
         mal nohy stŕpnuté od dlhého sedenia a trvalo dosť dlho, kým si ich rozkýval. Pomocou
         všetkých ženských, ktoré boli vo fare, zliezol z vozíka a kráčal k schodíkom do domu.
   </p>
   <p>
    Ako ho už na dosah ruky nebolo, začalo sa sedisko hýbať a knísať, spod neho vykukla
         najprv strapatá hlávka a potom sa vytiahol celý Daňo.
   </p>
   <p>
    Ženské skríkli, pán otec sa obzrel a ako pochopil, čo sa stalo, zodvihol pipasár a
         povedal:
   </p>
   <p>
    „Canis tua…
    <sup>
     [
     <a class="footnote" href="#ftn.id2504821" name="id2504821">
      2
     </a>
     ]
    </sup>
    počkaj, keď nejdeš do Kežmarku, pôjdeš do Soboty!“
   </p>
   <p>
    A tak sa i stalo.
   </p>
   <p>
    *
   </p>
   <p>
    Medzitým v škole starosťami zavalení rodičia sa radili, čo si počnú s Jankom. Minulo mu
         už dvanásť rokov, zvrchovaný čas, aby sa o jeho budúcnosť postarali. Aké remeslo by bolo
         pre neho, útleho chlapca, najpríhodnejšie? Lebo na to, že by ho dali do škôl, netrúfali si
         ani pomyslieť.
   </p>
   <p>
    I spytovali sa ho, čím by chcel byť? A on im vždy len to povedal, že sa chce učiť.
   </p>
   <p>
    „Jaj, ditä mojo, veď na to treba školy a školy pohltia veľa peňazí,“ povedala raz matka
         a sadla si na lavičku pod pecou.
   </p>
   <p>
    „Peniaze?“ spytuje sa Janko. „Mamička moja, veď ja peniaze mám a keby vedeli, ,keľo
         veľo‘!“
   </p>
   <p>
    „Nepleť, Janík, ditä mojo, len kde by si ich zväl?“
   </p>
   <p>
    „Zgazdoval som si, mamika. Nak počkajú, hneď im ukážem…“
   </p>
   <p>
    A už sa škriabal poza predesenú matku hore na pec a na kozúbok, siahol za hradu a
         vytiahol meštek. Vtedy už meštek bol plnučičký-plný (bol veľmi maličký). Janko zišiel dolu
         a vysypal obsah mešteka do matkinej zástery. Matka sa naľakala.
   </p>
   <p>
    „Jaj, syn môj zlatý, milý, kde si to nabral?“
   </p>
   <p>
    A on jej vykladá, berúc každý peniažtek do ruky:
   </p>
   <p>
    „Tento dvadsiatnik mi dal Frico Baláž, tento mi dal pán krstný od Falubov, keď som bol
         vinšovať, ten je zasa od pani krstnej z Tisovca,“ a tak vypočítal kdejaký šesták, ba i dva
         grošíky, na ktoré sa hneval, že mu toľké miesto zabrali. Potom sa osvedčil, že si ani za
         jeden groš cukríkov nekúpil.
   </p>
   <p>
    Dojatá matka so slzami vyobjímala svoje dobré dieťa a keď prišiel otec a rozpovedali mu
         celú vec, rozhodlo sa, že Janko sa bude učiť. Jankovu sporivosť pokladali za dobré
         znamenie, a tak v mene božom odhodlali sa vypraviť chlapca ta, kde je najbližšie a
         najlacnejšie, do Rimavskej Soboty.
   </p>
   <p>
    Bolo tých usporených groší „skutočne“ málo, ale bude predbežne aspoň na knihy a ďalej
         pomôže pánboh.
   </p>
   <p>
    Nazbieraných turáčikov bolo všetkého spolu 14 zlatých v šajnách.
   </p>
   <p>
    Starosti rodičov ťažili až k zemi. Ale oni pevní vo viere, nedali sa sklátiť.
   </p>
   <p>
    Veď, hľa, pánboh pomáha. Ľudovít, ten usilovný, vďačný syn píše listy, v ktorých sa
         zračí jeho pekná duša a dobré srdce.
   </p>
   <p>
    O všetkom, čo koná a podujíma, píše rodičom. Ako sa učil hneď od svojho útleho veku, ako
         musel i on zápasiť s každodennými starosťami, svedčí list, ktorý písal z Modry 19.
         septembra roku 1851. V tom liste je zaujímavé i to, ako putovali v ten čas študenti do
         škôl. List je takýto:
   </p>
   <p>
    „Drahý otče! Hoci som pánu Laučekovi v Ožďanoch povedal, že by ste len 1. októbra čakali
         list — no mňa jednako niečo núti vám písať o sebe a o mojom stave. Ako vám je známo, v
         Ožďanoch som musel čakať na testimónium a na príležitosť. A nie nadarmo som zostal, lebo
         pred večerom som i dočkal istého Levočana, ktorý šiel do Pešti; tak som sa za štyri zlaté
         odviezol do Vacova v piatok a v sobotu. V nedeľu ráno som išiel ku železnici a o pol
         desiatej sadol, o štvrtej popoludní som bol v Prešporku, za to som platil 3 zl. 8
         grajciarov v striebre. V nedeľu som nocoval v Prešporku u jedného oždianskeho kolegu a ráno
         sadol na železnicu, kde kone ťahajú; platil som za to dvadsať grajciarov v striebre a
         prišiel som blízko Modry do Pezinka. Z Pezinka som si najal chlapa za l zl. do Modry, ktorý
         mi niesol veci; tak som išiel hodinu pešky. Prišiel som do Modry v pondelok, zastavil som
         sa u jedného logicusa, potom som sa šiel ohlásiť pánu Kalinčiakovi; on prečítal testimónium
         (svedectvo) i list, opýtal sa, či som priniesol peniaze. Ja som sa uvolil na pol roka
         zaplatiť. Mám teda na celý rok didaktra 8 zl. v str., za drevo a inskripciu (zápis) 2 zl.,
         za alumneum 14 zl. v str., t. j. 35 zl. šajn., tak všetko 24 zl. v striebre. I vyplatil som
         14 zl. napred. Spýtal som sa ho (Kalinčiaka), či môžem čakať nejakú pedagógiu; on povedal,
         že by som ju bol dostal, keby som bol skôr prišiel, ale, ak sa trafí, že mi dá. Ak by som
         nemecky vedel, mal by som ich dosť. Z toho teda vidno, že som sa sklamal. Čo sa hospody
         týče, som u Samuela Grasla, u garbiara; platím 30 zl., ale mi nechceli dať len plachtu a
         podhlavničku, tak mi pán Kalinčiak požičal svoj študentský pokrovec. Pán farár mi bol
         poradil sem, ale zase bol zabudol, tak som len náhodou sem prišiel. Tento môj hospodár je
         toho syn, u ktorého bol pán farár a nebýva už oproti školám. Piati sme na jednej hospode,
         ale v dvoch izbách, preto mi je tu dobre, že sú Nemci; najmä však s jedným Čechom, s istým
         Jurenom, ktorý dokonale vie nemecky, dobrý, tichý chlapík. On je už logicus; bol v lete na
         Dolnej zemi suplikovať, ale dostal zimnicu, a tak je i teraz chorý. I s bratom je tu.
         Týchto otca, Vincenca Jurena, náš pán farár azda pozná, lebo tu chodil do školy asi 1822 —
         1823 i jeho mladší brat, obidvaja sú v českej zemi kňazmi. Alumnia je dobrá, máme dve
         jedlá, päťkrát do týždňa mäso; i chlieb je dobrý a dosť i na večeru. Učíme sa rétoriku,
         Cicera, náboženstvo, archeológiu, graecorum, históriu, matematiku a robíme štýl. Slovenský
         ústav či bude, neviem, lebo po smrti Štúrovej tunajší kaplán nemá času, ani Kalinčiak.
         Rhetores sme 19, logici 9.
    <sup>
     [
     <a class="footnote" href="#ftn.id2505077" name="id2505077">
      3
     </a>
     ]
    </sup>
    Knižiek som nekúpil nijakých. Pán Kalinčiak povedal, že vás videl v Hankove a
         že pozná i p. Laučeka a dal ho pozdraviť. I v kostole, kde profesor sedáva, je meno Lauček
         vyrezané. P. Lauček dal pozdraviť Heifela, Bukvu, Šimeka, ale že sú tí už nie nažive.
         Albrechta conrektora som pozdravil, to je veľmi dobrý človek a tešil sa z toho, i
         pozdravuje ho, aby mu písal p. Lauček, ba i prišiel. Keby mu bol písal pán Lauček o mne
         niečo, ako mi to sľúbil, ale v Ožďanoch nemohol, bol by mi zaopatril skôr pedagógiu, lebo
         on je veľmi dobrý človek. A p. Škultétymu odkážte, že ma dosiaľ nadarmo odporúčal.
   </p>
   <p>
    I tu v Modre počína sa dúl ukazovať. A hrozno ťažko dozrie. Ja tu ťažko privykám, a i
         tento list s plačom píšem; neviem, čo by som dal, keby som mohol doma byť, ale je to
         ďaleko. Píšte mi, otec drahý, píšte mi čím najskorej, píšte mi na celý hárok o každej
         domácej veci, čo robíte, čo robia mamika, či je zdravá; — či je ešte dúl, ako sú krumple, a
         každú maličkosť; i o fare, i o Tisovci. Nech mi píšu i bratia (Imro), i sestry, i mamika.
         List budem naiste čakať 2. októbra; ostatná pošta je tu v Modre, vám do Soboty. Tu sa učí
         na fortepiane Husák a Turneš; ja si nekúpim fortepiano, ani by azda nedostal, ani sa nedám
         učiť.
   </p>
   <p>
    Štúdium histórie učím sa nemecky.“
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2506767" name="ftn.id2506767">
        1
       </a>
       ]
      </sup>
      <span class="emphasis">
       <em>
        A macska hamis
       </em>
      </span>
      — (maď.) Mačka je falošná.
     </p>
    </div>
    <div class="footnote">
     <p>
      <sup>
       [
       <a class="para" href="#id2504821" name="ftn.id2504821">
        2
       </a>
       ]
      </sup>
      <span class="emphasis">
       <em>
        „Canis tua…“
       </em>
      </span>
      — (lat.) začiatok mrzkého zahrešenia
     </p>
    </div>
    <div class="footnote">
     <p>
      <sup>
       [
       <a class="para" href="#id2505077" name="ftn.id2505077">
        3
       </a>
       ]
      </sup>
      <span class="emphasis">
       <em>
        Rhetores a logici
       </em>
      </span>
      — (lat.) pomenovanie pre žiakov najvyšších
               tried vtedajšieho gymnázia
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505151">
       </a>
       2. V Rimavskej Sobote
      </h2>
     </div>
    </div>
   </div>
   <p>
   </p>
   <p>
   </p>
   <p>
    <span class="bold">
     <strong>
      <span class="emphasis">
       <em>
        Hmotné pomery evanjelických kňazov a učiteľov — Štúdiá a nehoda Ľudovíta
               Vansu. — Ján Vansa odchádza do škôl — V Rimavskej Sobote — Školské a národné pomery —
               Prvé prázdniny — Matej Hrebenda
       </em>
      </span>
     </strong>
    </span>
   </p>
   <p>
   </p>
   <p>
    Tak Jankove úspory a jeho túžba po učení rozhodli. V mene božom nechže ide do škôl,
         nechže sa učí, a ak pánboh pomôže, Janko bude kňazom.
   </p>
   <p>
    Tak zmýšľal otec, lebo to bola jeho tajná, dosiaľ nevyslovená túžba; o tom rozmýšľala
         matka vo svojej nežnej láske k miláčikovi svojho srdca. Ona, ako každá mať, úfala sa deťom,
         no najviac tomuto, ktorý ju dosiaľ nezarmútil, ale v pocite svojej chudoby neoddávala sa
         veľkým nádejam. Obaja ako rozumní ľudia vedeli, že Jankova „hotovosť“ na peniazoch je malá,
         a keby nebolo onej dojemnej detinskej viery, bola by smiešna, nepostačí ani na zašatenie
         malého študenta, nieto ešte na iné potreby.
   </p>
   <p>
    Vtedy boli dedinskí učitelia čiže rechtori veľmi biedne platení (okrem výnimiek). Ich
         plat pozostával väčšinou z prírodnín, ktoré cirkevníci učiteľovi odvádzali, a to vďačne,
         „koj museli“. Ale keď nemuseli, nuž veru nedali. Učitelia, v tých časoch zväčša akademicky
         vzdelaní ľudia, boli odkázaní na dobroprajnosť a štedrosť, alebo na milosť a nemilosť ľudu.
   </p>
   <p>
    Z tých čias sa zachovala nejedna povesť o chudobných rechtoroch a bohatých kňazoch. Ale
         vo všetkých mal biedny rechtor toľko vtipu, že mohol z neho vyžiť a bohatého, lakomého
         kňaza i jeho gazdinú previesť cez lavičku. Akiste ľud, z ktorého podobné povesti vyšli,
         sympatizoval s figliarskym rechtorom, lebo mu bol bližší ako farár. Ale keď sa naskytla
         príležitosť, obrátil ľud ostrie svojej satiry i proti rechtorovi, ak mu nebol vo všetkom po
         vôli.
   </p>
   <p>
    Z tých nesčíselných anekdot o biednych učiteľoch často sa opakovala jedna, podľa ktorej
         učiteľ-otec, keď deti s plačom pýtali chleba, vzal kremeň a ocieľku a zakresal, a keď iskry
         padali, povedal im: „Žiž, žiž“. Či deti týmto ohňostrojom nakŕmil, o tom kronika mlčí.
   </p>
   <p>
    Pravdepodobne nebol majetkový rozdiel všade taký veľký; boli i vtedy farári-bedári, o
         ktorých hovorilo maďarské porekadlo: „Szegény az eklézsia, maga harangozik a pap.“
    <sup>
     [
     <a class="footnote" href="#ftn.id2505258" name="id2505258">
      4
     </a>
     ]
    </sup>
    To skúsil náš Janko, keď ako prešovský teológ išiel suplikovať po Šariši.
   </p>
   <p>
    Na Píle bola farská stodola — kolešňa — nabitá zbožím, lebo píľanská cirkev bola
         dežmárska. Veľká budova, murovaná, budila všeobecnú úctu, prijala pod svoj krov nielen
         snopy rozličného zbožia, ale i konopí. Na farskom toku (holohumnici) mlátili štyria mlatci
         od Michala do Jozefa, takže ohromné súseky a strovné lády na pôjde, v komore a vo veľkej
         studenej kuchyni boli plné i zasýpalo sa staré zbožie novým.
   </p>
   <p>
    V škole, keď pred Jánom pani rechtorka vymietla posledné žito zo súseka, vzdychla si
         ustarostená: „U boha viac“.
   </p>
   <p>
    Vtedy sa ešte hovorilo: „Penäze u knäze“.
   </p>
   <p>
    Akoby na dotvrdenie tejto výpovede, pán farár Lauček mával vždy peniaze u seba. Nosil
         voľné zamatové nohavice poľského strihu a vo vreckách, siahajúcich temer po kolená, mal
         vždy hojnú zásobu strieborných i medených peňazí. Keď bol veľkodušný, siahol do vrecka,
         vytiahol hrsť drobných i veľkých, bolo medzi nimi i niekoľko tvrdých toliarov a obdaroval
         chlapcov, najmä svojich krstných synov zo školy, dvadsiatnikom.
   </p>
   <p>
    Nie div, že takéto nerovné rozdelenie zemského zbožia — nie práve na Píle, ale všeobecne
         — vzbudilo trpkosť v srdci biedneho rechtora, najmä keď mal doma hodne „papajov“.
   </p>
   <p>
    Preto sa učitelia usilovali, aby zo svojich synov vychovali kňazov. Máme z toho času
         mnoho príkladov, že učiteľskí synkovia vynikali v učení, že vystúpili v hodnosti ešte
         vyššie: stali sa totiž fiškálmi. A radosť otcova alebo matkina bola tým väčšia.
   </p>
   <p>
    Aby učiteľ, otec viacerých detí, mohol dať synov do škôl, musel byť usilovný, spôsobný a
         chytiť sa i do bočných zárobkov. Musel chovať statok, musel včeláriť, pestovať ovocné
         stromy a ovocie a byť i roľníkom, keď to potreba vyžadovala. Týmito prácami síce zanedbával
         svoje hlavné povolanie: výchovu detí, ale zasa ukazoval príklad ľudu, ako má svoj majetoček
         správne zveľaďovať. Lenže bolo málo snaživých, ktorí nasledovali príklad učiteľov, väčšia
         čiastka ľudu drží sa radšej konzervatívne starých skúseností.
   </p>
   <p>
    Bez podobnej práce a snaživosti neboli by mohli Vansovci poslať synov do škôl, ale
         obaja, otec i mať, boli pracovití; ona ešte okrem toho ako opravdivá Spišiačka bola
         praktická, sporivá, poriadku a čistoty milovná, takže v jej domácnosti bolo vždy milo a
         útulno, nielen deťom, ale i hosťom a „príchodzím“. Nebolo cítiť nedostatok, poctivá chudoba
         netiesnila, nedusila, ale vzbudila milý pocit uspokojenia. Núdza začala sa hlásiť len v
         rokoch porevolučných, keď sa v celom Uhorsku začala dvíhať drahota a hrozila chudobnému
         ľudu hladom. To bolo všade, ale na Píle zvýšil tento zlý stav ešte i zhubný požiar, ktorý
         zničil celý dolný koniec dediny. O štyri roky po ohni (1857), Jur Vansa prvý raz prosil vo
         svojom prípise školskú radu a výbor spojeného gymnázia rimavskosobotského, aby mu didaktrá
         za dvoch synov, ktorí navštevovali spomenuté gymnázium, alebo odpustili, alebo znížli, lebo
         pre strašný oheň je so ženou a s deťmi vo veľkej núdzi. Tento list napísal v dokonalej
         maďarčine. Výsledok bol, že mu čiastku didaktra odpustili, ale Imrovi (druhému Vansovmu
         synovi) odopreli dať alumneum zadarmo alebo za lacnejšiu cenu. Potom dali Vansovci svojho
         tretieho syna, ktorý i tak neukazoval ani vlohy, ani chuť do učenia, za učňa do cukrárskeho
         obchodu.
   </p>
   <p>
    Starosti sa kopili nielen o nezaopatrené deti, ale i o Ľudovíta, ktorý už vtedy bol v
         Prahe v Prokšovom hudobnom ústave. Ľudovít bol chorý, a to vážne, ako vidieť z listu, ktorý
         písal 20. januára roku 1857 domov.
   </p>
   <p>
    „Asi pred dvoma týždňami som bol išiel do Týnskeho chrámu, aby som ofertórium a
         graduale, naším direktorom novozložené, počúval, práve ako som cez jeden náhrobný kameň
         kráčal, skĺzla sa mi ľavá noha, chcel som sa na pravú, tú chorú, podoprieť, ale noha
         nevydržala a ja som pred ľudom padol na kameň. Vstať som nemohol, lebo sa mi chorá noha
         skrútila, hlava sa mi zvrátila, a už ani neviem, ako som sa pomocou ľudí dostal domov.
         Uložiac sa do postele, pochytila ma zimnica, potom nasledovala horúčka, ktorá trvala dva
         dni. Všetko prešlo, ale noha ostala v zlom stave, takže som sa z postele dosiaľ pohnúť
         nemohol. Prišiel lekár, ktorý mi dal masť na koleno a poradil kúpele. Už som bol niekoľko
         ráz v kúpeli, ale — o barle! Bojím sa, že mi bolesť v nohe môže dlhšie trvať, preto som sa
         odhodlal im to oznámiť, aby to, o čo prosím, čím skôr vykonali. Potrebujem vysvedčenie
         chudoby, aby ma do nemocnice bezplatne prijali.“
   </p>
   <p>
    Potom píše ďalej:
   </p>
   <p>
    „Tak si osud divne zahráva s človekom. Ako by som bol rád, keby som sa tohto mesiaca
         uzdravil, lebo na budúci mesiac začnú sa v našom inštitúte dávať múzické večierky… Moje
         kompozície našli u pána direktora veľkej obľuby a podotkol, že známka prvotriednej
         geniálnosti, originálnosti im nechybuje, i určil 6 eklóg, ktoré som na Nový rok komponoval
         na hranie a dva kvartety na spievanie: niektorí speváci od divadla sa totiž podvolili
         spievať. Ale to všetko od toho závisí, či do 1. februára budem zdravý, lebo za dva týždne
         musím študovať. Doteraz nemám sily nijakej, lebo od dvoch týždňov ležím v posteli a v noci
         pre bolesť nemôžem spávať.“
   </p>
   <p>
    Milujúci rodičia ťažko niesli tento úder, lebo do svojho syna, nadaného a usilovného
         Ľudovíta, skladali veľké nádeje.
   </p>
   <p>
    Keď sa rodičia odhodlali dať Janka do Rimavskej Soboty, lebo to bolo najbližšie a
         najlacnejšie, postarala sa mamička o skromnú výbavu a otec si zabezpečil furmana.
   </p>
   <p>
    A to bol zas Hrnčiar. Podľa mena by bol mal byť remeselník ako kedysi jeden z jeho
         pradedov, ale on nechal gazdovstvo na iných a sám sa oddal na furmanku. Odvážal tisovským
         debnárskym majstrom hotový drevený riad nadol. Ak sa v Sobote kupec netrafil, tak šiel i
         ďalej, niekedy vraj i za Tisu. Nielen Hrnčiar, ale i druhí gazdovia z našej dediny
         furmanili, a to na škodu svojich rolí; vozili nielen hotový riad, ale i dosky a často i
         liatinu z početných hámrov rimavsko-muránskej „kvalície“ (koalície). Odvtedy sa datuje
         príslovie: „Taký je smutný, akoby mu bol voz s liatinou pri Tise zaviazol.“
   </p>
   <p>
    Hrnčiar mal koníky neveľké a nie príliš dobre kŕmené, ale zato boli krotké a vytrvalé.
         Držali sa chválitebného a múdreho pravidla: „Pomaly ďalej ujdeš“. A tak sa nikdy
         neponáhľali a nikdy prevrhnutím voza a nákladu nehrozili.
   </p>
   <p>
    Tieto furmanky trvali až do tých čias, kým sa nepostavila železničná trať Feledince —
         Tisovec (1870 — 1872).
   </p>
   <p>
    Cesta do Soboty trvala teda na Hrnčiarovom voze niekedy 5 — 6 hodín, naspäť i 8, podľa
         toho, ako bol voz naložený.
   </p>
   <p>
    Pred svojím odchodom šiel sa Janko už v novom obleku poodoberať od priateľov, známych a
         najmä od „dobrodincov“. V povedomí svojej dôležitosti, s hrdosťou žiaka, ale i s ľútosťou
         dobrého syna, vykračoval si, sprevádzaný otcom, najprv do Tisovca. Tam mali Vansove deti
         krstnú matku, pani Julianu Ambrózyčku, rodenú Dianiškovú. Pani Ambrózyčka bola sestra
         vtedajšieho učiteľa Gašpara Dianišku, ktorý bol učený a vzdelaný človek. Vôbec tisovské
         školy mali i vtedy dobrých učiteľov. Druhý učiteľ bol Lojko, otec Daniela a Hostivíta
         Lojku. Tento posledný bol za krátky čas profesorom na revúckom gymnáziu. (…)
   </p>
   <p>
    Všade bolo clivo lúčiť sa nášmu žiačikovi, ale najviac na Píle. Nevedel, že týmto sa
         lúči už i so svojím detským vekom, s radovánkami, ktorých síce nebolo mnoho, chlapčenskými
         rokmi, ktoré sa nikdy viac nevrátia. Všetko ešte uvidí, čo teraz opúšťa, ale tak, ako to
         bolo, už viac nikdy nebude. Mladosť je len jedna, a tak skoro uletí.
   </p>
   <p>
    Rimavská Sobota bývala našim deťom (ešte i pisateľke týchto riadkov), vlastne všetkým
         slovenským deťom mestom nesympatickým, nemilým, kam sa len s plačom vracali, keď vyšli z
         neho na krátky čas prázdnin. Život v tomto meste sa veľmi líšil od života našich dedín i
         menších slovenských miest. Niet tu záujmu, niet sústrasti navzájom, každý ide svojou cestou
         a chladne pozerá na tých, ktorí sú nie jeho blízki alebo rodní. Sobotskí mešťania sú
         povestní pre svoju uzavretosť a kastovníctvo. Hoci takzvaná inteligencia pozostávala z
         Maďarov, triedili sa i oni medzi sebou na rozličné skupiny a kruhy, medzi ktorými nebolo
         nijakých spojív. Úradníci žijú medzi sebou ako osobitná trieda ľudí. Imponuje im len
         okolitá džentry, z ktorej sa regrutuje vyššie župné úradníctvo. Mešťania, väčšinou kalvíni,
         sú chladní, vypočítaví, sporiví až do krajnosti, na umenie neobetujú a neradi sa spolčujú s
         tými, ktorí nepatria k nim. Profesori, učitelia tvoria zasa svoj krúžok, ale keď ide o
         maďarstvo, o prvenstvo medzi národmi, tam sú všade jednomyseľní a nenávidia Slovákov jedni
         i druhí, i opovrhujú nimi. Len tým neopovrhujú, čo slovenský vidiek nosí na trh; v tomto
         ohľade by hrdí sobotskí páni neboli dobre, keby im slovenské dediny prestali dovážať hlavné
         potravinové články.
   </p>
   <p>
    Medzi výnimky patrila dobrá starenka Majomička, bývajúca na Pokoradskej ulici. Ona
         prijala nášho Janka spolu ešte s inými malými žiakmi do bytu. Otec Vansa doviezol Janka k
         tejto ženičke a hneď sa zjednali. Za Janka mali platiť 30 zl. šájn na celý rok. Za to mala
         Majomička Jankovi variť. Chlieb, strovu, masť, múku atď. posielali rodičia vždy, keď sa
         zásoba míňala. (…)
   </p>
   <p>
    V škole im prísne zakázali hovoriť po slovensky. Tuším zo všetkých profesorov ani jeden
         nevedel po slovensky; ak by i bol vedel, nepochválil sa tým. Profesori boli: Ján Fábry,
         vtedy ešte mladý človek, Miklovics, Karol Szeremley, Štefan Baksay, Karol Terray, Jozef
         Tóth.
   </p>
   <p>
    Fábry neskoršie založil so svojou paňou, rodenou Turčáňovou, dievčenský ústav
         (súkromný), v ktorom i pisateľka týchto zápiskov pobudla do roka na „edukácii“. Bolo to
         roku 1870-71.
   </p>
   <p>
    Všetci profesori boli prísni, niektorí suroví. Všetci veľkí šovinisti, ktorí videli v
         slovenskom národnom cite zradu vlasti a trestuhodný čin. Miklovics povedal raz Dankovi
         Laučekovi: „Sírja leszel te hazáknak!“
    <sup>
     [
     <a class="footnote" href="#ftn.id2505654" name="id2505654">
      5
     </a>
     ]
    </sup>
    Čo a ako si to o tom chlapcovi myslel, nevedno; možno ani sám si nebol vedomý
         svojho ťažkého výroku. Ale Danko už bol „biľagovaný“, hoci nepoužil proti nemu surové
         tresty, lebo rešpektovali starého Laučeka, poznajúc ho, že ho neradno urážať.
   </p>
   <p>
    Ale temer všetci vystrájali v škole také beťárstva, za ktoré by sa každý vzdelaný človek
         hanbil. Janko raz upadol do podozrenia, že fajčil a tu profesor Szeremley niežeby sa bol
         presvedčil, či je to tak (a vtedy bol Janko nevinný), potrestal chlapca brutálnym spôsobom,
         a pri tom sypali sa mu z úst hnusné nadávky, aké úbohý malý „hriešnik“ ani medzi valachmi
         nepočul. Nielenže mu nadával, ale hrešil ešte i Jankovu matku ktorú on zbožňoval ako
         sväticu (každá dobrá matka je viac svätica ako žena). Také reči vtedy — ešte i potom — v
         Sobote odznievali i v takzvanej dobrej spoločnosti. Chlapca tieto škaredé reči tak zronili,
         že bol dlhý čas ako zabitý. Brániť nemohol ani seba, ani drahú mať, ale to, čo pocítil voči
         svojim prvým učiteľom, nebola úcta, ani láska, ale hnus a odpor. Ľudia, ktorí mu mali byť
         vzorom statočnosti, lásky a trpezlivosti, stali sa mu postrachom a predmetom ošklivosti.
         Najradšej by bol zutekal domov, do svojej dediny, ale cit povinnosti ho držal. Otcovi sa
         bál i hanbil žalovať a nechcel ani jeho, ani matku zarmútiť. Prekonal to, neskoršie i
         zvykol, ale sám nikdy ani len podobné slová nevyslovil.
   </p>
   <p>
    V učení bol pilný a vytrvalý, hoci mu učenie sprvu šlo ťažko. Čo sa mal naučiť naspamäť,
         to si poznačil nechtíkom a zapamätal. Raz dostal úlohu z mluvnice a mal ju doma vypracovať.
         Sedel nad ňou, trudil sa a plakal. Prišiel k nemu jeden zo starších spolužiakov, dobrá
         hlava, rodom z Turca. Videl Janka usmrkaného, spýtal sa: „Jano, čo plačeš?“ — „Ako by som
         neplakal, mám túto úlohu ,elemezovať‘
    <sup>
     [
     <a class="footnote" href="#ftn.id2505722" name="id2505722">
      6
     </a>
     ]
    </sup>
    a ja neviem, čo je to.“ — „Nevieš? Nuž veď je to najľahšia vec, čo môže byť na
         svete!“ A ten dobrý slovenský šuhaj tak ľahko mu vysvetlil záhady maďarskej mluvnice, že sa
         Janko čudoval, ako to mohol nevedieť. „Veď keby nám to niekto bol takto vysvetlil, ale ti
         povedali: toto vypracuj, a koniec!“
   </p>
   <p>
    Keď prišla jar i našim študentom bolo veselšie a ľahšie sa míňali dni, už len toľko a
         toľko dní je do Veľkej noci, potom ešte toľko do veľkých vakácií. Jedného dňa študenti
         zašli na Sobôtku, ale Sobôtka leží na hradskej vedúcej zo Soboty do Oždian a do Lučenca a
         na sever do Tisovca. Pri Sobôtke je neveľká hora a úrodné polia, ako i pastviny. Tam našli
         naši žiačikovia opravdivý salaš, ovce a naozajstného baču, Slováka od Drienčan. Zdalo sa
         im, že sú niekde pod Hrišovým, kde si Daňo kedysi s valachmi zahajdukoval, a to v
         sedliackych hábach, a že treba im vyjsť len na tú hôrku, aby videli vežičku píľanského
         kostola. Od radosti a potešenia upili si žinčice i viac, ako bolo radno. Nebol teda div, že
         im cestou žalúdky revoltovali. Darmo je, už je to tak na tomto svete, že chudobný človek
         musí každú, i malú radosť, draho zaplatiť. (…)
   </p>
   <p>
    Vcelku minul sa tento prvý rok (1858/59) dosť dobre. Vysvedčenie bolo nad očakávanie
         uspokojivé. Prvým veľkým prázdninám sa veľmi tešil. Len ten, kto prvý raz bol toľké mesiace
         vzdialený od rodnej dedinky, vie pochopiť radosť žiactva a nezazlí furtákom, keď svojej
         blaženosti dávajú i viditeľný výraz tým, že na všetky steny, ploty a brány píšu: „Vivant
         vacationes!“
   </p>
   <p>
    Ako vtáčky, ktorým sa otvoria dvierka úzkej klietky, poletujú veselo štebotajúc z
         konárika na konárik, i chlapci pobehúvali cez vakácie a navštevovali miesta svojich hier a
         zábav. Ani na Hrebendu nezabudli.
   </p>
   <p>
    Janko ako i Danko Lauček mali veľkú úctu k tomuto dedinskému filozofovi a básnikovi,
         ktorý neraz prízvukoval nejakú výpoveď, zasahujúcu do verejného života, a vzdychol: „Ó, by
         prolomil nebesa, ó, by přišel náš vůdce!“ Svoj malý biely domček za Rimavou pod vysokou
         Ostrou pokladal za svoje kráľovstvo a bol iste spokojnejší ako hociktorý panovník v hrdej
         rezidencii. Hovorieval: „Nemám nič, nežiadam nič“. Sem do milej chalúpky radi putovali
         chlapci vo voľných chvíľach. Tu i tu odpisovali slepému básnikovi i príležitostné verše,
         ktoré napísal svojim priateľom alebo na meniny alebo rodinné sviatky. Tak i pri
         príležitosti Milkinej svadby navštívila ho múza a našeptala mu verše plné básnického
         vzletu.
   </p>
   <p>
    Milka, ovdovená Maróthyčka, po smrti svojho milého Ondrejka bývala na Píle, ale nie
         dlho. Počul o peknej vdovičke učiteľ Štefan Machník z Ozdína v Novohrade, ktorý prišiel,
         videl a zasnúbil sa s driečnou mladou vdovou. Na svadbe nechýbal ani kmotrík Hrebenda a tu
         predniesol svoju najnovšiu báseň.
   </p>
   <p>
    Hrebenda na svojich cestách po Slovensku častejšie zašiel i do Liptova, najmä v ten čas,
         keď Ľudovít ako vychovávateľ bol v Svätom Jáne u Szentiványich. To bolo roku 1855, keď bol
         zavítal slepý básnik i do Svätého Jána. Farárom vo Sv. Jáne bol vtedy ešte Kalinčiak, otec
         spisovateľa Jána Kalinčiaka. O tomto pánu farárovi sa zachovala anekdota, ktorú podávam s
         tým dodatkom, že neručím za jej pravdivosť.
   </p>
   <p>
    Anekdota hovorí, že Kalinčiakovci nežili v šťastnom manželstve, a keď stará pani Terézia
         raz prosila svojho muža, aby jej odpustil, veď sa zídu na druhom svete, on jej odpovedal:
         „Terčulka moja, ak ma pánboh odvolá z tejto časnosti a vovedie do raja a ak teba tam
         uvidím, tak sa radšej vrátim!“
   </p>
   <p>
    Ľudovít i v Svätom Jáne, hoci bol mladý, sotva dvadsaťpäťročný, staral sa o svojich. Od
         Hrebendu poslal otcovi list, v ktorom mu oznamuje, že je v Kráľovej Lehote uprázdnená
         učiteľská stanica a veľmi si žiada a radí otcovi, aby sa o tú stanicu uchádzal.(…)
   </p>
   <p>
    Ľudovítova túžba sa nesplnila. Otec Vansa sa o miesto neuchádzal. Starším ľuďom sa už
         nechce meniť bydlisko, opustiť starých, osvedčených priateľov a hľadať nových, neistých.
   </p>
   <p>
    Medzitým už ani Ľudovít nebol dlho vo Svätom Jáne; túžba po ďalšom študovaní ho zahnala
         do Prahy, kde sa stal žiakom Prokšovej hudobnej školy. Ale i tu často chorel.
   </p>
   <p>
    V Prokšovom ústave ocenili jeho nadanosť, schopnosť a usilovnosť. Direktor pri svojej
         prísnej metóde požadoval najväčšiu presnosť. Tak napríklad píše Ľudovít: „Keď mu poviem:
         ,Aber, Herr Direktor, mit dieser Lektion statt in zwei Tagen kann ich kaum in zwei Monaten
         fertig werdens‘, tak mi odvetí: ,Alles eins, man kann es, wenn man will, und Sie wollen es‘“.
    <sup>
     [
     <a class="footnote" href="#ftn.id2505914" name="id2505914">
      7
     </a>
     ]
    </sup>
   </p>
   <p>
    Rád by bol prijal už niekde miesto, kde by sa bol ako profesor hudby mohol uplatniť, len
         preto, aby svojim rodičom mohol pomáhať. Mohol ísť na odporúčanie direktora do Hradca i do
         Terstu. Bol výhľad dostať sa i ku grófke Bánfyčke v Pešti za „muzikmajstra“, ale ani to
         neprijal.
   </p>
   <p>
    V jednom svojom liste píše:
   </p>
   <p>
    „Skúšky sme skončili. Priznám sa, že mne to bolo všetko nové a nebolo mi tak voľno ako
         na skúškach gymnaziálnych, kde som na to už bol privykol. Prvý deň to bolo ľahko, vybrali
         sme si svoje kusy, ale druhého dňa bola teória, a tu nás istý Kullaz z Berlína hodne
         poobracal z kontrapunktu. Napísal nám melódie na tabuľu a my sme to museli kontrapunktovať;
         museli sme sa veru zobrať, lebo je taká improvizácia hrozne ťažká. Človek si sadne k
         fortepianu, nemá len jednoduchú melódiu, a tú musí harmonizovať dvoj-troj-štvor-i pätoro
         hlasne a pánboh vie, ako ešte popremieňať. Isté je, že sme sa pochlapili. Pravda, v druhých
         ústavoch tuná sa tak neexamenuje, ale ani také kritiky nevychádzajú v novinách, aké o
         Prokšovom ústave: „Weltberühmte Anstalt“, „Mutter aller Anstalen“
    <sup>
     [
     <a class="footnote" href="#ftn.id2505975" name="id2505975">
      8
     </a>
     ]
    </sup>
    atď. Ba sme museli vypracovať i literárnu úvahu, a tie práce sa dali
         poslucháčom do rúk, ktorí ich prezerali. Na tento čas som zdravý a spokojný, len oči sú
         slabé, niekedy musím, keď dlhšie hrám, okuliare si postaviť.
   </p>
   <p>
    Dostal som privátnu hodinu starostlivosťou panej Boženy Němcovej, ktorá sa i tu dokázala
         skutočnou priateľkou Slovákov.
   </p>
   <p>
    Za hodinu dostávam 20 gr. v striebre. Týždenne dávam tri hodiny, ale si musím ešte viac
         hodín zhľadúvať, a som presvedčený, že v krátkom čase budem pre budúci rok zaopatrený.“
   </p>
   <p>
    Ďalej píše (1856), že sa zúčastnil na pohrebe veľkého Slovana. Píše: „Pre týždňom umrel
         najväčší Čech, republikán Havlíček, ktorého vláda vypovedala a len nedávno prišiel domov,
         aby tu umrel. Pri jeho pohrebe boli ulice plné národom, Pražanmi a ľudu.“
   </p>
   <p>
    Neskoršie píše: „Najslávnejší koncert sme mali nedávno, wagnerovský. Wagner je teraz
         hlava novoumelcov. On bol osobne u nás a dožil sa triumfu ako azda nijaký hudobník. Od nás
         mladých dostal vavrínový veniec zo striebra, na ktorom boli vyryté mená jeho opier. Odobral
         sa však hneď do Viedne, kde jeho najnovšia opera ,Tristan a Isolda‘ sa má dávať, a to po
         tri večery.“
   </p>
   <p>
    O dva roky neskoršie bol Ľudovít už sám profesorom hudby v tom istom ústave a bol hodne
         zaujatý.
   </p>
   <p>
    Mal úmysel odísť pre svoju chorú nohu do nejakých teplíc, ale ostalo len pri túžbe.
   </p>
   <p>
    Medzitým naši sobotskí študenti sa tešili, že sú doma, že sú prázdniny.
   </p>
   <p>
    V čase vakácií obnovovali svoje milé vychádzky do poľa, na salaše, na vŕšky, najmä na
         Trstie. Vždy sa držali slovenskej spoločnosti, vždy to bola veľká časť tisovských Slovákov,
         mládeže, vedenej neohrozenými bojovníkmi za práva slovenského ľudu.
   </p>
   <p>
    V Rimavskej Sobote vychodil Janko tri triedy. Učil sa dobre i svedectvá boli dobré. Na
         konci školského roku 1861/62 dostal skvelé svedectvo práve od toho profesora, ktorý svojimi
         ohavnými rečami a nadávkami tak do krvi zbičoval Jankovo nežné srdce a poškvrnil čistú
         myseľ nevinného chlapca. Keby si ľudia uvedomili, aký strašný hriech môže vzbudiť len jedno
         špatné slovo v mladistvej duši, chránili by sa vypustiť ho z úst.
   </p>
   <p>
    S dobrým svedomím a s radosťou opustil Janko Rimavskú Sobotu, lebo vedel, že na budúci
         školský rok už bude v Levoči.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2505258" name="ftn.id2505258">
        4
       </a>
       ]
      </sup>
      <span class="emphasis">
       <em>
        „Szegény az eklézsia, maga harangozig a pap.“
       </em>
      </span>
      — (maď.)
               „Chudobná je cirkev, sám kňaz si zvoní.“
     </p>
    </div>
    <div class="footnote">
     <p>
      <sup>
       [
       <a class="para" href="#id2505654" name="ftn.id2505654">
        5
       </a>
       ]
      </sup>
      <span class="emphasis">
       <em>
        „Sírja leszel te hazáknak!“
       </em>
      </span>
      — (maď.) „Budeš hrobom (záhubou)
               našej vlasti.“
     </p>
    </div>
    <div class="footnote">
     <p>
      <sup>
       [
       <a class="para" href="#id2505722" name="ftn.id2505722">
        6
       </a>
       ]
      </sup>
      <span class="emphasis">
       <em>
        „elemezovať“
       </em>
      </span>
      — „analyzovať“
     </p>
    </div>
    <div class="footnote">
     <p>
      <sup>
       [
       <a class="para" href="#id2505914" name="ftn.id2505914">
        7
       </a>
       ]
      </sup>
      <span class="emphasis">
       <em>
        „Aber, Herr Direktor, mit dieser Lektion statt in zwei Tagen kann ich
                  kaum in zwei Monaten, fertig werdens“ tak mi odvetí: „alles eins, man kann es,
                  wenn man will, und Sie wollen es’.“
       </em>
      </span>
      — (nem.) „Ale, pán riaditeľ, s
               touto úlohou si nemožno poradiť ani za dva mesiace, nie za dva dni“, tak mi odvetí:
               „To nič, keď človek chce, dá sa to, a vy chcete.“
     </p>
    </div>
    <div class="footnote">
     <p>
      <sup>
       [
       <a class="para" href="#id2505975" name="ftn.id2505975">
        8
       </a>
       ]
      </sup>
      <span class="emphasis">
       <em>
        „Weltberühmte Anstalt“, „Mutter aller Anstalen“
       </em>
      </span>
      — (nem.)
               „Svetoznáma ustanovizeň“, „Matka všetkých ustanovizní“.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2504496">
       </a>
       3. Levoča
      </h2>
     </div>
    </div>
   </div>
   <p>
   </p>
   <p>
   </p>
   <p>
    <span class="bold">
     <strong>
      <span class="emphasis">
       <em>
        Dobrý duch na levočskom gymnáziu — Slovenskí profesori — Gustáv Kordoš —
               Študentské radosti a ťažkosti — Ľudovít Vansa stará sa o hmotné a duchovné potreby
               svojho mladšieho brata — Slovenská študentská spoločnosť v Levoči — Ján Vansa v
               Levoči zmaturoval
       </em>
      </span>
     </strong>
    </span>
   </p>
   <p>
   </p>
   <p>
    Začiatkom septembra roku 1862 odviezol otec Vansa Janka do Levoče, aby tam pokračoval na
         gymnáziu, od IV. triedy až do matúry. Bezpochyby šiel i Lauček so svojím Dankom, lebo ho
         Janko často spomínal a nejedno študentské dobrodružstvo viazalo sa i na Dankovo meno. Z
         Gemera boli ešte niekoľkí žiaci.
   </p>
   <p>
    Levoča urobila na Janka dobrý dojem. Z domu vedel už trošku po nemecky, lebo matka bola
         rodená Nemka a prihodilo sa, že i s cudzími príchodzími zhovárali sa po nemecky.
   </p>
   <p>
    Levočské gymnázium malo dobrú povesť. Janko ho opísal v svojich poznámkach takto:
   </p>
   <p>
    „Evanjelické gymnázium levočské bolo vzorné v každom ohľade. Tu sa žiaci pod vedením
         znamenitých profesorov mohli základne vzdelať v gymnaziálnych predmetoch a naučiť sa i
         nemčine, ktorá bola v tom čase u nás potrebná. V národnom ohľade panovala sloboda a
         rovnoprávnosť. Medzi nemeckými, slovenskými a maďarskými žiakmi bola úplná zhoda. Nikomu
         ani na um neprišlo pohaniť alebo prenasledovať niekoho pre jeho národné presvedčenie.
         Maďari mali svoj maďarský, Slováci svoj slovenský spevokol. Traja slovenskí profesori bdeli
         nad mladým podrastom slovenskej študujúcej mládeže. Každý týždeň schádzavali sme sa v
         spolku v gymnaziálnej sieni pod predsedníctvom profesora Mičátka, výtečného a zaslúženého
         človeka, ktorý neskoršie ’hnaný žitia nevoľou‘ odišel do Ruska. Na týchto schôdzach sa
         rečnilo, čítali sa básne a iné diela staršie i nové a kritizovali sa práce, ktoré žiaci
         sami písali pre Vesnu. Tento časopis, týždenník, založili roku 1864. Teraz prichodí sa mi
         usmiať nad nejedným ’zeleným‘, nezrelým slovom tých ’nádejných‘ spisovateľov a básnikov.
         Spevokol viedol mladý profesor hudby, pestoval slovenské, neskoršie i iné slovanské piesne.
         V slovenských hodinách vyučovalo sa okrem slovenského pravopisu i dejinám slovenskej
         literatúry a staroslovančine. Preto, že toto gymnázium bolo spravodlivé, našli sa ľudia,
         ktorí ho napádali a skoro bolo ono tŕňom v oku šovinizmom presiaknutých vedúcich ľudí a
         úradov. I pichali a dorážali doň, kým ho nezničili. Bolo to jediné gymnázium v Uhorsku, kde
         panoval duch lásky, svornosti a rovnoprávnosti.“
   </p>
   <p>
    Direktorom bol W. Schubert, ktorý bol Jankovi naklonený a keď videl u neho lásku k
         hudbe, dával mu častejšie vstupenky na koncerty, ktoré usporiadal zbor vojenskej hudby.
         Riaditeľ Schubert vyučoval nemčinu, latinu a dejiny. Rudolf Bortelmus bol profesorom
         matematiky a filozofie. Gustáv Kordoš počtovedy, Gustáv Kaufmann začas prednášal dejiny,
         Ján Graetzmacher náboženstvo. L. Kupec, neskoršie i L. Hánthó prednášali maďarskú reč.
         Ľudovít Mičátek, slavista, učil slovenčinu a slovanské reči.
   </p>
   <p>
    Hoci naši chlapci neoplývali peniazmi, radi sa zabavili a dosť zavčasu začali holdovať
         fajčeniu a kartám.
   </p>
   <p>
    Nestačili im zábavy, ako boli vychádzky do okolia Levoče a majálesy, aké bývali obyčajne
         v krásnej hore, ktorú zadávna pomenovali „Peklom“, prišli do pokušenia zabaviť sa i
         špatnejším spôsobom. Na majálesoch hrával povestný Piťo z Mikuláša, a to nefalšované
         trávnice, ktoré naplnili rozkošou nielen slovenských žiakov, ale našli obľubu i u Nemcov.
   </p>
   <p>
    Jankov otec, keď sa mu naskytla príležitosť, častejšie navštívil Janka. Priniesol mu, čo
         mohol, pod zuby. Sprvu chceli gazdovať tak ako v Rimavskej Sobote, ale v Levoči natrafili
         na lakomého človeka, ktorého Janko čoskoro opustil. Tým viac posielal Lauček Dankovi, ktorý
         bol i doma naučený „hojnosť míti“, a to nielen potravné články, ale i tabak a peniaze.
         Týmito hodnotami Danko štedro vydržiaval kamarátov, ako niekedy bačov a valachov na Píle.
         Bol taký dobroprajný, že bez váhania sa rozdelil i s posledným kúskom chleba, ako neskoršie
         hotový bol dať život za svoj ubiedený ľud.
   </p>
   <p>
    Ako v Rimavskej Sobote, i tu sa Janko učil usilovne. Nebol prvým žiakom, ale vždy mal
         svedectvá dobré a uspokojivé. Bol skromný, snaživý, profesori ho mali radi, bol u nich
         dobre zapísaný.
   </p>
   <p>
    Tým smutnejšie bolo i sklamanie, ba temer opovrženie.
   </p>
   <p>
    Istého jesenného rána (roku 1863) zobudili sa chlapci s tým blahým vedomím, že je dnes
         akýsi sviatok a že nemusia ísť do školy. I lialo sa tamvon ako z cievok. Sotva si oči
         pretreli, povyskakovali z postelí, chytro sa „ogabali“ a sadli ku kartám. Rozumie sa, fajky
         nechýbali a čosi-kamsi podobala sa neveľká izba udiarni, z ktorej sa ozývali len náruživé
         kartárske výkriky a plieskanie karát i hánok na stole. Tu sa otvorili dvere a mohutná
         postava profesora Gustáva Kordoša zjavila sa v izbe. Len čo sa obzrel po začmudenej izbe,
         chlapci povyskakovali ako splašení zo svojich miest, Kordoš pristúpil k stolu, pravou rukou
         zhrnul, zmietol nielen karty, ale i celé hŕbky smradľavých zápaliek, o ktoré sa v
         nedostatku peňazí a kartárskych mariek hrali, a hromovým hlasom zavolal; „Slovač moja, vy
         ste lumpi.“
   </p>
   <p>
    Nečakal, že sa chlapci spamätajú a že sa budú vyhovárať, odišiel. Nasledujúceho dňa
         nahnevaný profesor oznámil vec profesorskému zboru a Kordošovi sa naložilo, aby tento výčin
         žiakov oznámil rodičom. Vtedy mal Janko sedemnásť rokov.
   </p>
   <p>
    Rodičia, keď dostali tento pre nich strašný list, boli ako zdrvení. Matka ochorela a
         plakávala celé noci. Bola prácou a starosťami pred časom zmorená a ustaraná. Profesor
         Kordoš túto udalosť ako mohol zväčšil, chlapcov opísal ako skazených, nenapraviteľných
         lumpov. Nevedno iste, či tak isto písal i starému Laučekovi, len to je isté, že Lauček, už
         ako krstný otec, písal Jankovi list, v ktorom ho veľmi karhal ako padlého hriešnika,
         karbaníka a lumpa. Či týmto spôsobom písal i svojmu synovi, to Janko nezvedel. Lenže Janka
         tieto listy tak zronili, že bol blízko zúfalstva a ešte po rokoch cítil bolesť i
         rozhorčenie, ktoré vtedy zaujalo jeho i tak precitlivené srdce.
   </p>
   <p>
    Vo svojom liste opisuje Lauček matkin žiaľ a chorobu, ktorá z toho pošla. Píše, že otec
         nechce o svojom nepodarenom synovi ani počuť, ani že mu písať nebude… Janko bol zničený,
         div o rozum neprišiel. Ťažko niesol otcov hnev, ale vedomie, že jeho zbožňovaná matka pre
         neho ochorela, bolo neznesiteľné. Písal domov, prosil za odpustenie, priznal sa, že ich pán
         profesor Kordoš tak našiel, ale i uisťoval, že to bolo prvý a posledný raz. Ináč, že sa učí
         a chce sa učiť i ďalej, aby si znovu získal dôveru a lásku svojich drahých rodičov. Len aby
         mu odpustili.
   </p>
   <p>
    Otec mu na tento skrúšený list neodpovedal. A v tom svojom veľkom žiali šiel Janko k
         profesorovi Kordošovi a prosil ho, aby on napísal rodičom, že sa chce polepšiť, že nikdy
         viac nezarmúti svoju drahú matku.
   </p>
   <p>
    Profesor Kordoš uznal, že prosbe úbohého mladíka musí vyhovieť a že trestu bolo už dosť.
         Sám ľutoval, že svojou prísnosťou dohnal vec príliš ďaleko, a preto neváhal vec, ako možno,
         čím skôr napraviť. Písal skutočne hneď, ako Janko odišiel, a jeho list sa zachoval. (Starý
         Vansa všetky listy starostlivo odkladal.) List je datovaný v Levoči 20. 11. roku 1863.
         Znie: „Veľactený pane! Práve teraz vykročil z mojej izby Vašnostin syn horko plačúc, že
         jeho drahá p. matka dopočujúc ten chýr z Levoče, ktorý som ja pred pár týždňami Vašnosti z
         naloženia direkcie písal, že hovorím, onemocnela. Áno, čo viac, že jeho drahý pán otec
         natoľko zanevrel nad ním, že mu viac ani listu písať nehodlá. No ja týmto chýrom, pravda,
         neverím a znám dobre, že to Vašnosť len čo dobrý otec syna postrašiť hodlá. Avšak som mu
         prisľúbil, že na základe toho chovania, ktoré podnes preukázal, že hovorím, vďačne jeho
         pánov rodičov nielen o jeho krajšom a srdečnom chovaní a väčšej pilnosti uvedomím, ale ich
         aj o odpustenie jeho chyby listovne poprosím. Direkcia mu chybu túto, ktorú on viac len z
         navedenia druhých na seba uvalil, na základe jeho dosiaľ cele a úplne pekného chovania
         vďačne a s radosťou odpustila a odpúšťa bez toho, žeby následky z toho nejaké ťahať
         zamýšľala. Keď on od chyby upustil a nastúpil cestu poriadnosti, tak zaslúžil zase všetku
         tú pozornosť od Vás, Vašnosti, tú lásku, ktorú predtým požíval. Že jeho srdce neni plané a
         skazené, to dokazuje tá úprimná ľútosť nad pokleskom. No, maličký priestupok tento a z neho
         už tak pošlé následky uvarujú ho ďalej od väčšej chyby. Z neho bude ten istý a možno lepší
         šuhaj, keď cez túto próbu tak šťastne prešiel. Toto postrašenie účinkovalo — a dá boh jemu
         to k dobrému poslúžilo. A preto, keď Vašnosť i s veľactenou paňou o jeho krajšom, áno, už
         poriadnom chovaní uvedomujem a na základe tohto ho zase čo milého syna rodičovskému náručiu
         porúčam a o prijatie prosím, som Vašnosti ponížený sluha a priateľ Gustáv Kordoš.“
   </p>
   <p>
    Tento list napravil, čo ten prvý zavinil. Pán profesor, ako sa vraví „i zapálil i
         zahasil“. Odvtedy mnoho slovenských chlapcov našlo sa na tom bode, na ktorom by ich malo
         zasiahnuť to mohutné slovo prísneho mravokárcu, ktorý je spolu i priateľom: „Slovač moja,
         vy ste lumpi!“ (…)
   </p>
   <p>
    Keď rodičia dostali list profesora Kordoša, uspokojili sa a srdce matkino zaiste
         zaplesalo radosťou, že jej najmladší syn, jej miláčik, nemohol sa stať nehodným a zlým.
         Otec nielen odpustil (v duši to iste urobil dávno), ale i písal Jankovi pekný list a že mu
         už dávno nič neposlali, potešili ho ešte balíkom, naplneným rozličnými dobrými vecami.
         Janko odpovedal a ďakoval radostne vzrušený. Rozcítený chlapec dal výraz svojim myšlienkam
         a píše, že rodičia iste nahliadli, že je nie taký, akým si ho predstavovali a že „pravda
         predsa zvíťazí!!“ Pritom s trpkosťou doložil, že nechže sa len krstný otec teší s nešťastia
         iného, ktovie, ako sa poteší, keď vidí že sa mýlil! „Vo mne sa i pri spomienke na jeho list
         krv búri!“ — písal Janko.
   </p>
   <p>
    Šatočky málokedy dostal Janko nové, vždy to prekúpené od Danka Laučeka, alebo prešívané
         po dobrom bratovi Ľudovítovi.
   </p>
   <p>
    Pred Vianocami toho istého roku pýtal sa Janko domov. Písal o tom domov a vyložil vopred
         celý plán, ako pôjdu mnohí („veľo“ žiakov) z Levoče do Gemera. Spolu pôjdu až po Muráň, tam
         sa rozídu. Tí, čo pôjdu do Revúcej, do Jelšavy a na tie strany, odrazia sa naľavo a oni že
         pôjdu do Tisovca. Daňa Laučeka že už tu nič nezdrží. Aby sa rodičia nebáli, že mu (Jankovi)
         bude zima, veď má kabát od Ľudovíta a v tom vydrží hocijakú zimu. Rodičia privolili a naši
         študenti šli pešo domov cez vrchy a doly — na Hranovnicu cez Popovú, Vernár a Telgárt až do
         Muráňa. S nimi vtedy šiel Vierg a Német, títo dvaja boli tiež synkovia biednych učiteľov,
         kdesi na gemerských vŕškoch. Boli to chlapci chudobní, odkázaní len na alumniu, ktorá však
         bola chudobná. Istý čas dostávali študenti len obed; večeru odbavili, ako vedeli. Nejeden
         jedol len raz cez deň: na obed. Najmä koncom mesiaca, keď sa grošíky, ak boli nejaké,
         pomíňali, veru naši chudobní chlapci išli o hlade spať. Len ak niektorý zgazdoval kúsok
         bochníčka na večeru alebo na raňajky. A jednako, šibali, nedelili sa rovnako. Kto bol v
         alumnii „seniorom“, ten mal veľké výhody. Boli napríklad bochníčky, každý bochník pre
         štyroch. Ale pri krájaní užil šikovný senior fortieľ, že rozkrojil bochníček najprv na dve
         nerovné polovice. Ten väčší zasa na dve nerovné polovice, takže jedna štvrtka bola oveľa
         väčšia ako druhá. Tú najväčšiu ponechal pán senior sebe a ostatné podľa stupňa kamarátstva
         podelil kamarátom. Tí, čo boli dnes ukrivdení, mohli si to napraviť, keď budú seniormi.
   </p>
   <p>
    V alumnii vývodil spišský hrach a spišská grica alebo lohaza (krúpy). Spišský hrach,
         ináč znamenitá požívatina, nebýval príliš mastný, azda bol i nedovarený a ani v čase
         veľkého hladu netešil sa u študentov veľkej obľube. Tak niekoľkí nezbední darebáci, keď sa
         najedli, „vakovali“ hrachom steny, to jest plnými lyžicami hádzali hrach za seba. Raz pri
         takom uličníctve (sám Janko sa tak vyslovil), zastihol ich eforus K. a naplnený
         spravodlivým hnevom, spustil na šibalov poriadnu filipiku, zhodil seniora G. J. zo
         seniorstva a na jeho miesto postavil Janka.
   </p>
   <p>
    Keď už boli chlapci veľmi hladní, tak pred dvanástou na poludnie, šli sa prejsť cez
         cvičište (Schiessplatz) a čakali poludňajšie zvonenie. Na cvičišti rástol bujný bodliak a v
         ňom sa kochal somár a chrumkal nádherné výhonky bodliaka. Študent Vierg si zastal a
         melancholicky sa díva na hodujúceho ušiaka a povie: „Ach, bože, prečo si ma nestvoril
         somárom!“ Či a kedy sa chudák Vierg dosýta najedol, nevedno, lebo mal popri tom i časté
         nehody. Raz si usporil v alumnii kus bochníka a niesol si ho pod pazuchou domov. Idúcky
         spadol mu chlebík, ktorý stískal ako drahý poklad, do blata. Chlapci, ktorí šli s ním,
         ustrnuli, ale on sa bez slova zohol, vytiahol z blata chlebík, poobtieral ho ručníkom a
         šatami i povedal: „Ach, veď je blato čisté!“ Na to by povedal náš človek: „Chudobný človek,
         hotová opica“ — alebo: „chudobnému i z hrnca vykypí“. Vierg nosil v zime v lete slamený
         klobúk a taktiež v zime v lete chatrné nohavičky ktorých, ako sa sám svojím šibeničným
         humorom vyslovil, „čiastočná negácia bola obzvláštne nad pätami veľmi patrná.“
   </p>
   <p>
    Často si nôtil istú zádumčivú pieseň, v ktorej prichodia slová: „keby vedela, ako biedne
         žijem, jej srdce žiaľom prestalo by biť“. Nevedno, čo sa z tohto biedneho šuhaja stalo, len
         toľko bolo počuť, že i jeho ten biskup so „železnou rukou“ zničil. Zanikol — zahynul.
   </p>
   <p>
    Neskoršie, keď išiel Janko suplikovať na levočskú alumniu, poznal po prvý raz
         zlopovestného Czékuša, biskupa so „železnou rukou“. Ako levočský suplikant prišiel Janko do
         Rožňavy, šiel na faru, kde bol Czékuš farárom, ešte vtedy nie biskupom, ale surovcom bol už
         i vtedy. Janka prijal vzpurne a osopil sa na neho, že ako vraj môže chodiť do tej školy, do
         toho panslávskeho hniezda. Miesto toho, aby bol zapísal a dal svoj milodar, poslal Janka do
         kuchyne a veľkodušne rozkázal slúžke, aby suplikantovi dala obed. Slúžka položila na stôl
         za tanier kapusty, ale Janko sa jej ani nedotkol (zbadal v nej červíka), poďakoval sa,
         opustil Rožňavu a pobral sa do Košíc. Tam sa osmelil navštíviť i rímskokatolíckeho biskupa,
         ktorý Janka prijal milo a vľúdne, vtisol mu do ruky 5 zl. a povedal: „Legyen jámbor és kegyes“.
    <sup>
     [
     <a class="footnote" href="#ftn.id2579039" name="id2579039">
      9
     </a>
     ]
    </sup>
   </p>
   <p>
    Janko sa teda v Levoči dobre učil, bol usilovný, ale sprvu nemal také skvelé svedectvá,
         ako očakával. Okrem toho páni profesori klasifikovali veľmi prísne, ba pedantne. Nebolo im
         dosť chvalitebné, ale napísali: „viac ako chvalitebné“. Alebo nestačilo im napísať:
         uspokojivé (befriedigend), ale napísali veľmi uspokojivé (sehr befriedigend). Ešte: tým
         neborákom, čo im na prepadnutie málo chýbalo, naznačili: temer nedostatočné (kaum
         genugend), alebo „beinahe ungenugend“.
   </p>
   <p>
    V Jankových svedectvách bola usilovnosť a pozornosť zvlášť vyzdvihnutá. V VII. a VIII.
         triede si Janko svoje svedectvá opravil na „výtečné“.
   </p>
   <p>
    Papier na svedectvá bývalého levočského gymnázia bol len na ten cieľ vyrábaný. Vodovým
         písmom bolo označené, akej potrebe slúži. Zvrchu bolo čítať Testimonium, potom to isté v
         iných rečiach, v piatich slovanských, naspodku: Zeugnis a Bizonyitvány.(…)
   </p>
   <p>
    Roku 1863, keď účtuje rodičom výdavky, píše im, že dal na Slovenskú spoločnosť 80
         grajciarov. Píše:
   </p>
   <p>
    „To každý dobre zmýšľajúci Slovák dal, niektorí odo mňa chudobnejší ešte i viac. Čo sa
         nazbieralo, za to sa predplatili noviny, ktoré čítame, a čo sa zvýšilo, za to nadobudli sa
         užitočné knihy do knihovne. Viem, že ma zato nebudete karhať, lebo teraz sa len tak
         Slovensko vyzdvihne, keď sa budeme v literatúre slovenskej vzdelávať, nápodobne musíme
         dobré knihy čítať, ktoré si musíme sami kupovať, veď nám ich druhý nikto nedá!“ Na jeho
         národný cit pôsobili i dobrí slovenskí šuhajci-spolužiaci, okrem Laučeka i Gusto Izák, z
         ktorého neskorších listov veje vrelý zápalistý tón už povedomého Slováka.
   </p>
   <p>
    Ľudovít, sám chorľavý, temer lazar na nohu, obťažený prácami a starosťami, pečuje o
         Janka ako otec. Jeho listy sú plné nežnej lásky, lásky k svojim milým. 12. mája 1864 píše
         Jankovi:
   </p>
   <p>
    *
   </p>
   <p>
    „Brat môj drahý Janko! Prichytil som sa na tvoj list odpovedať a najmä preto, lebo
         myslím, že budeš peniaze potrebovať. Posielam ti v tomto liste priložených 10 zl., aby si
         aspoň tie najmalichernejšie starosti zahnal. Otcovi som tiež niečo poslal, aby ťa po
         skúškach vyplatiť mohol. Že si sa do náboženských hodín dostal, je mi milé, hlavná vec je
         pracovať, skúmať, čítať užitočné knihy atď. Ten tvoj slovenský pravopis nestojí, pravda,
         ani čerta, ale bohdá, že čo nebolo, bude. Predovšetkým daj si pozor na tie ypsilony, veď to
         tuná (v Prahe) na gymnáziách už v II. triede ,malí kluci‘ trafia. Dobre by si bol urobil,
         keby si mi bol všetko, čo sa toho roku učíte, a ktorý profesor to prednáša, opísal, rád by
         mať o tom aký-taký pojem, i to, v ktorej reči sa prednáša? A či už hovoríš po nemecky?
         Horlivo ti radím knihy užitočné slovenské i nemecké pilne čítať, aby sa obzor tvojich
         vedomostí vždy viac rozširoval, lebo to, čo sa naučíš v škole je len základ, na ktorom máš
         ty sám budovať; je to metóda, ktorá ti ukazuje, ktorou cestou ty sám si máš poklady
         známostí nadobúdať. Teda: ,Modli sa a pracuj!‘ — Akože je to so štipendiami, nemáte v
         Levoči nijaké? Nemohol by si na rok už nejaké hodiny dávať, aby si si aspoň na raňajky
         niečo zaslúžil? To ty brat môj sotva budeš pochopovať, čo som sa ja ako žiak namozolil,
         nabiedil, hodín nadával a i teraz som v práci od rána až do večera. — Prosím Ťa, pozdrav
         pána Mičátka, môjho dôverného priateľa, a odpíš mi jeho adresu, rád by som mu písať. Na
         tento list mi daj hneď odpoveď a opíš mi svoje veci zovrubnejšie a to, čo platíš za byt, do
         alumnia, profesorom, za knihy, ak máš času nadostač, aby ti mohol, v čom možno, pomôcť!“ —
         Drahý, dobrý brat!
   </p>
   <p>
    Janko bol hudobne nadaný, mal dobrý sluch. Aby sa riadne učil hrať na klavíri, na to
         nemohol ani pomyslieť, ale cvičil sa riadne, keď len mohol, lebo vo veľkej sieni gymnázia
         stál klavír, na ktorom sa cvičili žiaci. Raz sa mu zdalo, že je klavír rozladený, preto sa
         pokúsil o naladenie. Videl to doma, ako otec napráva, struny vťahuje a naťahuje, a tak raz
         i on chcel podobne klavír naladiť. Ale stala sa mu nehoda: pri prudkom náraze rezonančnej
         dosky zlomilo sa niekoľko bakiniek. Šuhaj sa zľakol. Skoro položil všetko na svoje miesto,
         polámané bakinky pobral a šiel domov. Cestou odbočil na také miesto, kde rástli kríky a
         stromy, odrezal si niekoľko konárikov pevného dreva a potom doma usilovne stružlikal, kým
         bakinky neboli hotové. Opatril si i lepidlo a čo k tomu treba, vyzrel si takú chvíľku, kde
         mohol byť vo veľkej sieni sám a chybu napraviť. Tak to vykonal, že nikto nezbadal, že bolo
         niečo polámané a napravené.
   </p>
   <p>
    Roku 1866 už mal „pedagógie“, vyučoval totiž žiakov a zarábal si nielen na raňajky, ako
         mu radil brat Ľudovít, ale i na knihy a na iné potreby.
   </p>
   <p>
    Že sa Janko v Levoči mohol udržať a v učení napredovať, ďakovať možno v prvom rade
         veľkej milosti božej, potom rodičom, ktorí pri svojej, práve v tom čase veľmi citlivej
         chudobe, obetovali svojim deťom, najmä tomu najmladšiemu všetko, čo mohli, ďalej nie v
         malej miere i starostlivosti a láske ideálneho brata Ľudovíta, ktorý sám chorý, takrečený
         lazár, pracoval neúnavne a napomáhal svojich. Naostatok i Jankovej príčinlivosti a energii.
   </p>
   <p>
    V triede bol Janko medzi ôsmimi žiakmi piaty. Pred ním boli Nemci, ktorí sa tak ľahko
         nedali Slovákom predbehnúť. Ináč lepšie svedectvá okrem prvých dvoch rokov nemal ani jeden.
         Danielova (Laučekova) klasifikácia je máličko horšia, to znamenalo, že sa i „lenivý Daňo“
         poriadne chytil do učenia. On sa ľahko učil, nestálo ho to mnoho, toľko namáhania ako
         iných. Janko píše: „Ja sa s ním rovnať nemôžem, vôbec v tej triede ani jeden. Temer sa
         bojím, že ma Daňo predbehne, ale mu nezávidím, skôr by som sa tešil, že raz i on ’lenivý‘
         Daňo, zhodil zo seba starý odev a obliekol sa v nový, hoci je ešte on teraz celkom od
         svojej predošlej nátury nie slobodný.“
   </p>
   <p>
    20. marca 1865 píše Janko: „Pán profesor Kordoš ma dal zavolať k sebe a oznámil mi, že
         môžem dostávať týždenný príspevok (Wochengeld), ale že mi ho neradi prijať, lebo že by som
         sa mohol zahubiť.“ Janka táto nedôvera veľmi urazila a povedal, že má azda toľko rozumu,
         aby sa nezlumpoval, keď je otázne, či sa to dá z 20—30 grajciarov týždenného príjmu. A čo
         by i viac bolo, tak ďaleko by sa nezabudol, radšej by si chleba kúpil, ktorého sa i tak
         málo dostávalo. Vo svojom rozhorčení Janko myslel, že mu profesor Kordoš tú malú podporu
         nežičí. Raz mu dal 40 kr., raz 35 a raz 25. Janko chcel i vedieť, odkiaľ peniaze pochodia?
         Či azda krstný otec Lauček? Prečo nepomôže rodičom, ktorí hotových peňazí majú tak málo!
   </p>
   <p>
    V ten čas sa dali naši slovenskí šuhajci fotografovať. Vtedy ešte najmä v Levoči
         nestíhali za to slovenských mladíkov, že sa dali spoločne fotografovať a že sa aj podpísali
         po slovensky. Na obrázku sú starší i mladší chlapci. Boli to: Ján Laco, Ján Németh, Peter
         Krno, Andrej Sokolík, Gustáv Izák, Ján Vansa, Ján Šetina, Daniel Lauček.
   </p>
   <p>
    V predposledný rok svojho pobytu v Levoči dostal Janko ešte jeden zvláštny list od brata
         Ľudovíta. List znie:
   </p>
   <p>
    „Tvoj list ma potešil viac ako tie prvé, lebo z neho vyzerá už predsa nejaká zbehlosť v
         pravopise slovenskom, kdežto v prvých pravidlá pravopisu sa akosi klátia. I myšlienky už
         jasnejšie prichádzajú vo výrazoch na svetlo.
   </p>
   <p>
    Čo sa však týka tvojho nového plánu: aj iné slovanské reči študovať, zdá sa mi, že by to
         nebolo teraz načase, po prvé preto, lebo máš s gymnaziálnymi štúdiami čo robiť a po druhé
         nevyhnuteľne potrebné je pre Slovana, keď chce totiž druhé nárečie slovanské študovať, aby
         sa dokonale do svojho vlastného nárečia vpravil, tak sa drž toho, študuj pilne slovenskú
         mluvnicu, ba i českú. Potom, ja to z vlastnej skúsenosti viem, že bez návodu nejakú reč,
         hoc i príbuznú, učiť sa je vec trudná; pre vyslovovanie akcentov atď. všetko je nedokonalé,
         k tomu potrebuješ času dva razy toľko, kdežto, keď ti ju vedome vysvetlí, v niekoľkých
         hodinách pochopíš a môžeš si položiť dobrý základ pre ďalšie samoštúdiá. A tak myslím, že
         pozdejšie budeš mať príležitosť túto vec i rozumnejšie a dôkladnejšie predsavziať.“
   </p>
   <p>
    Janko staral sa konať podľa bratovej rady a tak sa mu v práci míňali dni, až prišiel čas
         skladať matúru.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2579039" name="ftn.id2579039">
        9
       </a>
       ]
      </sup>
      <span class="emphasis">
       <em>
        „Legyen jámbor és kegyes.“
       </em>
      </span>
      — (maď.) „Buďte mierny a
               milosrdný.“
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2579372">
       </a>
       4. Prešov
      </h2>
     </div>
    </div>
   </div>
   <p>
   </p>
   <p>
   </p>
   <p>
    <span class="bold">
     <strong>
      <span class="emphasis">
       <em>
        Voľba štúdií — Pomery v Prešove — Skúsenosti — Ján Vansa miluje rodinu —
               Študentské starosti — Koniec štúdií v Prešove
       </em>
      </span>
     </strong>
    </span>
   </p>
   <p>
   </p>
   <p>
    Voľba povolania Jankovi nerobila ťažkosti. Od začiatku, ako ho dali do škôl, starostliví
         rodičia túžili, aby sa Janko stal kňazom. I on sám cítil v sebe povolanie pre tento stav.
         (…)
   </p>
   <p>
    Ešte v Levoči hlásil sa do Prešova na dištriktuálne evanjelické kolégium. Hazslinszky,
         rektor levočský, ho odporúčal.
   </p>
   <p>
    Na kolégiu v Prešove prednášali v ten čas slovutní profesori: Hlaváček, Tilisch,
         Vandrák, Schranz. Rektorom bol Tomáš Vécsey. Všetci, okrem Hlavačka, boli už presiaknutí
         maďarským vlasteneckým duchom. Vplýval na nich superintendent Máday a neskoršie Czékus.
   </p>
   <p>
    S celou svojou energiou a ambíciou oddal sa náš študent horlivému učeniu, nezameškával
         prednášky, len keď musel.
   </p>
   <p>
    Stravoval sa na radu brata Ľudovíta v konvikte. Pri tomto predmete píše Ľudovít, že je
         pre študenta vždy lepšie, keď sa nemusí každý deň starať, ako uspokojí tyranský žalúdok. V
         tom istom liste poslal Ľudovít Jankovi 15 zl. a zmieňuje sa o rodinných, ale i iných
         veciach. Zaujímavo opisuje slávnosť položenia základného kameňa pre velké národné divadlo v
         Prahe. Základný kameň mal byť položený v októbri (1867). Pri tejto príležitosti zúčastňuje
         sa celý český národ, oduševňujú sa páni, panie, študenti, ľud. Ďalej píše i o revúckom
         gymnáziu, dovtedy toto gymnázium nemalo ešte práva maturity, súdi, že asi na generálnom
         konvente 25. septembra sa o veci rozhodne. Poznajúc veľkých pánov a ich politiku,
         poznamenal: „Ktozná, či tí veľkí páni už dávno medzi sebou nerozhodli o tom? Známe ich.“
   </p>
   <p>
    Ešte vtedy nie, ale o niekoľko rokov sa ukázalo, že Ľudovítova nedôvera proti veľkým
         pánom bola oprávnená. (…)
   </p>
   <p>
    Ľudovít žiada, aby mu Janko obšírnejšie písal o všetkom, čo sa týka kolégia.
         Predovšetkým koľko je Slovákov, aké sú prednášky a ako sú usporiadané, koľko hodín, v akej
         reči. Radí, aby si slovenskí šuhajci i tu zriadili slovenský spolok a prikladá: „Majte sa
         svoj k svojmu!“
   </p>
   <p>
    Ten spolok naša prešovská Slovač založila ešte v jeseni toho roku. Jeho meno bolo
         Naprej, ale i Napred. Tu sa schádzavali. Kedy-tedy prišiel medzi nich i Hlaváček a tu si
         zriadili i „besedu“. Program jednej besedy sa zachoval. Na ňom sú mená vtedajších študentov
         a spoluúčinkujúcich. Na programe sú tieto body: Hej Slováci, pieseň, zbor. — Otvorí rečou
         Ján Vansa. — Slovenský brat, pieseň, zbor. — Beseda, reční Ján Čajka. — Bratia, sem s tým
         krčahom! pieseň, zbor. — Vo Frankfurte, sólo, Trslín. — Jánošíka spev, Iványi a zbor. —
         Kolospev, dobrovoľné rečnenie, Dobrú noc, pieseň, zbor.
   </p>
   <p>
    V Prešove s Jankom študoval i istý Jozef Hrk z rimavskej doliny (ako Janko). Ženbou
         Jankovho brata Imricha prišli, títo šuhajci do švagrovstva. Ale ani tak sa nezblížili.
         Jožko Hrk už vtedy bočil od Slovákov. Neskoršie sa stal profesorom na teologickom ústave v
         Bratislave a napísal i niekoľko kníh, na ktoré bol veľmi hrdý. Aby jeho rodičovské meno
         malo lepší zvuk, vsunul ö a písal sa Hörk József.
   </p>
   <p>
    O mnoho rokov neskoršie zišiel sa s Jankom Vansom na jednom dištriktuálnom konvente a že
         sa Janko hneď nepridal k nemu, oslovil ho sám: „Divák, divák“. Chcel povedať „divoch“. Tak
         už zabudol svoju materinskú reč.
   </p>
   <p>
    Ešte v tú prvú, neskorú jeseň Janko ochorel a ťažká choroba znepokojila tak jeho
         domácich, priateľov i profesorov ako i rodičov, keď sa o tom dosť neskoro dozvedeli. Liečil
         ho vtedy dr. Kraycell, potomok starej prešovskej patricijskej rodiny. Tento slovutný a
         svedomitý lekár bol i lekárom všetkých dištriktuálnych ústavov. Svedomite a láskavo
         ošetroval i chudobného študenta a s pomocou božou ho vyliečil.
   </p>
   <p>
    Nemalú radosť z toho mal Jankov dobrý priateľ z Levoče Gusto Izák. On ešte ostal v
         Levoči. Tento šuhaj vo svojom humorom pretkanom liste pripisuje túto chorobu prílišnému
         učeniu, presileniu a predpokladá, že na budúci rok aj s ním bude asi tak, keďže človek
         „ťahá ako kôň“. V liste pretriasa bežné udalosti medzi profesormi a žiakmi v Levoči, najmä
         však zle-nedobre o tom, čo sa robí v alumneu, ako ktorýsi nezbedník robil nezdobu so
         šošovicou — a nebodaj to bol on sám.
   </p>
   <p>
    V tomto liste zápalistý Gusto holduje svojmu ideálu, Pavlíne, pod ktorým nadpisom
         uverejnil vo Vesne báseň, venovanú onej slečinke.
   </p>
   <p>
    Dobrý a láskavý otec píše Jankovi po uzdravení pekný list; napomína ho na opatrnosť, na
         šetrenie zdravia, „toho najväčšieho pokladu“, čo máme. Tento chudobný človek, ktorý si
         vedel oceniť každý grajciar, píše, že peniaze sú hodnota, ktorá, keď sa stratí, môže sa
         ešte získať, nahradiť, ale stratené zdravie ťažko znovu získať, upevniť, alebo sa to viac
         ani nedá.
   </p>
   <p>
    Začiatkom roku 1869 píše Ľudovít z Prahy, že je už piaty mesiac chorý! Táto neblahá
         zvesť Janka iste veľmi zarmútila, mal srdce plné lásky k svojim a okrem toho bol šuhajom
         veľmi serióznym.
   </p>
   <p>
    A už prišli dni, keď mal ukázať schopnosti. Chodil kázať, keď okolití farári potrebovali
         výpomoc. I v Prešove kázal, ako to bolo oddávna vo zvyku. Cez Vianoce roku 1868 bol v Žegni
         u farára Natanaela Czapkayho, ktorý v januári roku 1869 písal Jankovmu otcovi na Pílu: „Váš
         syn, prešovský teológ, strávil u mňa Vianoce. Poskytol mi veľkú pomoc, lebo v ten čas som
         mal veľa spovedníkov. Vášho synove vzorné chovanie a jeho neúnavnú pilnosť môže Vám slúžiť
         na radosť a potešenie.“
   </p>
   <p>
    Iste mali rodičia veľkú radosť, keď od celkom cudzieho človeka dostali takýto list.
   </p>
   <p>
    Aby si Janko niečo i svojou prácou zarobil a rodičom starosti umenšil, mal vždy
         takrečeno pedagógie alebo priváta. Pripravoval žiakov na gymnáziá. Bolo to niekedy
         opravdivé „mordovisko“.
   </p>
   <p>
    Pritom stihol si i zapolitizovať. Začiatkom roku 1868 písal rodičom. „Akože je to u nás
         s tými voľbami? Či je ľud oduševnený za Malatinského? Len, preboha, robte, čo môžete,
         otvárajte ľudu oči, lebo hanba večná a posmech, ak i teraz tak na ľade ostaneme ako 65-ho.
         Dúfam, drahý Otče, že moju prosbu oslyšíte a zovrubne mi odpíšete, ako sa tie veci u nás
         majú, či je výhľad, že Malatinský zvíťazí. A prečo ozaj zase pán Daxner nevystúpil? Ten by
         hádam skôr bol prerazil.“
   </p>
   <p>
    Viac ráz bol Janko i suplikovať, ale okrem jednej väčšej, podnikal len menšie
         suplikačky, a to na území Šarišskej župy. Poznal tu i biedu slovenského ľudu a jeho kňazov.
         (…)
   </p>
   <p>
    Ktorýsi z tých furtákov od Napreja napísal „pismenko“ čiže pozvanie na poradu. A že sa
         zachovalo, nechže bude tu, keď aj nie na poučenie, ale na rozveselenie mysle budúcich
         podobných kompánov. Text tejto listiny znie doslova takto: „Sl. výbor! Poněvadž nám blažený
         máj do úvahy krasosúdnej odporúča, aby sme behom najkrajších hodín jari ešte niekoľko ráz
         hlučné Naprej spoločným súzvukom zaspievati mohli: týmto sa osmeľujem vaše iskrenné ňadrá k
         túžbe po videní týchto kvietkov srdečne povzbudiť, aby ste mi oznámili, ktorá hodina zajtra
         by bola k poznaniu krásy najpríhodnejšia pre vás. Ja by myslel, že zajtra večer. Dnes bych
         bol prosil ct. výbor, aby sme sa v spomenutých krajoch pokochali, lež dnes valnú poradu
         svoje zasadnutie držať má. Tedy pozhovárajte sa srdečne a uzjednoťme sa na punkte časomerne
         určitom. „Naprej!“ — so všetkou úctou (11/5. 1868).“
   </p>
   <p>
    Tento „obežník“ bol adresovaný (písaný je azbukou): Ct. pp. výborníkom: Štefan Bella,
         Daňo Lauček, Ján Vansa, Ján Dérer v Prešove. Podpis nečitateľný, ale tak sa zdá, že vždy
         dobre naladený pôvodca tejto kvetnatej listiny bol G. I.
   </p>
   <p>
    Ku koncu školského roku písal ako vždy píľanský otec láskavý list. Napomína Janka, aby
         si šetril oči, lebo sú slabé; napomína ale i Jankovho brata Frica, ktorý bol v ten čas v
         kondícii u tamojšieho cukrára. Tento mladý pán nevedel sporiť a často mu musel Janko dať i
         potrebnú bielizeň. Medziiným poznamenal otec tak trošku sarkasticky, že mu Píľania (ako
         jeho cirkevníci), podľa
    <span class="emphasis">
     <em>
      svojho spôsobu
     </em>
    </span>
    v jeseni tri husi ukradli. Tu
         to stojí preto, že Píľania i neskoršie pridržiavali sa tohto
    <span class="emphasis">
     <em>
      spôsobu
     </em>
    </span>
    ,
         pravda, česť výnimkám.
   </p>
   <p>
    V ten rok napomenul našich študentov Danka a Janka slúžny z Hnúšte, ku ktorej politicky
         patrila naša dedina, aby si poslali svedectvá a dokumenty, alebo sa dostavili pod
         asentírku. Danko Lauček by nebol dbal, keby ho boli vzali za vojaka, keďže už ako chlapec
         rojčil za vojenským stavom a vždy šermoval šabličkou (vtedy drevenou), ale pán otec žil v
         neochvejnej viere, že jeho syn Daniel bude jeho nástupcom na Píle, a preto ho vyreklamoval.
   </p>
   <p>
    Z listov, ktoré písal starý pán farár Imrich Lauček, Jankov krstný otec, zachoval sa
         jeden, ktorý pre zvláštnosť podávame. Teraz nepísal tak ako vtedy do Levoče, keď „hřímal“
         ako rozľútený Jupiter a hádzal strely ako „Elkán“ — jeho vlastné slová — ale celkom
         priateľsky, temer kamarátsky. „Milý synu Jane! Tak mne je to divné, že ty mne tak posavád
         nie neodpovídaš. Či to tá pošta hlemejždím jde během, že se pod dvema týdny z Píly do
         Prešova není možná dorozuměti! Či o nás už tak nedbáte, vy měštěninové? A my na vás často
         spomíname. Predne tedy uisten buď, že zdraví pána otce se polepšilo dobre, a že on jako
         predtým za zadného neduživce považován byt nemůže. Ale o tom vašem Zboraym mi předse odpíš,
         kto je to a čo je to — má-li dobré pivo? Medzitým tě v ochranu boží poroučeje, jsem na
         Píle… atď., tvoj upřimný krstný otec Lauček.“
   </p>
   <p>
    Danko Lauček mal akúsi nepríjemnú zápletku s nejakým židom. Na túto udalosť, ktorá sa
         skončila zmierlivo, reaguje Jankov starší brat (druhý po Ľudovítovi), na ten čas učiteľ na
         Málinci v Novohrade a živo sa zaujíma o priateľa Danka. Najprv sa vyhovára, že dávno
         nepísal, ale že choroba
    <span class="emphasis">
     <em>
      lenivosť písať listy
     </em>
    </span>
    ho vedľa iných neduhov
         často hatí, ale pritom všetkom, že medzi nimi je láska bratská a sesterská veľká a srdečná.
         Veď čože máme, ak nám tá láska zo sŕdc vypadne? Sme deti na svetské majetky biedneho otca,
         a predsa ani jeden z nás dosiaľ nemôže povedať, že by bol hladoval alebo núdzu trpel.
         Skorej by mohol povedať, že mu nič nechýba, len vtáčie mlieko (!). Pritom, s poľutovaním
         berie na známosť, že sa Janko nemá hmotne najlepšie, podobné skúsenosti mal i on, Imrich,
         keď bol študentom. Len netreba hneď reptať proti bohu, ak sa nám všetko tak nedeje, ako
         sami chceme. Dankovu aféru menuje „scénu teologicko-židovskú“ a dokladá: „keby Lauček Danko
         chcel strieľať do ľudí, nech radšej príde na Málinec, tam jesto dosť zajacov, môže si
         zapoľovať, a nech sa s takými pánmi nezapodieva.“ Ďalej píše o svojom zdraví. Bol už vtedy
         hypochondrom, ale len v začiatočnom štádiu, vtedy ešte nevedel, kde ho bolí, či srdce, či
         žalúdok alebo pečeň. Ale zato sa spolu s okolitými pánmi zabaví, čo i v pôste. Spomína i
         klavír, ktorý bol kdesi, azda na licitácii, kúpil (Vansa nemôže byť bez klavíra), ale že je
         to len taký štrkáč, pravdepodobne má vraj angínu, lebo je vždy zachrípnutý až na
         poľutovanie. Spytuje sa, či Janko pozná Jožka Hrka. Onedlho potom sa Imrich ako vdovec
         oženil a vzal si práve sestru toho už spomínaného Jozefa Hrka, neskoršie Hörk Józsefa.
         Hrkovci boli štyria bratia, najstarší Ján Hrk bol málinským farárom; ale tento ostal až do
         smrti Hrkom.
   </p>
   <p>
    Synovia jedných a tých istých rodičov sú často povahove veľmi rozdielni. Tak i Janko a
         traja, všetci od neho starší bratia mali veľmi rozchádzajúce sa povahy, ako vidieť i z
         Imrichovho listu. Najhlbšie založený bol zaiste Ľudovít, veď prešiel ako i jeho veľký drusa
         (menovec) Ľudovít Štúr cestou života tŕnistou. Jemu sa podobal Janko. Ľudovít bol už v tom
         roku (1868) veľmi chorý. Choroba sa nezhoršila, ale nádej na vyliečenie je veľmi slabá. „Či
         sa vyhojím?“ píše v jednom liste. — „A kedy? To zná len boh, ale i za to buď jemu vďaka! Ak
         sa ani cez leto neuzdravím, tak sa predsa budem musieť presťahovať k rodičom a toho sa
         bojím. Matka stará, bolesť nad mojím osudom ju zmorí. Darmo je: duševné bolesti na starých
         ľudí veľmi účinkujú a nepriaznivo pôsobia na ich zdravie. Ale dúfajme a čakajme, čo nám jar
         prinesie. Ak choroba prestane, budem musieť v lete bezpochyby do kúpeľov, abych nohu
         posilnil. — Študuj pilne, buď zdravý, boh nám pomáhaj obom!“
   </p>
   <p>
    Po polročných skúškach roku 1868 píše Janko domov a skladá akoby účty zo svojho
         napredovania… „Dnes nám čítali klasifikácie. Ja mám z homiletiky, katechetiky, cirkevnej
         histórie, starého i nového zákona, hebrejčiny chvalitebné, z cirkevného práva a latinských
         prác Ima (primis). Namiesto profesora Schranza, ktorý odišiel do Levoče za kňaza, dostali
         sme akéhosi Maxa. Po skončených skúškach mali sme teologický komers, ktorý sme museli dať a
         zaplatiť. Sme len ôsmi, tak na každého prišlo platiť po 2 zlatky. Za nami bude nasledovať
         3. ročník, to je taká študentská ustanovizeň. V deň nato zasadali sme my Slováci v Besede.
         Okrem nás Slovákov boli prítomní i Rusi, Srbi a jeden Poliak. Za poslané peniaze Vám
         srdečne ďakujem, ani mi neboli tak potrebné, veď som Vám bol písal, že mám pedagógiu, že ak
         ju podržím, budem zabezpečený až do konca roka. Pán Herzog, ktorého chlapcov pripravujem na
         skúšky, sa opýtal, čo žiadam. Ja som mu napísal, že som spokojný, keď mi dá za dve hodiny
         denne 7 zl. na mesiac a za klavír (do týždňa 4 hod.) 3 zl., ale teraz dávam hodiny denne,
         musím premeškané doháňať. Pán Herzog mi odpovedal po nemecky. „In höflicher Beantwortung
         Ihres werten Briefes, bin ich mit dem Inhalt desselben einverstanden und sende Ihnen
         gleichzeitig das Stundengeld 10 fl. In Ihnen Fleiss die Art Ihres Vortrages und überhaupt
         Ihre wissenschaftliche Bildung setze ich mein volles Vertrauen und bin dem besten Erfolge
         bei meinen Buben im Vorhinein überzeugt atď. Zu Ostern müssen Sie zu uns kommen.““
    <sup>
     [
     <a class="footnote" href="#ftn.id2579904" name="id2579904">
      10
     </a>
     ]
    </sup>
   </p>
   <p>
    Janko mal dobrý spôsob vyučovania, jeho žiaci ho radi videli, ale si pri nich i
         zamudroval, že je táto práca, výchova zanedbaných detí, hotové „mordovisko“. Je to skutočná
         irónia osudu, že tí, čo majú peniaze, nemajú často ani nadanie, ani usilovnosť učiť sa, a
         tí, čo by sa radi učili, nemajú peniaze.
   </p>
   <p>
    Janko opisuje svoj študentský život začiatkom roku 1870, teda v poslednom roku svojho
         pobytu v Prešove: „…s potešením a s vďakou prijal som Váš list, drahí rodičia i bratia, a
         priložené peniaze. Zaplatil som si po kuse, čo najpotrebnejšie, ako za byt, raňajky, práčke
         dlh za spravovanie bielizne a ostalo mi i na budúcnosť. V deň Pavlínkinej (Laučekovej)
         svadby sme si vypili niekoľko pohárov piva a zjedli po dvoch rusoch. Ale sa nezľaknite, veď
         to nie ozajstní Rusi-Moskali, ale ruské sardely. Sú tu náramne v móde, jedia sa o závod.
   </p>
   <p>
    Fašiangové radosti sú tu „in floribus“,
    <sup>
     [
     <a class="footnote" href="#ftn.id2579956" name="id2579956">
      11
     </a>
     ]
    </sup>
    jeden bál naháňa druhý. Mne tieto radovánky nerobia starosti, ani bolenie
         hlavy; zajedno, že som nie milovníkom tanca a podobných kratochvíľ, ďalej preto, že sa
         pritom utráca mnoho drahocenného času a peňazí. Ja, majúc svoj cieľ pred očima, nechcem,
         aby sa niekedy o mne hovorilo:
   </p>
   <p>
   </p>
   <p>
   </p>
   <div class="literallayout">
    <p>
     <span class="emphasis">
      <em>
       Kdož tě, Jene, slyší řečniti (t. j. na kancli),
      </em>
     </span>
     <br/>
     <span class="emphasis">
      <em>
       ten se musí v bídě těšiti,
      </em>
     </span>
     <br/>
     <span class="emphasis">
      <em>
       neb se k němu libý spánek nachýlí,
      </em>
     </span>
     <br/>
     <span class="emphasis">
      <em>
       a tak bídu zapomene na chvíli.
      </em>
     </span>
     <br/>
    </p>
   </div>
   <p>
   </p>
   <p>
   </p>
   <p>
    Nedávno mal Prešov šťastie uvítať v svojich múroch istú povestnú speváčku z talianskej
         opery, ale nepochodila dobre, chudina, mala výdavkov do 160 zl. a príjmov za jedno
         predstavenie 65 zl. Za touto prihrmel oslavovaný Reményi, vulgo Remeník so svojím učencom
         Plotényim; týmto pánom mešťania nedali prepadnúť, to si pokladal slávny Prešov za svoju
         hazafícku povinnosť.
   </p>
   <p>
    Čo sa týka toho Nemecka, to je onakvá vec. Hádam by bolo dobre obrátiť sa na Hurbana,
         ale ten — v žalári; ostatne pôjdem ešte k p. Hlaváčkovi. Na každý prípad treba poriadky
         vopred porobiť.
   </p>
   <p>
    Tu i tu zastupujem učiteľa Szerdayho na organe, niekedy mi dobre paprčky neodmrznú.
         Organ je ohromný, ťažko ide s pedálmi, nuž ja veru s mojím hraním nerobím veľké furore. Ale
         p. Szerdaymu je to jedno, keď mu len vypomôžem.
   </p>
   <p>
    Prosil by som ťa, brat môj drahý, keby si mi tie noty poslal, ktoré som si doma zabudol,
         alebo čo lepšie kusy i z druhých pripojil pre môjho staršieho žiaka a pre môjho priateľa
         Banšella, ktorý ho v hudbe vyučuje. Že už nemajú čo hrať.“
   </p>
   <p>
    Pavlínka, ktorú Janko vo svojom liste spomína, bola Dankova Laučekova najmladšia sestra.
         Bola údajne veľmi pekná, ale i namyslená a odcudzená. Keď ju raz dopierali, že veď je ona
         Slovenka, urazená odpovedala, že je nie Slovenka, že je Uhorka. Vydala sa za úradníka do
         Štiavnice. Jej muž bol potom banským radcom. Ale ona akoby na rozume trošku natrhnutá, bola
         viac na posmech ako na chválu spoločnosti, v ktorej žila. Deti nemala podarené.
   </p>
   <p>
    Onedlho Janko oznamuje rodičom, že sa má pripravovať na kandidátikum. To má byť v
         Levoči; „Šťastie,“ píše, „že nie v Nireďháze.“ Čudná to ustanovizeň, že kandidáti, čo by
         ich koľkokoľvek bolo, musia putovať za superintendentom a daromné trovy si robiť.
   </p>
   <p>
    Ľudovít medzitým prišiel na Pílu; bol prinútený predať to, čo mu bolo najdrahšie, svoj
         krásny a cenný klavír i čiastku knižnice a utiahnuť sa ako hotový lazár o barlách k svojim
         rodičom.
   </p>
   <p>
    Ako odpoveď na Jankov list, písaný rodičom, píše tento ideálny brat a človek, že mu
         posiela 15 zl., aby prílišnú biedu netrpel, a to práve v ostatnom polroku, aby sa lepšie
         mohol pohrúžiť v duchovné predmety.
   </p>
   <p>
    V ostatný školský rok obrátil sa Janko s prosbou na ministra kultu baróna Eötvösa,
         prosiac štipendium zvané Balassa Zuzana. To potom i dostal. Dovtedy dostal len zo základiny
         roškoványovskej 11 zl.
   </p>
   <p>
    Pilne a vytrvale učil sa ďalej a podarilo sa mu poskladať skúšky i kandidátiku. Z Levoče
         šiel domov. Tu si oddýchol, konal prípravy na ďalšie štúdiá a na cestu do Nemecka.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2579904" name="ftn.id2579904">
        10
       </a>
       ]
      </sup>
      <span class="emphasis">
       <em>
        „In höflicher Beantwortung…
       </em>
      </span>
      atď. — (nem.) „Zdvorilo
               odpovedajúc na Váš ctený list oznamujem, že som uzrozumený s jeho obsahom a zároveň
               Vám posielam za hodiny poplatok 10 zl. Plne dôverujem Vašej usilovnosti, spôsobom
               Vašich prednášok a vôbec Vašej vzdelanosti a som naďalej presvedčený o dobrých
               výsledkoch pri vzdelávaní mojich chlapcov atď. Na Veľkú noc musíte prísť k
               nám.“
     </p>
    </div>
    <div class="footnote">
     <p>
      <sup>
       [
       <a class="para" href="#id2579956" name="ftn.id2579956">
        11
       </a>
       ]
      </sup>
      <span class="emphasis">
       <em>
        „in floribus“
       </em>
      </span>
      — (lat.) v rozkvete, na vrchole
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2580127">
       </a>
       5. V Nemecku
      </h2>
     </div>
    </div>
   </div>
   <p>
   </p>
   <p>
   </p>
   <p>
    <span class="bold">
     <strong>
      <span class="emphasis">
       <em>
        Do Lipska na štúdiá — Pomery v novom prostredí — Slovenský život v Lipsku —
               Vážna a zodpovedná príprava pre život — Štipendiá — Smrť Hostivíta Lojku — Daniel
               Lauček — Vansove úvahy o domácich a nemeckých pomeroch — Na cestách — Starosť o
               farskú stanicu — Koloman Banšell
       </em>
      </span>
     </strong>
    </span>
   </p>
   <p>
   </p>
   <p>
    Pre rozličné prípravy a zháňaním potrebných dokumentov ušlo mnoho času a Jankova cesta
         do Lipska sa pretiahla. Vybral sa z domu začiatkom decembra roku 1870 a dorazil do Lipska
         17. decembra. Cesta trvala dosť dlho, lebo sa musel zastaviť i vo Viedni, kde si všeličo
         nakúpil, najmä zimný kabát, premenil peniaze a dostal za našich 120 zl. 25 gr. 60 nemeckých
         toliarov. Keď prišiel do Lipska, bola už i táto suma zmenšená a iné peniaze nemal, ba nebol
         ani výhľad, aby tak skoro dostal očakávané štipendiá. Preto hneď, ako prišiel, hlásil sa na
         rektoráte, kedy a akej pomoci sa môže úfať. Na rektoráte sa nič nedozvedel, obrátil sa teda
         rovno na dr. Luthardta, ktorý Janka aspoň natoľko upokojil, že mu sľúbil: „Es wird sich
         schon die Sache schlichten.“
    <sup>
     [
     <a class="footnote" href="#ftn.id2580196" name="id2580196">
      12
     </a>
     ]
    </sup>
    S novými nádejami sa Janko uspokojil, lebo veril, že prof. dr. Luthardt ho bude
         odporúčať i pri spolku Gustáva Adolfa. Aby to mohol urobiť, radil dr. Luthardt, aby si
         Janko opatril odporúčajúci list od niektorej autority Uhorska. Janko mu pripomenul
         odporúčanie Hurbanovo, a na to mu Luthardt radil, aby dr. Hurban hneď písal. A tento náš
         slávny kňaz, spisovateľ a hrdina nemeškal, ale temer obratom pošty poslal pre Janka vzácny
         list; písaný je nemeckou rečou, srdečným tónom. Dr. Hurban končí slovami: „der Herr wolle
         aus Gnaden seine (Vansove) Studien segnen, auf dass derselbe unserer theueren lutherischen
         Kirche dienen und wohlgerüstet heim kehren müge.“
    <sup>
     [
     <a class="footnote" href="#ftn.id2580233" name="id2580233">
      13
     </a>
     ]
    </sup>
    Tento list na ten čas nepomohol, len neskoršie.
   </p>
   <p>
    Janko prišiel do Lipska neskoro. A to i vzhľadom na stravovanie. Nedostal už miesto v
         konvikte. Sú tam riadne dve miesta pre študentov z Uhorska a zo Sedmohradska, ale tie už
         boli obsadené. Ale aspoň cez vianočné prázdniny mal miesto. Hľadanie a chodenie za
         neobsadenými miestami menovali „schnurren“ a študenta „der Schnurrer“. (…)
   </p>
   <p>
    Zo Slovákov našiel Janko v Lipsku svojho spolužiaka z Levoče Jána Lacu, rodáka z Trnovca
         v Liptove, ktorý dostal 200 toliarov zo spolku Gustáva Adolfa. Keby bol Janko prišiel skôr,
         bol by toto dobrodenie užíval on, ale i tu sa presvedčil o pravdivosti príslovia: Kto
         neskoro chodí, sám sebe škodí. Sprvu bol vo veľkom trápení, ako sa preživí v najťažšom čase
         a v tom drahom cudzom svete. Bál sa, že bude musieť ešte raz rodičov prosiť o pomoc a ešte
         i Ľudovítových 100 zl. načať. Preto hneď na začiatku odhodlal sa uchádzať o drážďanské
         štipendium; písal pánu profesorovi Hlaváčkovi, dekanovi prešovského kolégia a prosil ho o
         udelenie sľúbených 60 zl. Dostal, o čo prosil.
   </p>
   <p>
    Tu i tu dostal listy i od svojich priateľov. Najmä Gusto Izák vyhľadal ho so svojimi
         veselými výlevmi srdca, lebo smutné vôbec nepoznal. Raz píše Jankovi do Lipska: „Zlatúšik
         môj! Dávno tomu, ako sme sa ostatný raz spolu na Napoleona hrali! Ach, ako mi je žiaľno,
         ako mi je trudno za tebou i za tým Napulionom“. Tu akiste naráža na cisára Napoleona III.,
         ktorý bol vtedy v nebezpečnom položení. Ďalej spomína Omladinu v Turč. Sv. Martine, ktorej
         je výborníkom. Chcú zvolať míting, vydobýjať samostatnosť. „Čert po žalároch, keď chcú,
         nech nás vešajú, my budeme kričať: samostatnosť, samostatnosť! Už nás je 50, musí byť 300!
         Janíčko môj diamantový, či nekričíš nazdar republikám? Ó, príď kráľovstvo republikánske k
         nám! Pokiaľ nemáme republiky, nemáme ani blahobytu, slobody!“
   </p>
   <p>
    Tak vidieť, že tí naši starí, ktorých terajší „mladí“ za nič nemajú, boli tiež mladí a
         vedeli sa oduševňovať za práva a ideály ľudstva. O tom by sa dalo hovoriť…
   </p>
   <p>
    Hneď, ako Janko prišiel do Lipska a trošku sa rozhľadel, dal sa zapísať do
         československého spolku „Václav“, ktorý jestvoval v Lipsku už tri roky, a tu sa oboznámil
         so Slovanmi. Bol sprvu len riadnym členom, ale neskoršie predsedom. Bolo tam niekoľko
         Čechov, Rusov a Poliakov i jeden Lužický Srb menom Bakič. Mal v Lipsku kníhkupectvo a bol
         veľký pansláv. V zime roku 1871 zriadil spolok besedu na počesť 3-ročného trvania spolku. A
         tu účinkoval i Janko. Pri tej príležitosti si pýtal od Ľudovíta noty, najmä Chopina a
         piesne Tatranských Sokolov, ktoré potom predniesol, hoci si trpko sťažoval, že nemal
         príležitosť cvičiť sa v hre na klavíri. I to ťažko niesol, že pri večierkoch nemal čierny
         oblek.
   </p>
   <p>
    Na tejto slávnosti sa bližšie zoznámil so spomínaným Bakičom. Bakič hovoril, že sa pilne
         učí po rusky. I to hovoril, že je u neho Štúrov zvláštny rukopis i akýsi obraz z Ruska,
         určený pre Maticu slovenskú. On, Bakič, že aj písal správe Matice slovenskej, ale nedostal
         odpoveď. (…)
   </p>
   <p>
    Z času na čas dostáva Janko z domu dosť obsažné listy, ale on by si bol želal, keby ich
         bolo viac. Ľutuje, že je mamička taká zamestnaná a okrem toho v písaní málo zbehlá, ona by
         mu istejšie a viac písala. Už vtedy bol Ľudovít na Píle pri rodičoch. Chorá noha mu celkom
         vypovedala službu, pohybovať sa mohol len o barle. Klavír predal priateľovi Boľvanskému v
         Pešti. Kúpil si lacnejší, ale tiež veľmi dobrý, azda ešte i teraz, po toľkých rokoch…
         Ľudovít si rád predvolával staré ženičky, ktoré ešte poznali staré ľudové piesne, čo už,
         žiaľ, zanikli. Ktoré uznal za vzácne, harmonizoval ich. Harmonizované posielal do Martina.
         Či jestvujú? Nevedno.
   </p>
   <p>
    Ľudovít spomína i Danka Laučeka. Danko chcel skôr, než by bol šiel do Nemecka, dať sa
         vysvätiť, lebo jeho otec bol netrpezlivý a rád by ho bol videl už celkom pri sebe. Ale prvý
         raz sa mu to nepodarilo. Czékus ho neuznal za súceho… O ňom potom ešte píše Ľudovít, že
         Dano poľuje a básni. Okrem toho Ľudovít oznamuje aj iné zvesti z okolia. Hrebenda, slepý
         básnik, pozdravuje „kmotríčka“ a spytuje sa na nové knihy. Janko mu bol sľúbil, že mu
         prinesie novú knihu. Hrebenda mal syna Benjamína, ktorému boli Vansovci krstní rodičia.
         Tento výrastok asi v trinástom roku ušiel z domu a nikdy viac nebolo o ňom počuť. Len
         neisté zvesti zalietli až k rodičom (Hrebenda vtedy už mal druhú ženu), že sa chlapec
         dostal do dobrých rúk a žil počestne, ale tie zvesti ako skrsli, tak zasa prešumeli. Otec,
         tak píše chromý syn, venuje svoj zvyšný čas svojim včeličkám, ale najmä vychováva
         nezbedných chlapcov, samých Sokratesov, lebo že nielen oni, ale i iní ľudia súdia o nich,
         že nič nevedia. A jar je tu, „exament“ predo dvermi. Na Veľkú noc mali Vansovci vzácnych
         hostí: Augusta Horislava Škultétyho, direktora revúckeho gymnázia, a Jána Kordoša, brata
         levočského profesora. Títo páni boli v Tisovci „suplikovať“ na budovu ev. gymnázia v
         Revúci. Rozumie sa, Tisovec v obetiach vytrvalý, ani teraz sa nedal zahanbiť.
   </p>
   <p>
    Hostivít Lojko, starší brat známeho nám Danka (z Levoče), suchotinár, je už taký slabý,
         že sú jeho dni už spočítané. Ľudovít žiali za týmto mladým, takým prepotrebným človekom.
   </p>
   <p>
    V ten čas tisovskí ochotníci chceli hrať divadlo, ale nejaké nemilé príčiny to
         prekazili. Zato revúcki študenti zašli si do Kamenian, zámožného mestečka v Gemeri, a tam
         usporiadali podarené divadelné predstavenie.
   </p>
   <p>
    Plán stavať železnicu Feledince — Tisovec sa na istý čas bol rozbil, teraz sa zas stáva
         aktuálnym. A o komasácii, ktorá bola v Tisovci a na Píle, tiež píše. Ľud nie je spokojný s
         deľbou a búril sa. Cirkvi evanjelickej píľanskej vymerali veľký komplex poľa, že vraj od
         buka do buka, ale hen VI. (šiestej) triedy. To pole patrilo, po „malých škvarkách“,
         viacerým gazdom. Jeden z nich ignorujúc komasáciu, posial si „svoje“ pole v jeseni žitkom,
         i vzišlo, i pekné je a — pravdepodobne si ho ten istý gazda aj zoberie. Pán farár je
         ľahostajný, neapeloval, hoci za bývalé dobré farské pozemky dostal toľko neúrodnej zeme. To
         pole je pomenované Medzi potoky, ale len časť, druhá časť je známa ako Skaličnô. Janko na
         to podotkol: Nomen-omen, skala-močiar, močiar-skala a mal pravdu, veď ho o 11 rokov
         neskoršie dobre poznal, namordoval sa s ním, keď skaliská, rovno zápole odstreľoval a
         bariny vysúšal. Z chotára píľanského veľký kus odorali a pridelili k Tisovcu. A to preto,
         lebo zúbožený ľud, píľanskí gazdovia boli nielen veľmi zadĺžení, ale i predávali roličky
         tisovským pánom a mešťanom a tak sa najlepšie zeme dostali do majetku mesta Tisovca.
   </p>
   <p>
    Ako jar pokročila, Janko rozmýšľal o tom, či sa po zakľúčení semestra odoberie domov a
         či ostane v Lipsku. Ľudovítom poslané noty i „židovčinu“, hebrejský Starý zákon prijal s
         radosťou ako všetko, čo mu z domu posielali. Piesňami Sokolov Tatranských podelil v prvom
         rade spolok, druhý zošit oddal istému profesorovi Lindnerovi, ktorý „o nás Slovákov veľmi
         sa zaujíma a naše spevy ho obzvlášte interesujú, ba oduševňujú; do hudby sa obstojne
         rozumie“ — a tretí si zaumienil Janko odniesť do Berlína. V Berlíne totiž býva 28. mája
         slávnostný zjazd všetkých zahraničných slovanských spolkov, na ktorý sa povolávajú
         Vestníkom v Berlíne vychodiacim všetky menované spolky, takže každý menovaný spolok musí
         byť zastúpený aspoň jedným vyslancom. Československý spolok v Lipsku vyvolil Janka za
         delegáta na ten zjazd, a to na spolkové trovy. Janko bol vtedy predsedom spolku a prijal
         len toľko od spolku, čím boli cestovné trovy zaokryté, lebo stav pokladnice nebol práve
         skvelý. Vedel, že táto vychádzka do Berlína bude stáť nemálo toliarov, ale možnosť vidieť
         hodnú časť Nemecka, slávny Berlín, ponáhľajúci sa za Parížom, premohla všetky úvahy a obavy
         ohľadom peňazí. Pravda, zasa ho trápilo, že nemal čierne šaty, ale i tu našiel spôsob a
         poprosil Ľudovíta, aby mu poslal svoju „čamaru“. Čamaru vtedy nosili bratia Česi ako
         slávnostný odev. Prosil teda, odôvodňujúc, že to tak veľmi mnoho nestojí, a na Píle že
         čamaru nepotrebuje.
   </p>
   <p>
    Janko píše 7. mája 1871 domov toto: „Drahí rodičia a brat môj! Málo nádeje a mnoho
         peňazí. Tento nevypečený vtip sa mi eminentne splnil (Janko si rád zacituje latinské
         slovká). Včera ma dal volať prof. Luthardt, že mi dá list na Landmanna, kupca, ktorý je,
         tuším, pri správe Gustávadolfského spolku hlavnou osobou. Tu sú tí kupci takíto ľudia — a u
         nás? S napísaným listom idem teda k nemu, nie s veľkými nádejami, lebo podobný list v prvom
         semestri, ako známo, ostal bez výsledku. Prídem ta, „entschuldigujem“ sa, že takto a takto
         a on ma pretrhne, že vraj uzniesli sa mi dať „eine kleine Unterstutzung“.
    <sup>
     [
     <a class="footnote" href="#ftn.id2580584" name="id2580584">
      14
     </a>
     ]
    </sup>
    Počkajže reku, ak mi udelí zo dva toliare, len aby sa ma zbavil!“ „Und zwar auf
         dieses Semester 60 Thaler…“
    <sup>
     [
     <a class="footnote" href="#ftn.id2580598" name="id2580598">
      15
     </a>
     ]
    </sup>
    Až mi v ušiach zaľahlo — či som dobre počul? — „Ich weiss zwar nicht bestimmt,
         aber es ist wohl möglich, dass Sie soviel bekommen. Auf die Woche können Sie 20 Thaler
         bekommen.“ Toto je, čo oznámiť sa Vám ponáhľam, aby ste boli na pokoji a bez starosti
         dotyčne môjho ďalšieho zaopatrenia. Teraz teda som nielen zaopatrený, ale i na cestu mám
         dosť. Rád by som do Martina a Slovenskom domov, ale si môžem i niektoré veci pokúpiť a viac
         dobrých kníh zaopatriť. Zo slov p. Landmanna vysvitá, že tá podpora je nielen na tento
         semester obmedzená, ale že by som i na budúci rok možno i viac dostal. Ja vyznám, že by som
         si želal tu ostať a ďalej študovať. Lebo keď človek v Prešove viac len z nanútenosti veci
         svoje konal, čo sa pri takom duchu, aký na našich školách panuje, ani ináče myslieť nedá,
         tu človek slobodný, voľný vo všetkom, nútený je len duchom samej vedy a spôsobom
         prednášania, takže ho mimovoľne k nej púta a človek ozaj s láskou v hlboký jej obsah sa
         ponoruje; čo, pravda, tiež zasa od prajných pomerov telesného žitia závisí. Ja môžem
         povedať, že tento život je najkrajšou čiastkou celého života, ja to cítim na vzdor všetkým
         rozličným nerestiam, od ktorých človek nikdy nie je slobodný, lebo je zrodený trpieť. Áno,
         život tento je najkrajšou čiastkou môjho života a nemôžem sa dosť bohu a Vám naďakovať, že
         mi ho je dožičeno. Bože môj, keď si pomyslím na tie časy gymnaziálnych rokov, čo vlastne,
         pomimo rečeno, bolo len bedárenie telesné a duševné natoľko, že človek nerozumejúc slova
         cudzej mu reči, v nej sa musel učiť bez všetkej rady a pomoci, na seba samého zanechaný.
         Kde tu základ?“
   </p>
   <p>
    Svoj list končí opätovnou prosbou o doposlanie čamary, lebo že zjazd, na ktorý sa
         chystá, bude veľkolepý, kde každý účastník usiluje sa vystúpiť dôstojne v slávnostnom
         odeve. Okrem úradnej práce čaká Janka i aktívna práca: má spoluúčinkovať na zábavnom
         oddiele programu. Spolok určil, aby predniesol Chalupkovu báseň Mor ho! „Po úradne
         vybavených veciach v nedeľu a v pondelok dopoludnia začne sa o jednej popoludní koncert, na
         ktorom účinkovať budú umelci českí, v Berlíne bývajúci, alebo na ten čas ta došlí. Zatým o
         tretej hodine slávnostná hostina. O ôsmej hodine večer divadlo, po divadle ples. V utorok
         spoločná schôdzka, návštevy múzea, obrazárne, zámku a iných znamenitostí berlínskych…“
   </p>
   <p>
    Do Prešova písal, či sa Hlaváček nehnevá na neho? Mal príčinu — a Janko to dobre cítil.
         Bolo to predošlého roku 7. marca. Hlaváček pre akési príčiny absentoval troch treťoročných
         teológov od alumnie. Za toto absentovanie vyslovili kolegovia obžalovaných zazlenie, a keď
         sa iní podpísali, podpísal sa z kolegiality aj on. V duši však Hlaváčkovi dal za pravdu.
         Mrzelo ho to, ľúto mu bolo starého pána, že sa študenti tak nevďačne zachovali voči nemu. A
         teraz, keď profesorovu Hlaváčkovu pomoc potreboval, zamýšľal ho svojou prosbou vyhľadať.
         Ale statočný dekan nielenže sa nehneval, ale písal mu veľmi láskavý a priateľský list a
         súčasne písal i otcovi na Pílu. Tým oboch nemálo potešil. Priateľsky sa zachoval i
         neskoršie. V ten čas vykonal Jankovi štipendium Jozefínum. Otec Hlaváčkov slovensky mu
         písaný list poslal Jankovi v odpise. Otec sa nazdával, že syna prekvapí, ale syn vedel
         nielen to, čo pán dekan písal otcovi, ale viac, ponúkol mu akúsi pedagógiu, ktorá sa zdá
         byť pre mladého chudobného bohoslovca veľmi výhodná. Janko zatúžil, idúc z Lipska domov,
         ohlásiť sa v Martine, kde sa mal zísť so svojimi priateľmi, najmä s Gustom Izákom. Jednako
         nechce rozhodovať sám, kým sa nespýta, čo myslia doma o tom. Ponúkaná pedagógia je veľmi
         lákavá. Pán, ktorý hľadá učiteľa pre svojho syna, žiaka III. gymn. triedy je istý Vallyi,
         poslanec na peštianskom sneme, má v Satmárskej stolici majetok, v zime býva v Pešti. So
         svojou žiadosťou obrátil sa na dekana Hlaváčka a na Vécseyho; tí mu v Prešove poradili
         troch, ale nezodpovedali, alebo jeden nevedel dobre po nemecky, druhý po maďarsky a tretí v
         inom ohľade nezodpovedal. Plat ponúkal Valleyi 400—500 zl. Teraz Janko bol na rázcestí,
         alebo ostať ešte rok v Lipsku, alebo ísť domov, alebo prijať ponúkané miesto panského
         vychovávateľa. Jemu by sa to prvé najlepšie zdalo: ostať ešte jeden rok v Lipsku.
   </p>
   <p>
    „Ísť domov? Čo ma tam čaká?“ rozumuje vo svojom liste. „Nič, alebo dlhoročné 40-zlatkové
         kaplánovanie, kde by som zasa len na rodičovskú pomoc bol odkázaný, kdežto teraz už aj ja
         sám chcem pomáhať svojim rodičom.“ Vzhľadom na pedagógiu mal zasa obavu, že on, ako
         rozhodný Slovák, by sa v tom kruhu zle cítil, alebo by na neho nátlak robili a nakoniec by
         bol izolovaný od všetkého, čo je slovenské.
   </p>
   <p>
    Inokedy zasa sa priznáva: „Z môjho spisovateľstva je tak dobre ako nič! Ja sa nikdy
         nebudem môcť vyšvihnúť na stupeň, aby som to meno ,spisovateľ‘ právom nosiť mohol, nie som
         talent, tým menej genij; práce moje, keď sú i dosť dobré, sú vynútené; nemám tej ľahkosti,
         pružnosti, elastičnosti duševnej. Možno, že som ju mohol mať, keby ju istá perióda môjho
         študentského života nebola v zárodku udusila a vôbec keby vedenie a rozviňovanie síl a
         schopností bolo šlo pravou cestou. Pri výchove nie je dostatočná palica, ale ani morálna
         kázeň, púhe frázy bez istého smeru: pevný, ostrý pohľad do vnútorného duševného života,
         vyskúmanie rozličných pravých a nepravých náklonností je tu prvou a neodbytnou podmienkou.“
   </p>
   <p>
    ojko. Vítko, ako ho dôverne menovali, je najbližší, rodina a priatelia, bol starší brat
         Daniela Lojku, s ktorým Janko jeden čas býval v Levoči a vyznačoval sa svojou krajnou
         sporivosťou. Janko žiali nad Lojkovou (Vítkovou) smrťou. A vo svojom liste domov reaguje i
         na túto smutnú udalosť: „Inu, to je nezmenené privilégium smrti brať najmilšie, tie
         najlepšie a najpotrebnejšie sily. Akoby nám „osud“ závidel, berie, ničí to málo, čo máme.
         Mojzes, Hodža, Palárik, Kubány, Mráz, Štollman, Čajka atď. Vzorné a nádejné stĺpy Slovenska
         padli v takom krátkom čase nedávnej minulosti.“
   </p>
   <p>
    O Lojkovej smrti a jeho pohrebe napísal Danko Lauček svojím originálnym spôsobom Jankovi
         list do Lipska. Zdá sa mi, že hodno zachovať ten list už i pre toho, kto ho písal, i pre
         zachovanie pamiatky na toho, o kom bol písaný. A i preto, ako uctila revúcka mládež
         (gymnaziálna) svojho mladého profesora na jeho poslednej ceste. Dnes je už málo ľudí, ktorí
         poznali oboch, i tých, čo vôbec niečo o nich vedia nie je mnoho, a keď sa títo pominú,
         pominie sa i pamiatka po tých, čo sme ich zavčasu utratili. D. Lauček píše (15. júna 1871):
         „Jano môj ľúby! Na tomto našom Slovensku sa teraz dialo mnoho spomenutiahodného. Azda to už
         i z novín znáš. Preto ti všetko nejdem vyratúvať, len niekoľko slov o tom čuj, čo som na
         vlastné oči videl. Akurát po sviatkoch, keď si ty z Berlína prišiel (tu som musela niečo
         zmeniť), prišil vaši Novohradčania, s ktorými Ľudovít bol v Tisovci u Lojku.“
   </p>
   <p>
    Novohradčania boli: Jankov brat Imrich z Málinca, iste i so ženou, a sestra Milka s
         mužom Štefanom Machnikom, učiteľom na Uhorskom.
   </p>
   <p>
    „Ja som s Imrom a tatuškom šiel proti nim na kolkáreň (na Zlámanci) a krstný Janko
         Faluba (ten istý, čo sa ako chlapec preslávil tým, že kamaráta Danka „vyslobodil“ zo
         žalára, do ktorého ho pán otec uvrhol) mal pivo, a to lagerlučenské. Nuž ja som si
         chlipkal. A tu Ľudovít rozpráva o Vítovi, že vraj ešte sa môže na obe strany kríz
         rozhodnúť, niežeby do zeme zahryznúť musel. Na druhý deň Ľudovít odišiel so svojimi do
         Novohradu. Len ti tu príde novina z Tisovca, že milý Hostivít, ktorého spisy (Hlas z
         cudziny) práve Škarnicel v Skalici vydal, je už boží! A tak i bolo! V nedeľu idem do
         Tisovca, už vidím tam niekoľko oktávanov pod šabľami v čiernej gále. Kostol otvorený, v ňom
         čierna truhla a v nej náš Lojko! Netrvala chvíľa, prirúti sa ti celé (revúcke) gymnázium,
         profesori, žiaci, niektorí i na vozoch.
   </p>
   <p>
    A do kostola. Tam ma mešťania, remeselníci tisovskí k sebe prijali, nuž som sedel.
         Kostol bol nabitý. Oktávani so šabľami stáli pri truhle a čo mi bolo zvláštne, dvaja a
         dvaja držali šable na kríž. Tisovčania zasadli všetky stolice, chudákom, hodný kus cesty
         urazivším žiakom nechali poctivosť: stáť. Konca truhly robili špalier. Dianiška (Gašpar)
         pekne hral na organe trúchly pohrebný chorál a viedol spev. „Diťa mojo“, nebolo ti tam
         suchého ani oka! Potom žiacky spevokol na kolektu odpovedal štvorhlasne. Tak i amen na
         text, ktorý čítal senior Gabor. A potom trúchlospev tiež štvorhlasne. Senior parentoval. A
         pod spevom spevokolu sa malo vyjsť z kostola, ale sa nevyšlo, lebo obecenstvo poslúchalo
         spev. Najskôr vyšli žiaci. Na samom predku stúpal Dano Krekáč, Pešťan, so zástavou
         bielo-belaso-červenou čiernym flórom zastretou. Potom žiactvo, zatým šla gymnaziálna banda
         a hudobný zbor. Zbor spustil trúchly pochod. Za nimi šli kňazi. A potom oktáva i septima v
         čiernom rúchu s fakľami i s truhlou. Tí šabliari šable všade nakríž založené držali.
         Napokon šlo ľudstvo, hrôza ho bolo! Fakle napochytre čarodej dr. Zloch (Branislav) narobil
         a nikdy si také nevidel! Na cintoríne miesto učiteľov zas spevokol na kolektu odpovedal a
         na modlitbu amen i nakoniec „Rozžehnejme sa“ štvorhlasne. Po pohrebe štábali chudáci
         študenti zas naspäť. Krásna bola tá trúchla nádhera, ktorú gymnázium vyvinulo. Naši Píľania
         sú až omámení.
   </p>
   <p>
    Ako znáš,
    <span class="emphasis">
     <em>
      Úklad a matka
     </em>
    </span>
    (Laučekova dráma, ktorú vydala Matica
         slovenská) už vyšlo. Jesto dosť chýb v knihe. Ináče dobre sa maj! Hej, rozmýšľaj o tej
         veci:
    <span class="emphasis">
     <em>
      Pokrok slovenskej osvety bude ten: ocítiť, že obdoby javenia sa ducha
            (konania, činenia) sú rozdielne od obdôb (foriem), v ktorých sa hmota javí a z
            prostredkovania tohto ocítenia pre život.“
     </em>
    </span>
   </p>
   <p>
    To by ani nebolo mohlo byť, aby si Daniel nebol i tu zafilozoval, a to po svojom
         spôsobe, ktorému málokto rozumel.
   </p>
   <p>
    Z tohto listu vidieť, kedy vyšli Lojkove práce a kedy Laučekovo pekné, ale už temer
         zabudnuté dramatické dielo
    <span class="emphasis">
     <em>
      Úklad a matka,
     </em>
    </span>
    ktorého dej sa odohráva na
         Tisovskom hrade, teraz už len pod menom Hradová známom.
   </p>
   <p>
    Ľudovítov dobrý priateľ, spomínaný už Adam Boľvanský, počujúc o Jankovi a o Vallyim,
         radí Jankovi, aby týmto pánom ponúkané miesto vychovávateľa prijal, ale s podmienkou, že
         môže odísť, keď sa mu naskytne príležitosť polepšiť svoj stav. Boľvanský a jeho žena boli
         vtedy známi ako pohostinní priatelia Slovákov, bývali v Pešti. Pani Boľvanská bola milá,
         mladá a príjemná pani. Každý Slovák, ktorý v ten čas prišiel do Pešti, alebo navštívil
         Boľvanského, alebo sa s ním aspoň zišiel, obyčajne aby ho o niečo poprosil a jeho mienku
         vypočul. Lebo Boľvanský bol spriatelený s mnohými vynikajúcimi ľuďmi, nielen vo vojenských
         kruhoch, ale i medzi politickými dejateľmi. O Janka sa vopred stará a vyhľadal mu i faru,
         ešte, pravda, v ďalekej perspektíve. Bola to Dunaegyháza. Dunaegyháza je čistá, aspoň vtedy
         taká bola, slovenská evanjelická cirkev v peštianskej stolici na ľavom brehu Dunaja, 9 míľ
         od Pešti na juh. Od tejto veľkej obce neďaleko leží malá dedinka Kis Apostag, kde mali
         Boľvanskovci majetok i dom. Preto Boľvanský bol tam dobre známy, často tam býval, keď mal
         voľnú chvíľu a ľud mal k nemu dôveru. Teda o Janka, ktorý len končil štúdiá, už sa o neho
         dobrí ľudia starali. Predbežne mal plnú hlavu zážitkov, ktoré ho celkom zaujali, najmä
         rozpomienky na Berlín: svoje skúsenosti v Berlíne opisuje v liste takto:
   </p>
   <p>
    „Ako Vám známo, svätodušné sviatky som strávil v Berlíne ako zástupca našich spolkov.
         Dni tieto ostanú mi navždy veľmi pamätnými. Nielen že som bol prítomný na veľkolepej
         slovanskej slávnosti, ale som navštívil a videl svetochýrny Potsdam, čiže staroslovanský
         Postupim s jeho čarovným historicko-významným okolím, kde sme sa v stredu celý deň bavili.
         Slávnosť túto opisovať niet času a miesta. Rád by som žiadosti Ľudovítovej vyhovel a mu
         patričné číslo Vestníka poslal, ale ešte sme ho sami nedostali a počet čísel je určený,
         obmedzený. Slávnosť je opísaná v Národních listech č. 150 v prílohe. Aspoň vám značnejšie
         ťahy naznačím. Z Lipska sme sa pohli ráno v nedeľu (28. V.) piati a jedna pani a popoludní
         do novodobého Paríža dorazili. Večer sme mali zasadnutie v krásnej, slovansky ozdobenej
         miestnosti, kde nás predstavovali a vítali. Nasledovalo rozličné rokovanie a rečnenie, kde
         sa najmä redaktor Barák z Prahy svojou výtečnou rečou vyznačil. Ja som na žiadosť recitoval
         Mor ho!
   </p>
   <p>
    V pondelok ráno sa začal vlastný zjazd: za predsedu zjazdu zvolili Jozefa Friča,
         vypovedanca z Rakúska a tuším dôstojníka v pruskom vojsku, a za miestopredsedu mňa.
         Rokovalo a rečnilo sa o záujmoch spolkov atď. O jednej hodine popoludní začal sa v prvej,
         nádhernej sále v Berlíne u Clonina koncert. O tretej nasledovala hostina, na ktorej sa
         zúčastnilo asi 130 osôb, najmä Čechov, Nemcov a Poliakov, ktorí boli v dosť hojnom počte
         zastúpení. Ostatných Slovanov nebolo mnoho vidieť, čoho vina najviac leží v samom
         berlínskom spolku, ktorý pôsobením svojho predsedu Friča tuším výlučne len českým chce byť,
         čo je dosť čudným zjavom, kdežto by berlínski Slovania vzájomne sa podporujúc a združujúc,
         mohli a mali medzi Nemcami imponovať. Mal som tu „šťastí“ poznať i predsedu maďarského
         spolku v Berlíne a prihovoriac sa mu po maďarsky, zbadal som, že by mu nezaškodilo skôr sa
         po maďarsky naučiť a tak akémusi spolku predsedať. Je to z Lipt. Sv. Mikuláša akýsi židík
         Fischer, bratanec dr. Ulmana z Tisovca. Privolalo sa im: Éljen a haza!,
    <sup>
     [
     <a class="footnote" href="#ftn.id2581120" name="id2581120">
      16
     </a>
     ]
    </sup>
    čo akosi divne znelo.
   </p>
   <p>
    Obed bol výborný, len človek musel za mizernú fľašku mizerného vína celý toliar vyhodiť.
         Večer bolo divadlo, potom bál až do rána.
   </p>
   <p>
    V utorok sme si obzerali berlínske zvláštnosti, na čo by boli potrebné nie dni, ale
         týždne. Múzeum, akvárium, výstava prepočetných vojenských predmetov ukoristených vo vojne
         atď. Ale toto všetko prevyšuje Potsdam s jeho okolím; to je od Berlína asi trištvrte hodiny
         vlakom vzdialené. Vedeli asi nemčúrski králi a cisári, kde si majú sídlo robiť. A isteže
         okolie toto prevyšuje všetku obrazotvornosť človeka. Velebná príroda tu všetky svoje krásy
         rozvinula. Hlavnejšie body sú tu: Babelsberg, Glinicke, Pfingstberg, Sanssouci (sans-souci
         = bez starosti). Všade zámky, pevnosti, paláce, háje, parky, jazerá, vodomety atď. A v tých
         nesčíselných salónoch, kabinetoch kráľovských, koľko je bohatstva, to až hrôza! Mŕtvy to
         kapitál, kdežto medzitým tisíce bedárov hladom umiera. Práve keď sme naspäť cestovali,
         akýsi chudák ľahol si krížom na železničné koľajnice, práve keď vlak letel, bezpochyby aby
         nemusel viac za kus chleba so životom zápasiť.“ Potom v liste obšírne opisuje pamätnosti,
         ktoré v Berlíne a v jeho okolí videl, a pokračuje:
   </p>
   <p>
    „Nedávno tu bol Borbis a po tieto dni zas tu mešká. Za šťastného sa pokladám, že sme sa
         na neho neobrátili a že jemu nemusím moje tunajšie bytie ďakovať. Je to zvláštna osobnosť a
         tuším i nebezpečná, tým viac, že sa oblieka do pláštika skúseností a pod ním kuje svoje
         pikle oproti prvému synovi Slovenska a cirkvi našej, ktorému je nie hoden remienka na obuvi
         rozviazať, a predsa sa opovažuje miešať do práva, ktoré patrí len bohu a Hurbana vyzývať,
         aby sa kajal, pokánie činil, ináče že zle bude s ním. Slovom: akousi satanskou zášťou
         vedený chce Hurbana silou mocou o česť a národ slovenský o Hurbana pripraviť, čo sa mu v
         Nemecku čiastočne dariť začalo. Kristus v duchu lásky pozdvihol najväčšieho hriešnika a
         Borbis ruky krížom na prsiach a s očami k nebu obrátenými privlastňuje si právo súdiť
         Hurbana a Hurbanovu ,perepúť‘…“
   </p>
   <p>
    Takto píše Janko o svojom pobyte v Berlíne, ale o Borbisovom vystúpení dokladá:
         „ostatne, o tom mlčme! Čas ukáže, kde leží vina, ale potom beda tomu, od koho pohoršenie
         pochodí.“
   </p>
   <p>
    Z domu mu dlho nepísali. Ľudovít dlhší čas nebol doma; bol u svojich v Novohrade, kde ho
         ako vzácneho hosťa veľmi radi privítali a pohostili. Otec málokedy písal, a tak bol Janko
         už netrpezlivý a píše onedlho sám domov (13. VII. 1871): „Kedy sa z Lipska pohnem, ešte sám
         neviem. Ako som Vám už skôr oznámil, rád by som sa zastavil v Martine na národné
         zhromaždenie a potom ešte ďalej Slovenskom cestujúc, rád by som sa oboznámiť s národným
         životom a tak prísť domov. Ale čo je hlavná vec: nijakým činom sa nemôžem dozvedieť, kedy
         bude to zhromaždenie. Domácej panej musím mesiacom vopred vypovedať a to ešte nemôžem, keď
         sám neviem, kedy odídem. Morí ma tá vec veľmi. Možno sa z Lipska pohnem v prvých dňoch
         augustových. Dovtedy Vám už ťažko budem písať, azda potom, z cesty. Ako sme predtým
         ustavičný apríl mali, tak teraz nastúpila horúčosť. Mne je niekedy v mojej chyžke, ako čo
         by som bol v ruskom kúpeli, lebo mi je slnku temer celý deň vystavená. V zime to malo svoju
         výhodu. Ale zase tú dobrú stránku má, že leží temer v najzdravšej štvrti mesta, vlastne v
         predmestí, a Lipsko, ako je známe, je nie najzdravšie mesto pre mnohé močariny a bahná. Tu
         o vŕškoch ani nechyrovať. Vprostred mesta na promenáde nanosili jeden dosť nízky kopec,
         ktorý oni Hügel menujú, aby aspoň pochop mali, ako vrch vyzerá, ale sú i pyšní naň!“
   </p>
   <p>
    Vo svojich listoch dotýka sa i všetkých rodinných a domácich vecí a robí poznámky o
         udalostiach, o ktorých sa dozvedel z listov rodičov a bratových. Pritom vopred kuje plány o
         svojej ceste domov a potom o pobyte tam doma. Z jeho listov vždy vinie sa niť opravdivej
         lásky k rodičom, bratom a sestrám, ďalej cit priateľstva k svojmu vrstovníkovi Dankovi
         Laučekovi a ku všetkým známym v dedine a na okolí. Ku koncu svojho pobytu v Lipsku ešte
         píše:
   </p>
   <p>
    „List Váš som dostal a z milých zvestí v ňom podaných som sa veľmi potešil a pookrial.
         Verte, že to milo padne človeku týmto mestským duchom presiaknutému, keď dostane z milého
         domova správu od svojich najmilších. Tak som sa potešil otcovej poznámke o dobrej úrode a o
         našej domácnosti. Sú teda výhľady, že u nás bude mliečka dosť. Mamička drahá, budemže sa
         zas kochať v tom mlieku, ktoré sme za taký dlhý čas postrádať museli. Vrátia sa tedy
         „zlaté“ (mliečne) časy! A o tej prasacinke! Keby ste to tu Nemcom povedali, že je u nás
         mladá prasacinka lahôdkou, to by si odpľuli a povedali: „Fuj, tajfl!“ Ale zhnité,
         splesnivené, mľazivé, okrem toho živými tvormi plnené syrčeky: „Ach, das ist was delikates!“
    <sup>
     [
     <a class="footnote" href="#ftn.id2581280" name="id2581280">
      17
     </a>
     ]
    </sup>
    Aby vás i s Nemcami!
   </p>
   <p>
    Plány moje ohľadom odchodu z Lipska a cesty domov sa zmenili. Do Martina som nešiel,
         lebo pri najlepšej vôli nebolo to možné. I preto, že zhromaždenie býva privčas, potom že
         druhú polovicu štipendia (20 toliarov) od drážďanského ministra kultu a výučby len niekedy
         v polovici tohto mesiaca (august) dostanem, čo som sa až teraz dozvedel. V ten čas sa z
         Lipska vydám na cestu, bezpochyby na Viedeň a na Pešť, kde by som sa rád u Boľvanského
         zastaviť, s ktorým mám o zvláštnych veciach rokovať. S predĺžením tohto času zvýšili sa i
         moje výdavky, medzitým budem musieť zaplatiť i za exmatrikuláciu 6 tol., na čo som pri
         svojom rozpočte zabudol.“
   </p>
   <p>
    V nerozhodnutí ohľadom cesty, v prípravách a očakávaní, míňali sa dni a prvá tretina
         augusta našla Janka ešte v Lipsku. (…)
   </p>
   <p>
    Konečne sa Janko odobral od svojich priateľov a známych v Lipsku. Navštívil predovšetkým
         dr. Luthardta, aby mu ďakoval za jeho nevšednú starosť a priazeň. V spolku Václav rozlúčil
         sa s dobrými druhmi, z ktorých niektorí (Záhradník, Reuss, Novák, Feierfeil, Holub, Feifr,
         Nečas) stali sa mu osobnými priateľmi. Od samej jari robil plány, ako a kde bude cestovať,
         teraz, využijúc voľnosť a čas, odbočil a navštívil niektoré nemecké kraje, o ktorých počul
         hovoriť, že sú čarokrásne. Tak navštívil takzvané Saské Švajčiarsko (die Sächsische
         Schweiz) s povestnými jaskyňami, najmä Der Kuhstall, o ktorej jaskyni kolujú rozličné
         anekdoty a sú popísané i na stenách. Ľudia nemôžu byť bez toho, aby sa i na takých
         nemiestnych miestach nezvečnili.
   </p>
   <p>
    Janko cestoval a nepomyslel, ani netušil, že medzitým stala sa doma, čiže v Dunaegyházi
         zmena a že ho hľadá Boľvanský i Ľudovít so svojimi listami. Listy, ktoré on písal, nedošli,
         a tak doma vlastne ani nevedeli, kde je. Sám nevedel, hoci tých plánov vopred nasnoval i
         viac (práve preto), kedy bude v Prahe, preto ho list ani tam nenašiel. V Prahe bol, až keď
         sa už vracal z Nemecka, ale z tých, ktorých mu brat Ľudovít odporúčal navštíviť, najmä
         Palackého a Riegra, nenašiel nikoho. Našiel len istú rodinu Novákovú, ktorej členovia boli
         v Prahe. Mladý Novák, medik, a jeho dve sestry povodili ho po Prahe a ukázali mu hlavnejšie
         pamätnosti.
   </p>
   <p>
    Z Drážďan si odniesol vzácne rozpomienky. To, čo mu brat odporúčal navštíviť, videl. Zo
         všetkých tých drážďanských pamätných vecí najväčší a trvácny dojem urobilo na neho
         Raffaelovo nesmrteľné dielo Sixtínska madona. Spomínal na mohutný dojem, ktorý zavládol
         ním, a neskoršie, keď bolo možné, kochal sa aspoň v podarenej reprodukcii. O inšom domov
         ani nepísal. Predsa ho len ťahalo domov. Na ďalšie cestovanie už ani zato pomýšľať nemohol,
         lebo mu vyšli peniaze. V Pešti sa ani nezastavil, a tak ani u Boľvanského nebol. Išiel k
         rodine, k bratovi a sestre do Novohradu, odtiaľ do Salgovského Tarjanu, kde bola tiež jedna
         sestra Karolína vydatá za úradníkom Jánom Faklom. Doma medzitým sa i mrzeli na neho a báli
         sa, že nepísal a nedal o sebe vedieť.
   </p>
   <p>
    Ani nebol ten čas, ktorý Janko precestoval, taký dlhý, a predsa bol azda pre neho
         osudný. Dunaegyházska vec akosi zanikla. Ľudovít obviňoval Janka, že sa domov idúc
         neohlásil v Pešti u Boľvanského, lebo Boľvanský ho čakal a pri svojich známostiach by vtedy
         voľbu bol i vykonal. (…)
   </p>
   <p>
    Janko sám nebol tomuto osudnému premeškaniu ani tak na vine, ako to, že sa dunaegyházska
         vec veľmi chytro vyvinovala. Bohvie, aké mocnosti tam bojovali! Ako Janko zo Šalgovského
         Tarjanu píše, domov písal list z cesty zo Špandavy, ale nemohol vopred dať adresu, keď
         nevedel, kde a kedy sa zastaví. Najhoršie bolo, že nešiel do Pešti a nevyhľadal
         Boľvanského. Dodatočne ešte i to píše, ako ho v Prahe priateľsky a pohostinne prijali u
         Novákovcov. U Grégra bol a kúpil si tam viac ročníkov Matice Lidu. A potom píše o svojej
         budúcnosti:
   </p>
   <p>
    „Skvelú budúcnosť nečakám a nehľadám. Hľadám predne zaistenie našej existencie. S touto
         je i moje vnútorné šťastie spojené, ktorého naučil som sa odriekať. Inde mi tiež ruže
         nepokvitnú, najmenej v dlhoročnom kaplánovaní. Slovom, ako vždy tak i teraz lapám sa
         neotáľajúc nadhodivšej sa príležitosti. Čo ona donesie je v božej boci. Ostatne sa
         nespolieham na nič a hľaďme i inde, kde by sa dalo niečo konať. I tu v Tarjane sa má cirkev
         zriadiť.“
   </p>
   <p>
    Ale z Tarjanu, hoci ho rodina tam odporúčala, nebolo nič, i tak to bola cirkev pravý
         opak dunaegyházskej. Stadiaľ sa Janko zberal ešte k sestre a švagrovi na Uhorskô a k
         bratovi na Málinec. Títo Jankovi príbuzní sa horlivo starali o Janka, aby ho videli čím
         skôr zaopatreného. (…)
   </p>
   <p>
    Keď Janko prišel konečne na Pílu a zišiel sa so svojím druhom z mladosti a študentských
         časov (D. Laučekom), mali si čo povedať a o čom rokovať! Obaja boli kandidáti, obaja čakali
         na fary. Daniel Lauček musel čakať ešte i na skúšku. Pohovorili si i o slovenských veciach
         a túžbach. O tom píše i Gusto Izák v liste, písanom tej jeseni:
   </p>
   <p>
    „Hej, ešte niečo, ale nie ledačo! Či si ešte nie federalistom? Nemal by si vôľu vstúpiť
         medzi junákov, čo chcú alebo chorvátsku samostatnosť a autonómiu, alebo pripojiť k
         Veľkomoravskej dŕžave? Jano môj, daj ruku a pác! Budeme svoji! Na zdar! Teraz Ťa už rád
         vidím, teraz sme jedno srdce, jedna duša! Vidíš, ak dá pánboh zdravia, ešte sa my všeličo
         dožijeme! Či si čítal Našu odvetu? medzi riadkami? A ten koniec? To je Svätoplukova sláva!
         Ergo, boh Ťa živ! Napíš mi, ale nie tak, že by som zase musel plakať. Hurrá, Tvoj Gusto.“
   </p>
   <p>
    Začiatkom roku 1872 zas píše a tu robí plány, ako by sa mohol Janko dostať do Turca.
         Spomína Turany, martinské gymnázium a iné. Píše ďalej, že keby záviselo od neho, všetky
         listiny všetkých spolkov by vyzdvihol a pozakladal by gymnáziá; „takýto kapitál nesie
         najistejšie úroky a nám má ísť hlavne o to. Gymnáziá, gymnáziá — a o niekoľko rokov sme
         tam, kde sú Česi, pánboh im pomáhaj!“ A ďalej píše: „Daňo šiel do Nemecka. Keby som ja bol
         ním, dal by bohosloviu vale. Keby som bol prepadol zo sudcovsko-politickej skúšky, bol by
         sa dal na rechtóriu. To sa nestalo, ergo, budem fiškálom a dúfam, že jeden z lepších, bo
         Mudroň ma cení nad D. a tento bol doteraz jeho najlepším osnovníkom.“
   </p>
   <p>
    Takto zmýšľal mladý optimista; gymnáziá, gymnáziá! A o tri roky zatvorili i tie, ktoré
         sme už mali. Raz bol ktosi navrhol, aby sa Janko stal profesorom, ale Ľudovít, ktorý asi
         videl do budúcnosti, bol proti tomu, lebo neveril pánom, už či bol pesimista alebo tušil,
         pochyboval o dlhom trvaní našich škôl v takých pomeroch, aké boli vtedy. Poznal on dobre
         veľkých pánov a ich snahy. Neveril im, nečakal nič dobré od nich.
   </p>
   <p>
    Z Jankových priateľov a spolužiakov ohlásil sa i nešťastný Koloman Banšell. Radí mu v
         jednom liste miesto vychovávateľa u istého Thaisza. Rozumie sa, Janko to miesto neprijal.
         Sám Banšell bol ešte vždy domácim učiteľom u istého Beliczaya na Gerendáši. Je nešťastný,
         nespokojný. Chcel by niečím byť, chápe sa a vždy znovu zletí zo svojej duševnej výšky. Jeho
         listy svedčia o neustálom duchovnom rozpore, o pochybnostiach, ktoré prechádzajú temer do
         nevery. Mohol byť, a podľa svedectva tých, čo ho poznali, i bol príjemný a duchaplný
         spoločník. Sám o sebe píše vo svojom liste hodne neskoršie: „…len teraz som dostihol, v
         pravom zmysle slova rečeno, chytiť pero do ruky. A prvé je, čo ním písať musím, škoda,
         škoda! Pre teba síce nie, lebo takto aspoň cestu k výhľadom zamedzenú nemáš, alebo, ako som
         pozdejšie počul, dom ten nie je zvláštne na odporúčanie, a to z tej príčiny, že od
         vychovávateľa žiadajú, aby bol spolu i gazdom a dopisovateľom. Škoda však, brat môj, pre
         mňa! Ja som ti zabitý, svetu i myšlienkam odumretý, sám so sebou nespokojný, seba
         nenávidiaci! Keby si ty bol prišiel, všetko by sa bolo premenilo. Uzdravilo by ma bolo už
         to povedomie, že hľa, nablízku býva druh tvoj, s ktorým si také krásne časy zažíval po
         uliciach prešovských, i za vidna, i pri lampách. Škoda, neškoda, ale vyznať musím, že si
         múdrejšie konať nemohol. Dať sa za sluhu? Za otroka? Viac: za bezcitnú mašinku, ej,
         bouprisám, radšej, ako píšeš: Džuken graben.“ Džuken sú v spišskej nemčine zemské orechy.
         To miesto, kde Banšell chcel mať Janka, muselo byť blízko Gerendáša.
   </p>
   <p>
    „Keď ťa nesklamú, ako neboráka Ondriša Sokolíka, a brevi manu nevysadia zo stolca
         vychovávateľa, nuž je hrdlačenie tvoje i tak daromné: nezgazduješ temer nič. Ja som aspoň
         dosiaľ od novembra (píše v marci) na daromnicu pre svoju robotu tuná.
   </p>
   <p>
    Ešte sa človek ani len napchať tým chlebom nemôže. Keď ti nejaké sulce a čertov-diablov
         dajú, zhltneš a zostaneš hladný ako vlk. Definícia môjho tunajšieho života je táto: viac
         žlči vydal, ako chleba zjedol.
   </p>
   <p>
    A ty sa ako mávaš? Na tisovskom bále si sa dobre zabával? Ondriš Sokolík sa dopytuje,
         kde si, čo si? Bude ti, nebodaj, čoskoro písať. Ten, neborák, čaká ešte vždy na odpoveď z
         Bazileja; pýtal prijatie ešte na letný semester. Preklína i ten panskú huncuteriu.
   </p>
   <p>
    Revúca sa neváľa? Podivno to, keď, ako počujem, ju spreneverení murári podopierať
         musia.“ Čo tým myslel, nevie nikto a sotva vedel i on sám. „Aké sú u Vás prípravy na voľby?
         Či ty mieniš vystúpiť ako národný kandidát? Hádam by aspoň tvoj pán otec dal votum na teba.
         A či ani ten?“
   </p>
   <p>
    Takto Banšell. I z jeho riadkov vidieť, aké smutné skúsenosti čakajú chudobných
         kandidátov, teológov, keď rovno zo školy vhupli do života v panských domoch, kde nie je
         všade zlato, čo sa blyští, a že mladík nájde sa často na nebezpečnom rázcestí.
   </p>
   <p>
    Banšel písal, ako vidieť, voľne, často neomalene, bol často nespokojný, nenachádzal v
         ničom potechy, a predsa napísal raz tieto slová do pamätníka: „Menschliche Phantasie ist
         eine schöne Gabe für den Dichter und Philosofen, aber ein gefährlicher Eindringung auf dem
         Gebiete der göttlichen Wahrheit.“
    <sup>
     [
     <a class="footnote" href="#ftn.id2581719" name="id2581719">
      18
     </a>
     ]
    </sup>
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2580196" name="ftn.id2580196">
        12
       </a>
       ]
      </sup>
      <span class="emphasis">
       <em>
        „Es wird sich schon die Sache schlichten.“
       </em>
      </span>
      — (nem.) „Vec sa
               dá do poriadku.“
     </p>
    </div>
    <div class="footnote">
     <p>
      <sup>
       [
       <a class="para" href="#id2580233" name="ftn.id2580233">
        13
       </a>
       ]
      </sup>
      <span class="emphasis">
       <em>
        „der Herr wolle…
       </em>
      </span>
      atď. — (nem.) „Nech Pán milostivo žehná jeho
               (Vansove) štúdiá, aby mohol slúžiť našej drahej luteránskej cirkvi a vyzbrojený sa
               mohol vrátiť domov.“
     </p>
    </div>
    <div class="footnote">
     <p>
      <sup>
       [
       <a class="para" href="#id2580584" name="ftn.id2580584">
        14
       </a>
       ]
      </sup>
      <span class="emphasis">
       <em>
        „eine kleine Unterstützung“
       </em>
      </span>
      — (nem.) „malá podpora“
     </p>
    </div>
    <div class="footnote">
     <p>
      <sup>
       [
       <a class="para" href="#id2580598" name="ftn.id2580598">
        15
       </a>
       ]
      </sup>
      <span class="emphasis">
       <em>
        „Und zwar auf dieses Semester…
       </em>
      </span>
      atď. — (nem.) „A síce na tento
               semester 60 toliarov… Neviem síce určite, ale je to možné, že dostanete toľko. O
               týždeň môžete dostať 20 toliarov.“
     </p>
    </div>
    <div class="footnote">
     <p>
      <sup>
       [
       <a class="para" href="#id2581120" name="ftn.id2581120">
        16
       </a>
       ]
      </sup>
      <span class="emphasis">
       <em>
        Éljen a haza!
       </em>
      </span>
      — (maď.) Nech žije vlasť!
     </p>
    </div>
    <div class="footnote">
     <p>
      <sup>
       [
       <a class="para" href="#id2581280" name="ftn.id2581280">
        17
       </a>
       ]
      </sup>
      <span class="emphasis">
       <em>
        „Ach das ist was delikates!“
       </em>
      </span>
      — (nem.) „Ach, to je
               pochúťka!“
     </p>
    </div>
    <div class="footnote">
     <p>
      <sup>
       [
       <a class="para" href="#id2581719" name="ftn.id2581719">
        18
       </a>
       ]
      </sup>
      <span class="emphasis">
       <em>
        „Menschliche Phantasie ist…
       </em>
      </span>
      atď. — (nem.) „Ľudská fantázia je
               iste primeraný dar pre poeta a filozofa, ale je nebezpečné prenikať jej
               prostredníctvom na územie božej pravdy.“
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2581740">
       </a>
       6. Plavnica
      </h2>
     </div>
    </div>
   </div>
   <p>
   </p>
   <p>
   </p>
   <p>
    <span class="bold">
     <strong>
      <span class="emphasis">
       <em>
        Pozdrav z Prešova — Plavnica vyvolila Jána Vansu — Vysvätenie — Pomery v
               Plavnici — Vansove povinnosti — Ťažkosti — Farárom v Lomničke — Lúčenie s
               Plavnicou
       </em>
      </span>
     </strong>
    </span>
   </p>
   <p>
   </p>
   <p>
    Domov prišiel Janko teda len koncom leta roku 1871. Bol pri sestrách v Tarjane (bývala
         tam Linka, vydatá Faklová), na Ozdíne (Machníkovci, ktorí neskoršie prešli na Uhorskô) a na
         Málinci, kde býval brat Imrich. Tu sa všade cítil ako medzi svojimi, a kde mohol, tam sa
         hľadel i uplatniť a kázaval s dovolením okolitých pánov farárov na Ozdíne, na Turíčkach a
         inde.
   </p>
   <p>
    So svojimi priateľmi neprestal byť v listovom spojení. Ešte do Lipska písal Jankovi
         Andrej Sokolík. Píše zaujímavo i o študentskom živote v Prešove, kde ešte ostal po Jankovi.
         Dopisoval si i s Kolomanom Banšellom. Sokolík píše svojím ťažkočitateľným písmom (preto je
         ťažké, že slová splývajú dovedna): „Pohol som Kolomana — a v tomto čase, keď ja píšem, mal
         by si list jeho mať v rukách, čo ale neprekáža ani najmenej, aby som Ťa i ja vyhľadal s
         listom svojím. Po tejto malej predmluve, ktorú zazlieť nesmieš, pristúpime radšej hneď k
         hlavnej veci, aby som sa s mnohým prevláčaním nezavliekol niekde na Brdárku, ktorá je
         blízko Psotárky a skadiaľ úbohému grico alumnickému prešovskému teológovi poriadnym
         spôsobom vytrepať sa z mláky, lebo je u nás aspoň na tento čas vody toľko, že nám z pivnice
         už podlahu na chyži hore dvíha… List tvoj, pravdu vyznám, som nečakal len z tej prostej
         príčiny, že za dlhší čas nechodil, tým väčšie ale bolo moje prekvapenie, keď cele znenadála
         doletel, tak ako keď pivo bez toho, žeby nás boli volali na mestský dom a sa poradili s
         nami, zo siedmich skleslo naraz na šesť grajciarov pol holby; no ďakujem za rozpomienku
         tvoju na mňa a na zámenu chcem ti poslať dlhý, alebo nedlhý list a zdeliť všetko, čo v
         meste našom zvlášť nazbierať možno. Dámam prednosť, započnem tedy s dámami, a to: Nelku
         zanechal kaplán Švehla preto, lebo sa dopočul, že sa juristi pre ňu duelovali a keď sa
         dievčaťu predsa len treba vydať, dali Grexovci na vedomie cukrárovi Fontánimu, že môže
         prísť, na čo ale dostali len odpoveď, že ju už nechce, čo je veru nemalý škandál, a starý
         bežal naraz k Zboraymu a vypil tam od hnevu rumplík vína. Horlivá Slovenka Valéria sa tiež
         ešte nevydala a tomu je veru len panslavizmus, ktorým je ona durch und durch presiaknutá,
         na príčine, okrem ktorého sa jej ešte tá nehoda stala, že keď nedávno sa sánkovala, tak
         nebezpečne sa prevrátila, že na nejaký peň rozdrapila si ústa a zamdlela razom. Jano Ružiak
         domnieval sa držať len mŕtvolu v rukách tej drahej polovičky srdca svojho, ktorá ešte pred
         niekoľkými chvíľami v plnom zdraví sa nachodila. Matka jej hneď len božekala: ,Jaj, bože
         môj, tá sa už nevydá!‘ Janko Dérer prestal dopisovať svojej drahej Miline. Pepka mala odísť
         niekam do služby, ale nedávno ju ešte tu videl. Konečne moja Hrdlička Matilda, neviem, ako
         fašangovala, ak tak ako ja, tak nie veľmi dobre. Ale dosť o tých dievčatách, lebo keď by
         som chcel viac, musel by som hovoriť i o starých kišasonkách a tie, keď by sa im začalo
         čkať, pomýlené by boli pri hre na mariáš. — Boli časy boli, ale sa minuli a ja som, fráter,
         nemal nikoho, s kým by som sa mohol potúlať po prešovských krčmách, lebo vymrel ten duch
         kolegiálny, a teraz už len Kolman a ja, čo sa kedy-tedy pridržiavame pohárika, podporovaní
         niekedy juristom Andrejom Hanzlíkom, naším šuhajom z Radvane. Teológov nás je tu suma
         sumarum, összesen sedemnásť darabov, ale Slovače medzi nami nemáš, takže okrem nás starých
         len Tréger z Liptova, z Boce, chce byť Slovákom. Starý Hlaváček vždy je len ten starý, ale
         Maxovi, ktorý nedávno dostal fafrnka a nevedel, ako ho má dať pokrstiť, zle nedobre sa vodí
         medzi nami, čo najlepšie z toho vidno, že pri čítaní klasifikácie prinútený bol vystúpiť z
         auditória a šiel žalovať k direktorovi, že sa povadil so mnou a s Újaghom, ktorý mu
         povedal, či sa pamätá, keď ho v Spiši vyhodili opitého triezvi ľudia z krčmy!…
   </p>
   <p>
    Na ceste do Liptova zišli sme sa s Jankom Dérerom podľa dohovorenia v Levoči a bavili
         sme sa dobre za celé dva dni a tri noci. On je pedagógom v Jamníku, ostatná pošta Igló. S
         Gustom si nedopisujem, ale v marci má prísť sem a pritom je praktikantom v Trenčíne u
         advokáta Dohnányiho. Lauček píše Banšellovi, že chodí na poľovačku, ale krv že ešte neľpie
         na jeho rukách. — Ale nóbl ti je to svet tuná, Jano! Cukrárne štyri ako kvet a jedna je v
         pláne v samom kolégiu; cukrárne to veľkomestské. Ináč tam, kde boli, sú ešte i dnes krčmy i
         židovčičky majú bývalého Hinterbáderovu, ale my ich nenavštevujeme. Superintendenta ešte
         nemáme, ale najväčšie vyhliadky má Czékus alebo Bartholomaeides, v najnovšom čase sa tvrdí,
         že tento posledný dostane to významné miesto. Slováci sme tu teraz nasledujúci: právnici
         Gusto Lehotský, Paľo Országh, Jožo Országh, Ružiak, Hanzlík, Kállay, Černý.
    <span class="emphasis">
     <em>
      Gymnazisti:
     </em>
    </span>
    Andrej Halaša a Kordoš.
    <span class="emphasis">
     <em>
      Teológovia:
     </em>
    </span>
    Banšell, Tréger a moja maličkosť. To je celý náš svet a
         so zaniknutím privátneho spolku ostal ten starý v novej forme, alebo lepšie s novým smerom
         Kolo pod predsedníctvom Hlaváčkovým.“
   </p>
   <p>
    Ján Laco písal Jankovi zaujímavý list, v ňom sú poznámky o národnom živote toho času.
         Píše: „Braček drahý Janko! Je už však čas, aby som Ti aspoň niečo o mojich
         okolostojíčnostiach oznámil. No robím to teraz, lebo prv som nemohol. Tak sa nazdávam, že
         už po tvojej dlhočiznej púti doma na prázdnej kapse odpočívať budeš. Hop, ale! Najprv Ti
         vari za tvoju mne milú fotografiu mám zaďakovať. Nuž prijmi najvrelšie dieky. Veru si sa mi
         zavďačil; hneď ju vlepím do alba. A teraz vari najprv sa Ti vyspovedať, prečo som mlčal a v
         tom bude i celý list záležať. Počuj teda!
   </p>
   <p>
    Po mojom šťastnom návrate do domoviny musel som hneď cápkať do Oravy; a okrem niekoľkých
         dní, som sa vždy hneď v Kubíne, hneď v Žaškove bavil. Najprv bol senior Novák v Korytnici
         stovôčku minúť, a za ten čas som ho ja zastupoval. Po jeho príchode z kúpeľa sme šli do
         Martina. Ej, Jano! Navyzeral že som ťa, skade reku prirukuješ! Ale kde nič, tu nič. Musel
         ja voľky-nevoľky sám z Nemcov na zhromaždení tancovať. No, zabávali sme sa tam veru dobre.
         Nazdával som sa, že i Jano Šetina prirukuje, ale mu vraj priťažká bola kapsa od mínusových
         peňazí, a preto nemohol prísť. Mládeže bolo dosť, ale všetko akosi len tak sem a ta
         roztratenej; nedržalo to nič vovedne. Neviem, ký parom je to, že každý ústav svoje vlastné
         myšlienky zastupuje, a tak nijakej disciplíny nieto medzi mládežou slovenskou. A zábava,
         ako hovorím, bola nútená. Veď Ti to možno obšírnejšie Julo Botto i s Viestom rozpovedali,
         ktorí tiež tam boli prítomní.
   </p>
   <p>
    Po martinskom zhromaždení som šiel naspäť do Oravy a v sobotu ešte do Trnovca. Ale tu
         som sa len do piatku bavil a i medzitým som do Oravy behal po seniora pre vizitáciu v
         Trnovci, žiadajúc ho, aby mi nejako pomáhal, lebo ma za bagančoša chceli vziať. Po
         vizitácii u nás a v Sielnici som šiel v sobotu zase do Žaškova, aby som tam Marečka
         zastupoval, ktorý odcestoval do Nitrianskej. Tu som teda bol až do dištriktuálneho konventu
         v Lipt. Sv. Mikuláši, kde som v druhý deň, t. j. v utorok dňa 29. augusta za kaplána
         seniorálneho v Orave bol ordinovaný. Ja teraz, ako vidíš, som už od skúšok oslobodený, len
         by bola fara, Mara by sa tiež našla. Ale nenazdávaj sa, že moja kaplánka bohvie ako vysoko
         vyjde! Mám 50 zl., slamy do čižiem, koľko zoderiem, ale hospodu a kostu nemám. Je to, vieš
         len aby som bol od honvédstva oslobodený. Preto ani neviem, kedy do Oravy pôjdem. Už
         vypomáhať len musím, ale či ma ta predvolajú a prenocujú, to neviem. Keby nie to prekliate
         honvédstvo, bol by som prijal pozvanie do Revúcej, ale takto by mi boli pripäli červené
         nohavice i s teľaťom, a to sa mi nechcelo vláčiť. Ty si hádam už profesorom v Revúcej, ak
         nie niekde farárom. No, nech Ti len pánboh pomáha. Ale na svadbu, Jano, že ma zavoláš! —
         Ako sa má Daňo? Čo robí? Či už zložil kandidátikum? A či azda len teraz v jeseni pôjde do
         Prešova? Sokolík tiež teraz pôjde. Má ísť i do Nemecka, vari na dva roky. Nagyovská mu ešte
         vždy v srdci hrá. Čože a ako si nechal Čechov v Lipsku? Či Bakič odišiel? A nevieš jeho
         adresu? Ale zbohom atď. — Tvoj Ťa milujúci priateľ Ján Laco.“
   </p>
   <p>
    Keď bol Janko doma na Píle, chodieval častejšie do Tisovca k tamojšiemu učiteľovi
         Gašparovi Dianiškovi, aby mu pomáhal pri vyučovaní dietok. Gašpar Dianiška bol bratom už
         spomínanej pani Ambrózyčky a bol veľmi vzdelaný a naslovovzatý pedagóg. Skončil i teológiu,
         ale volil stav učiteľský vo svojom rodnom meste. Ako učiteľ bol ním telom i dušou. Jeho
         žiaci a žiačky ho milovali a spomínali ešte i po mnohých rokoch. Vôbec školy v Tisovci boli
         v ten čas dobré a obaja učitelia nechali po sebe nehynúcu pamiatku. Druhý učiteľ, ako o tom
         už bola reč, bol Daniel Lojko, otec synov Hostivíta, profesora blahej pamäti revúckeho
         gymnázia, a Daniela, ktorý bol tiež teológom. Gašpar Dianiška mal brata evanj. farára v
         Batizovciach na Spiši, ktorý vychoval synov Andreja, Alberta a dcéru, menom Maričku. (…)
   </p>
   <p>
    Obaja bratia, Andrej a Berci (Albert), študovali bohoslovie; boli vždy a všade vzorní,
         usilovní študenti, končili riadne. V Nemecku, tuším v Halle, doplnili svoje štúdiá. Potom,
         keď medzitým otec v Batizovciach umrel, vyvolili Andreja na jeho miesto. Berciho vyvolila
         plavnická cirkev, ktorá vtedy ešte nebola samostatná, ale ako dcérocirkev patrila k
         Sabinovu, kde bol farárom Teofil Nosák.
   </p>
   <p>
    Albert Dianiška prešiel roku 1872 do Slovenskej Vsi pod samými Tatrami. Ktosi
         poznamenal, že už sám výhľad z jeho milej fary na Tatry je hoden 200 zl. A tak farár
         Dianiška sa vraj môže pochváliť tým, že má 800 zlatkovú faru. Sám dôchodok farský 600 zl. a
         ten výhľad k tomu!
   </p>
   <p>
    Slovenská Ves patrí do podtatranského seniorátu (tak ako i odľahlá Plavnica) a leží na
         ľavom boku od hradskej, vedúcej z Popradu do Ľubovne a odtiaľ do Šariša — do Orlova.
   </p>
   <p>
    Dianiškovci sa hneď starali, aby zanedbaná plavnická cirkev dostala skoro náhradu za
         Alberta Dianišku, a či by Janko nešiel do Plavnice. (…)
   </p>
   <p>
    Vec nezaspala. Janko sa hlásil u pána Teofila Nosáka, ktorý bol vďačný, že dostane zasa
         skoro výtečného, ako dúfal, levitu a učiteľa pre vzdialenú Plavnicu. Hneď sa konali
         prípravy, aby ho plavnická cirkev dala vysvätiť. Prv ako bol vysvätený, dostal vokátor,
         ktorý poslal inšpektor Kirchmeyer. V tomto vokátore okrem riadnych bodov je i jedna
         podmienka, a to, že zvolený Ján Vansa, učiteľ a levita, zaväzuje sa vytrvať za tri roky
         tam, ináč že je povinný útraty s vysvätením cirkvi vrátiť. Túto podmienku Czékuš zrušil, že
         je nie spravodlivá a že obmedzuje osobnú slobodu. To sa môže len očakávať, že patričný bude
         sa cítiť mravne zaviazaný. Janko by bol podmienku prijal a podľa nej sa držal, ale
         Czékušovo rozhodné slovo ho od nej oslobodilo. Týmto výrokom „biskupa so železnou rukou“ sa
         tiež mnoho zmenilo a Jankova životná dráha dostala nový smer. (…)
   </p>
   <p>
    A tak bol Janko Vansa vysvätený a mohol hneď odísť do Plavnice.
   </p>
   <p>
    Ako zvláštnosť nech stojí tu spomenutá, že vokátor podpísaný z jednej strany Nosákom, z
         druhej Vilh. Kirchmeyerom ako inšpektorom, podpísali i nasledujúci: Janko Fröhlich,
         kurátor, Andreas Lancner, Janko Lancner, Janko Hambrovský, Andreas Fusch, Andreas
         Zimmermann. Ale všetky mená sú písané jednou rukou a pred každým svieti + (krížik). Krížiky
         sú rozličnej „akosti“, znak, že každý krížik namaľoval vlastnoručne. (…)
   </p>
   <p>
    Plavnica bola chudobná dedinka. Niekedy prináležala k panstvu paločajovskému, ktorého
         staré sídlo bol azda Plavec alebo Plavča. Tu bývali mocní páni Paločajovci. Za nimi
         Horváthovci, od ktorých ženbou dostal panstvo rod Šalamonovcov. Jeden z týchto
         Šalamonovcov, krstným menom Attila, daroval pozemky a lúky plavnickej cirkvi pre kňaza. Ako
         prví páni, Paločajovci a Horváthovci, tak i Šalamonovci boli hrdí a sebavedomí ľudia.
         Kolovali o nich mnohé povesti a rozprávky z časov dávno minulých, anekdoty z neďalekej
         minulosti. Ešte i Viedni chceli imponovať. Jeden z týchto pánov, veľký milovník krásnych
         plnokrvných koní, vošiel raz do Viedne so šestorkou najkrajších koní. Vtedy mu z dvorskej
         kancelárie oznámili, že sa mu to na budúce zakazuje, lebo že na šestorke má sa právo voziť
         len sám cisár. Nato sa Šalamon vrátil domov, ale onedlho zasa šiel do sídelného mesta
         Viedne na šestorke krásnych, bielych, striebrom okovaných volov. I rohy mali striebrom
         ozdobené. Koč, sluhovia a pohoniči nádherne ozdobení, oblečení a vystrojení. Tento kúsok
         vraj Viedenčania náležite ocenili. — Iných podobných historiek kolovalo mnoho, ale časom
         zapadli do zabudnutia, ako zapadli múry starého „pevného“ plavečského zámku. Majetky
         upadávali ešte i v Javorine, ktoré neskoršie odkúpil knieža Hohenlohe.
   </p>
   <p>
    Plavnické panstvo mal v prenájme istý Viliam Kirchmeyer, evanjelik a cirkevný inšpektor.
         Bol tiež veľkým pánom a chcel, aby ho každý za takého uznal. Keby bol býval mal Janko
         povahu diplomata a vedel sa „akomodovať“, bol by mal veľké výhody, ale Janko mal svoju
         hrdosť, a to nielen osobnú, ale i národnú. Bol u Kirchmeyera každodenným vítaným hosťom,
         vlastne patril už k famílii, lebo stal sa spolu i vychovávateľom Kirchmeyerových synov. Mal
         tam i stravu, celé zaopatrenie. Ráno mu priniesli raňajky do fary: výbornú voňavú kávu,
         koláč, chlieb s maslom. Na obed a na večeru chodil do panského domu; rozumie sa, kuchyňa
         bola panská a každý deň hostia, hostina, jedlá vyberané. Veru on také potom ako chudobný
         farár nikdy nemával, alebo len veľmi zriedka.
   </p>
   <p>
    Janko videl a skúsil, ako žijú páni, a videl hneď opak toho života u ľudu. Ľud úbohý,
         zotročený, žijúci zväčša na milých „bandurkách“ alebo „gruľách“. Poznal hlbokú priepasť,
         ktorá delila panstvo od ľudu. Telesne i duchovne ľud bol upadnutý, ako vidieť i z toho, že
         z piatich popredných cirkevníkov, medzi nimi i kurátor, ani jeden nevedel písať! A okrem
         toho, keď počul, ako pohrdlivo, s akou nenávisťou hovoria páni nielen o ľude, ale i o jeho
         reči, pritom i o tých, čo sa ľudu zaujali, vzplanul jeho hnev. Pri jednej príležitosti pri
         konci prvého roku vyslovil sa ostro a dal výraz svojmu rozhorčeniu Kirchmeyerovi. Ale zato
         ho nevypovedali, no Janko sám prestal chodiť na slávne hostiny a stravoval sa doma, pravda,
         voľne, podľa Heineho: „Nespýtajte sa, ako?“ Jeden deň „grule“, druhý deň „bandurky“.
   </p>
   <p>
    Kým ešte bol s Kirchmeyerovcami zadobre, chodieval s nimi i na vychádzky, a to neraz i
         na koni. Prečo nie? Veď niekedy boli i biskupi takí odvážni, ba i bojovníci, že ich ešte i
         po smrti tým poctili, že im sochu, čiže štátuu postavili, ako sedia posvätení cirkevní
         hodnostári na koni. Častejšie zašiel i do neďalekého Sulína, povestného pre svoju liečivú
         vodu. Tamojší bývalý notár Chamilla, ktorý poznal túto výbornú vodu, prišiel na to,
         rozposielať ju po svete a pravdepodobne pritom zbohatol. Janko sa s ním dobre poznal,
         častejšie sa schádzali, či u Czapkayich v Sulíne, alebo v Kamionke na fare rusínskeho popa.
         Czapkayovci pochodili zo Sabinova a boli blízki príbuzní i tej rodine czapkayovskej, z
         ktorej si neskoršie náš dobrý priateľ a kmotor Ján Kadlečík doviezol do Plavnice svoju milú
         paniu. (…)
   </p>
   <p>
    Na okolí Plavnice boli početné dediny obývané Rusínmi. Ich biskup býval v Prešove.
         Blízko Plavnice bola dedinka Ujak. Jej obyvatelia sú väčšinou gréckokatolíckeho
         náboženstva. Tu bol vtedy farárom Andrej Andrejkovič. Krásny starec, pripomínajúci svojím
         zovňajškom dávneho žreca alebo patriarchu.
   </p>
   <p>
    Janko vyučoval tu všetky triedy a že to konal svedomite, bol zapriahnutý celý deň. Ľud
         ho mal rád, tešil sa mu, že azda už ostane pri nich. Ale sotva bol tam niekoľko týždňov, už
         dostal povolanie na próbu do Hololomnice. Inšpektor Júr Szakmáry mu písal veľmi priateľský
         list a povoláva ho, pritom mu oznámil hneď i dôchodky. Neviem, prečo Janko vtedy jednoducho
         neodriekol, lebo dôchodky hololomnickej fary boli pramizerné. Szakmáry sa vtedy podpísal:
         „Alázatos szolgája“.
    <sup>
     [
     <a class="footnote" href="#ftn.id2582304" name="id2582304">
      19
     </a>
     ]
    </sup>
    — Janko pravdepodobne túžil dostať sa do takej cirkvi, kde by nemusel vyučovať,
         čím sa úplne vyčerpal a nemohol sa venovať iným prácam, najmä pastorálke a ďalšiemu štúdiu.
         Dosť na tom, bol na próbe, ale bol veľmi znechutený nielen pomermi v cirkvi, ale i prijatím
         samého inšpektora, ktorý teraz neukázal ani stopy priateľstva. (…)
   </p>
   <p>
    Celá rodina sa usilovala, ba i sám priateľ Boľvanský, aby Janko dlho neostal v Plavnici,
         vôbec tak ďaleko od svojich; a kde aká farárska stanica sa uprázdnila, už sa usilovali, aby
         sa informovali o všetkom, čo s tým súvisí, a aby to v prípade potreby hneď oznámili
         Jankovi. On sám bol v Plavnici spokojný, iba život s Kirchmeyerovcami stával sa mu čím
         ďalej tým neznesiteľnejší. Pretvarovať sa nevedel, v maďarčine sa cvičiť a zdokonaľovať
         nechcel, preto ho panská spoločnosť, v ktorej už začal panovať duch protislovanský,
         odsudzovala. Tí páni väčšinou ani nevedeli dobre po maďarsky, panie tým menej, a predsa sa
         jej podrobovali, zvlášť pod vplyvom škôl a učiteľov na deti a detí na rodičov. Deti možno
         ľahko sfanatizovať a ony ovládajú potom hravo rodičov.
   </p>
   <p>
    Janko sa nevedel vpraviť do tohto života plného pretvárky, neprirodzenosti a lží. On
         vždy šiel „rovnou cestou“, lenže často neopatrne a potom narazil skutočne na kamene urážky.
         Sám neskoršie uznal, že pri neveľkom sebazaprení mohol ešte tam ostať a užívať, čo mu bolo
         poskytnuté. Roztržka medzi panstvom a ním nebola zo začiatku veľká, ale stupňovala sa až do
         nevydržania. A v tom položení bol Janko hotový odísť kamkoľvek, len nie ostať v Plavnici. A
         tú túžbu napomáhal i Boľvanský. Začiatkom leta, vlastne Prvého mája prešiel Daniel Bachát
         ako novozvolený evanjelický farár slovenský do Pešti. O tom píše Boľvanský 28. apríla 1873:
         „Bachát 1. mája bude už v Pešti. Vec národno luteránskoslovenská dávno neslávila takéhoto
         víťazstva. Cirkev slovenská v Pešti má teraz zabezpečenú budúcnosť.“
   </p>
   <p>
    Boľvanský už vopred, kým Bachát ešte neodišiel z Pribyliny, odporúčal Janka, o čom Janko
         ani nevedel. Ale Bachát s poľutovaním oznámil, že Pribylina mala kandidáciu zostavenú. Do
         nej vzala: Inštitórisa, Bohuša, Švehlu a Čobrdu. Táto vec nikoho tak nemrzela, ako dobrého,
         nešťastného brata Ľudovíta.
   </p>
   <p>
    Ale medzitým sa Jankov osud rozhodol inakším smerom. Ako predošlého roku v Hololomnici,
         tak tohto roku uprázdnila sa fara v Malej Lomnici, čiže ako ju Dobšinský dôsledne a
         výstižne menoval: v Lomničke. Tu zasa nech objasní vec sám Janko v liste písanom svojim
         dobrým rodičom a bratovi:
   </p>
   <p>
    „Veci idú per Dampf, len aby sa tá para neobrátila na vodu, ostatne i po vode sa z
         Plavnice dá odplávať. Teda: na Vstúpenie som Szalagyim, seniorom subkarpatického
         (podtatranského) seniorátu na próbu volaný do Malej Lomnice menom tejže cirkvi, kde bol
         starý kňaz Wünschendorfer na odpočinok a do penzie daný. Dôchodky tejto nemeckej cirkvi sú
         mi dosiaľ neznáme, ani iné okolnosti. Materiálne sotva vyhrám, lebo v Plavnici ako slobodný
         by som bez starosti o kost mohol skôr niečo zgazdovať a ročite čo len 100 zl. odložiť.
         Slávne panstvo sa mi zberá do Gemera, do Rožňavy a pozdejšie na svetovú výstavu do Viedne.
         Srečan put!
    <sup>
     [
     <a class="footnote" href="#ftn.id2582443" name="id2582443">
      20
     </a>
     ]
    </sup>
   </p>
   <p>
    Daňo čo robí? Janko (Lauček, Daňov brat)? ostal učiteľom? Ja som po tieto dni chcel
         exament s deťmi zložiť a volal som Nosáka naň, dostal Schulkrankheit,
    <sup>
     [
     <a class="footnote" href="#ftn.id2582462" name="id2582462">
      21
     </a>
     ]
    </sup>
    lebo na osvedčenie svojej choroby na tretí deň pekne-krásne prikvitol na pohreb
         nebohej barónky Paločayovej-Kirchmeyerovej. Kirchmeyer je zase inšpektorom a non
         inspiciendo. Okrem toho zo 17 detí nemám ani polovicu v škole, ležia choré na „rikle“, t.
         j. sypanice čili osýpky. Od 1. mája len asi pol druhej hodiny, včasráno, mám školu, lebo
         deti musia ísť svojim rodičom kravy pásť, keď obecného pastiera v dedine nieto. Pri
         komasácii ožobráčili ľud a nedali mu nijaké pašienky. Aký to vplyv má už len i na školu a
         výchovu! Priviedol som ľud a deti tak ďaleko, že o zameškávaní školy by tu ani reči nebolo,
         ale vidiac túto nespravodlivosť panskú a biedu ľudu, musel som im povoliť a deti pustiť, bo
         ináč sám gazda alebo gazdiná musí ísť so statkom kdekade po jarčekoch a kadejakých biedach.
         Ajhľa, komasácia, ajhľa výchova ľudu v Uhorsku! Nešťastný, umorený, zmrzačený ľud! Čo
         nevoľníctvo a absolutizmus panský nedobil, to štát teraz dobíja. Bojím sa, že ak stadeto
         odídem, plavnická cirkev nedostane tak ľahko kňaza, tým menej na niečo súceho, a ak ju
         dosiaľ neroztrhali, tak ju iste roztrhajú… Lojku (Daniela) by bolo sem. Keď bude treba,
         oznámte mu to. Plat mu povýšia. K dvom milým chyžkám mu ešte jednu i kuchyňu pribudujú, keď
         uvidia toho potrebu.“
   </p>
   <p>
    A medzitým strašná príšera, smrtonostná cholera zavítala k nám a kade šla, tam padali
         ľudia ako hmla, tade sa šíril strach, jej verný pomocník, za ňou sa ozýval nárek a ston. Do
         Plavnice a okolia zavítala dosť zavčasu. Z Jankových cirkevníkov vzala prvého istého
         Fröhlicha, toho, ktorý bol i na vokátore podpísaný. Bolestne dotkla sa Janka smrť dobrých
         priateľov Czapkayovcov v Sulíne; tam umrel najprv Czapkay, človek mladý a mocný, a myslím,
         že i jeho pani. V ťažkú hodinu smrti bol Janko pri svojom priateľovi a keď priateľ dokonal,
         ostal pri ňom i na noc. Nemali nikoho, čeľaď sa rozpŕchla. Janko bdel sám a sám. Mal
         otvorené obloky do krásnej záhrady. Večer bol teplý, plný vône. V hustých korunách starých
         stromov sídlili slávici a teraz spievali svoje sladké melódie ozlomkrky. Čože je ich do
         toho, že v tôni starých stromov sa odohrala tragédia, že poľami, dedinou kráča smrť a kosí
         mladého i starého? — Janko tú noc v Sulíne prebdetú nikdy nezabudol, prebdel, prekonal ju v
         rozjímaní ako začarovaný vánkom prichádzajúcim z iných svetov. Desný hosť ho ušetril, ostal
         zdravý, ale dojem tých hodín trval ešte dlho, veľmi dlho.
   </p>
   <p>
    I na Pílu zavítala cholera. V jednom liste píše Ľudovít, že umrel známy gazda. Potom i
         druhý, tretí, ženy a deti. Pobrala sa i nešťastná farská Julka. Tá, niekedy taká krásna
         devuška, ako staršia, stala sa veľmi nemotornou, stučnela a dostala akýsi výsyp, ktorý ju
         veľmi zohyzdil a trápil. Julinka bola asi Ľudovítova vrstovníčka a keď ju vyprevádzali na
         ostatnej púti dolu dedinou, stál Ľudovít o barlách pred školou a smutne hľadel za rakvou…
         Azda si myslel: „Ideš, prídem za tebou onedlho i ja.“
   </p>
   <p>
    Ale skôr ešte ochorela matka.
   </p>
   <p>
    Janko vtedy už bol temer na ceste do Lomnice. O tom píše domov v liste 9. júla 1873: „S
         radosťou Vás upovedujem, čo ste už i z dopisnice predbežne vyčítali, že pri voľbe na 6. t.
         m. vydržiavanej v Malej Lomnici ja som spomedzi štyroch kandidátov za farára tejže cirkvi
         jednohlasne zvolený. Tým viacej ma to prekvapilo, čím menej nádeje som mal byť zvoleným ako
         neznámy, bez všetkej protekcie, majúc medzi inými protikandidátmi kaplána seniora
         Szalagyiho, ktorého senior, mne nie veľmi naklonený, rád by bol do Malej Lomnice osadil. No
         vďaka vzdelanej upovedomenej cirkvi lomnickej, ktorá v povedomí svojho práva samostatne
         volila, podľa vlastného presvedčenia a vôle. A tak teda, keď moje pomery v Plavnici na
         najhorší stupeň vystúpili, lebo, ako znáte, som sa kirchmeyerovského stola zriekol, zvrtla
         sa kocka a ja z nemalých nesnádzí oslobodený. — Cirkev malolomnická je dosť mocná, bohatá
         cirkev, hoci dôchodky v pomere k majetnosti cirkvi nie také skvelé, no je ona predsa z
         lepších cirkví, lepšia ako Hololomnica. Duší 766 fílie nemá nijakej. Dedina táto leží podľa
         hradskej, vlastne dosť ďaleko od hradskej z Kežmarku do Plavnice vedúcej. Ešte doista som
         neurčil, kedy sa presídlim, ale bezpochyby tohto mesiaca, tak ku koncu, lebo ma veľmi
         žiadajú; učiteľ im umrel a tak je cirkev samotná. Teraz sa musím, nejako do poriadku
         doniesť, náradie si zadovážiť, aby mi izby prázdne nestáli. — V našom vidieku cholera ešte
         vždy garazdí. Počet umretých v našom notariáte je hodný (asi 10 dedín), zo 7000 duší umrelo
         146 ľudí. V Plavnici, vďaka hospodinu, ukázala sa cholera len veľmi mierne. Z
         najhlavnejších príčin úmrtnosti je nesmierna núdza obecného ľudu, hlad, biednici nemajú
         dočista čo jesť, a ak sa z vyšších strán nezakročí, vypukne strašný hladový týfus a potom
         budú ľudia padať ako muchy! Dosiaľ na zakročenie vrchnosti prišlo od stolice pre niektoré
         obce niekoľko tisíc zl. — („co jest to medzi tak mnohé?“).“
   </p>
   <p>
    Senior Szalagyi ukázal sa i pri Jankovej nedôvere ako slušný, ba priateľský človek. Sám
         mu listovne oznamuje, že ho v Lomnici vyvolili, želá mu zdravia a požehnania; na konci však
         prosí, aby mu zaopatril v Plavnici dve slúžky, lebo počul, že sú dievčatá stade súce a
         spoľahlivé. Plat: veľkej 20 — 24 zl., malej (k dvom dcéruškám) 16 — 18 zl. na rok. To je
         uvedené zato aby sme vedeli, ako bola platená čeľaď vtedy a ako je platená dnes. Isteže sú
         dnes iné pomery a peniaze nemajú tú cenu, čo vtedy.
   </p>
   <p>
    Vokátor, čiže povolanie z Malej Lomnice, zostavený 9. júla 1873, znie: „Dvojctihodný
         pane! Keďže náš vysokozaslúžilý pán farár Ján Wünschendorfer pre svoj nevyliečiteľný
         telesný neduh a pre svoju starobu z farského úradu zaďakoval a nami s istou jemu
         poskytnutou penziou na odpočinok poslaný bol, sme prinútení o znovuzaplnenie uprázdnenej
         farárskej stanice.
   </p>
   <p>
    Pristúpili sme teda k voľbe takého hodného nástupcu, ktorý sa podvolí medzi nami držať
         opravdivé evanjelické učenie a požehnane ho rozširovať bude; tak teda sme na cirkevnom, dňa
         6. júla t. r. konanom zhromaždení pod predsedníctvom pána seniora Michala Szalagyiho
         verejne a jednohlasne vyvolili Vašu Dvojctihodnosť za nášho budúceho farára.“ (…)
   </p>
   <p>
    Rozhodlo sa teda a Janko bol spokojný, lebo ľud mu bol veľmi naklonený a urobil na neho
         dojem neobyčajne inteligentných a pritom spoľahlivých ľudí.
   </p>
   <p>
    Janko sa mal osadiť v Lomničke už začiatkom augusta, ale prv ako by bol odišiel z
         Plavnice, navštívil chorú matku. Keď už temer mal na voz sadať, aby sa presťahoval, prišiel
         list od Ľudovíta, v ktorom mu oznamuje, že je matka chorá. Opisuje priebeh choroby,
         cholery. Liečili ju oba tisovskí lekári dr. Ulman a pán Vil. Herman.
   </p>
   <p>
    Hoci v Plavnici cholera ešte neutíchla a hoci v Lomničke už na neho čakali, dobrý syn
         nemohol odolať túžbe, aby nešiel navštíviť svoju chorú matku. Myšlienka, že by mal utratiť
         drahú bytosť, mučila ho, preto sa chytro rozhodol i vybral sa domov, to jest na Pílu.
   </p>
   <p>
    Do Popradu sa dal odviezť, odtiaľ na Hranovnicu, cez Popovú, Vernár, Telgárt, Muráň a
         Tisovec na Pílu šiel pešo.
   </p>
   <p>
    Keď prišiel do Hranovnice, bola noc. Noc, aké bývajú v auguste, krásna, tichá; nebo plné
         hviezd, medzi ktorými padajú meteory.
   </p>
   <p>
    Hranovnickí občania už spali, len hlásnik bdel a vytrúbil práve jedenástu hodinu, keď
         videl prichodiť čiernu postavu. Ktovie, čo súdil o tomto zjave už i preto, že neznámy mal v
         ústach horiacu cigaru. Nie div, že sa ten dobrý človek naľakal a začal cúvať. Trúbu držal
         pred sebou ako zbraň, s ktorou by sa v prípade potreby mohol brániť.
   </p>
   <p>
    Janko z hlásnikových pohybov súdil, že sa bojí, preto sa mu pozdravil pekne po ľudsky, a
         to spišskou slovenčinou, ba aby si ho naklonil, ponúkol mu cigaru. Hlásnik zďaleka natiahol
         ruku, ešte vždy s veľkou nedôverou. Aby ho lepšie presvedčil, že je človek, Janko sa
         spýtal: „Či cez dedinu slobodno fajčiť?“ Opýtaný sa osmelil a odpovedal: „Páni fajčia, ale
         statoční ľudia nie.“
   </p>
   <p>
    „Na,“ pomyslel si náš osamelý pútnik vo svojej gemerskej reči: „Bulo ti to nedbä?“ Potom
         povedal hlásnikovi svoje zbohom a pobral sa ďalej. A tu milý hlásnik začal trúbiť alarm,
         akoby mal budiť spiacich ľudí do boja; na to sa ozvali všetci hranovnícki psi s veľkým
         brechotom a ľudia vyburcovaní z najlepšieho sna povybehávali nedostatočne oblečení a
         obzerali sa na všetky strany, kde horí a čo sa robí? Ale Janko už bol na konci dediny a
         nečakal, ani si nežiadal zúčastniť sa na povstaní, len počul a domyslel si, čo sa v dedine
         robí. Poponáhľal sa ďalej, lebo ho túžba poháňala, keďže chcel byť ráno na Píle.
   </p>
   <p>
    A prišiel predpoludním, matku našiel už zdravšiu, sedela v záhrade, ošetrovaná svojimi
         najstaršími deťmi, Milkou a Ľudovítom. Príchod Janka ju nevýslovne potešil a priskoril
         úplné uzdravenie. O tom, ako Janko putoval naspäť, ako sa presídlil do Lomničky, píše sám
         svojím pútavým, miestami i vtipným spôsobom.
   </p>
   <p>
    „Konečne beriem si kus času, aby som vás o mojom stave uvedomil. Ako som vám na
         dopisnici oznámil, šťastne som ako do Plavnice, tak hneď nato i do Lomničky dorazil. V
         Novohrade (odišiel s Milkou) som navštívil per tangentem
    <sup>
     [
     <a class="footnote" href="#ftn.id2582796" name="id2582796">
      22
     </a>
     ]
    </sup>
    našu rodinku; v nedeľu ráno (3. augusta) sme totižto s Milkou opustili Pílu,
         večer tohože dňa som už bol u Imra na Málinci. Tam som prenocoval a v pondelok ráno naspäť
         na Uhorskô som prišiel. Odtiaľto sme šli ráno o desiatej do Lučenca. Cestou navštívili sme
         i Kalinovo; tu bola doma len pani farárka. Zdržiavala nás na obed, ale nám nebolo možno
         ostať. Na ceste do Lučenca sme sa stretli s vracajúcim sa p. farárom a s Irenou. Dievča
         urobilo milý dojem na mňa.
   </p>
   <p>
    V Lučenci sme navštívili ostatných príbuzných, kde sme sa zišli i so starou pani Hrkovou
         a s Jankom Hrkom. Boli navštíviť Štefana, ktorý ležal vo vojenskej nemocnici napadnutý
         cholerou. S Milkou sme vyhľadali i pani Székelyičku (sestru nebohej pani Laučekovej), ktorá
         ma vybozkávala ako svojho syna; bezpochyby sa už bola presvedčila, i po mojej prvej
         návšteve, že „totí panšlávi“ predsa len nežerú ľudí. Lebo táto stará pani máma asi takéto
         pochopy mala o nás Slovákoch. Ten istý deň okolo štvrtej popoludní sadli sme na vlak a
         večer sme došli do Tarjanu, kde sme našich Faklovcov zdravých našli. Ráno, včas, som už
         sedel vo vlaku. Trať Hatvan-Miškovec-Orlov, kde som v noci o druhej zmorený došiel a stade
         zase pešo i s batožinou konečne do Plavnice sa dobagal.
   </p>
   <p>
    V piatok včasráno ma už Lomničania vyburcovali. Prišli so štyrmi vozmi po mňa a moju
         ,bagážiu‘, ktorá by sa mohla temer i na jeden zobrať, a tak naspech som plavnické veci
         doniesol do poriadku, nastúpil som cestu do novej vinice Pánovej, v piatok 8. augusta
         1873.“
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2582304" name="ftn.id2582304">
        19
       </a>
       ]
      </sup>
      <span class="emphasis">
       <em>
        „Alázatos szolgája“
       </em>
      </span>
      — (maď.) „Ponížený sluha“
     </p>
    </div>
    <div class="footnote">
     <p>
      <sup>
       [
       <a class="para" href="#id2582443" name="ftn.id2582443">
        20
       </a>
       ]
      </sup>
      <span class="emphasis">
       <em>
        Srečan put!
       </em>
      </span>
      — (srb.) Šťastnú cestu!
     </p>
    </div>
    <div class="footnote">
     <p>
      <sup>
       [
       <a class="para" href="#id2582462" name="ftn.id2582462">
        21
       </a>
       ]
      </sup>
      <span class="emphasis">
       <em>
        Schulkrankheit
       </em>
      </span>
      — (nem.) školská choroba (posmešne)
     </p>
    </div>
    <div class="footnote">
     <p>
      <sup>
       [
       <a class="para" href="#id2582796" name="ftn.id2582796">
        22
       </a>
       ]
      </sup>
      <span class="emphasis">
       <em>
        per tangentem
       </em>
      </span>
      — (lat.) na chvíľu
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2582868">
       </a>
       7. Lomnička
      </h2>
     </div>
    </div>
   </div>
   <p>
   </p>
   <p>
   </p>
   <p>
    <span class="bold">
     <strong>
      <span class="emphasis">
       <em>
        Ján Vansa pred ženbou — Pomery v cirkvi — Vansove styky s cirkevníkmi — Vansov
               pomer s okolitou inteligenciou — Listy rodičom — Otcove starosti o syna a zvesti,
               ktoré mu posielal o udalostiach v Gemeri
       </em>
      </span>
     </strong>
    </span>
   </p>
   <p>
   </p>
   <p>
    Malá Lomnica, po slovensky Lomnička, ako ju i Dobšinský dôsledne menoval, leží pri rieke
         Poprade, po nemecky die Popper. (…)
   </p>
   <p>
    Blízke okolie Lomničky nemá prírodné krásy. Tatry vôbec nevidieť, ani vyššie hory. Niet
         tu ani malebných skupín balvanov, ani bujnej, čo i severnej vegetácie. Niet úchvatných
         tatranských štítov, ani pôvabu horského zátišia. Stráne a vŕšky vpravo i vľavo obrábajú sa
         síce starostlivo, najmä reťaz návršia „die Überschaar“ je pokrytá vzorne pestovanými
         roličkami. Poznať usilovnosť hospodárov, ale i popri obstojnej úrode poskytujú tieto strmé,
         zjarčené, prudkými lejakmi strhané vŕšky dojem tiesne, najmä na toho, kto prišel
         bezprostredne z kraja prírodou štedro obdareného, úrodného. Len veľká pracovitosť, láska k
         skúpej hrude ukrytej v zákutí temných hôr vynúti z nej za neúnavnú usilovnú prácu obstojnú
         úrodu.
   </p>
   <p>
    O vzniku obce Lomnička vie sa málo. Ale na samom začiatku musela byť založená hodne
         vyššie od miesta, na ktorom stojí teraz. Prvotní obyvatelia údajne boli Nemci, ktorí
         privandrovali za panovania kráľa Gejzu II. (1141 — 1161) a Rusi — gréckokatolíci. Pôvodné
         meno osady bolo Pelc alebo Pelč (Peltsch). Pre veľkú živelnú katastrofu, ktorá túto osadu
         zničila, presťahovali sa obyvatelia roku 1436 na miesto, kde teraz Lomnička stojí, a
         budovali si svoje drevené domky a komory (Lehmhäuser) na návršiach. Z obidvoch strán
         malého, ale zavše dravého potoka, ktorý každé leto nánosom zvyšoval svoje koryto. Novú obec
         nazvali Lumchen, po barinách močievali obyvatelia svoj ľan. Neskoršie pretvorilo sa slovo
         Lumchen na Lumitz, alebo Kleine Lumtz, ako naši Nemci Lomničku medzi sebou i teraz menujú.
         Úradne sa stala Lomnička Malou Lomnicou, Klein Lomnitz, maďarsky Kiss Lomnicz. (…)
   </p>
   <p>
    Lomnička časom dostala hodný prírastok obyvateľstva, keď podobná katastrofa, víchor,
         búrka a záplava spustošili obec Krumlov. Stalo sa to roku 1536. Dedina Krumlov stála medzi
         Lomničkou a Kolačkovom. Pozostalí obyvatelia zničenej obce uchýlili sa do Lomničky — a tam
         sa osadili. Boli to pôvodom Slovania. Kolačkovo je slovenská obec. Preto sú v Lomničke
         medzi nemeckými menami rýdzo slovenské, ako: Pančerovič, Šubský, Korýtko, Fedor a iné.
         Pôda, na ktorej stála kedysi dedina, tvorí teraz časť lomnického chotára a volá sa Kroml,
         alebo Krommel. Je to hlboká dolina, temer samé lúky. Prisťahovaní obyvatelia s lomnickými
         Nemcami skoro splynuli i ponemčili sa; ako tí prvotní Rusi, ale reč tejto našej dedinky je
         husto poprepletaná slovenskými slovami a výrazmi.
   </p>
   <p>
    Chrám, ktorý si lomnická cirkev postavila, bol pôvodne vybudovaný v slohu neskorej
         gotiky na pravom vysokom brehu potoka. Neskoršie (1668) ho prestavali, takže stopy bývalého
         slohu sa temer celkom zahladili. Terajší (rím.-kat.) kostol ukazuje sloh renesančný.
   </p>
   <p>
    Školská kronika, z ktorej sú tieto údaje prevzaté, rozpráva, že istý emigrant z Čiech,
         menom Hans Kittel, ktorý študoval v Erfurte a bol Lutherovým osobným priateľom, prišiel do
         Lomničky a tu účinkoval za niekoľko rokov nielen ako kazateľ a reformátor, ale i ako
         učiteľ. Tak sa udáva, že na deň Sv. Anny roku 1570 prestúpila celá cirkev na ev. vieru a
         zaujala chrám ako dedičstvo po otcoch. Roku 1580 mala už aj školu a svojho riadneho
         učiteľa. Pri otvorení školy bolo deväťdesiat žiakov. Učiteľ bol tiež emigrant, volal sa
         Hans Šebestian a študoval vo Wittenbergu.
   </p>
   <p>
    Neskoršie prišli nepokoje a protireformácia. Lomnička ako cirkev bola privtelená do
         podolínskej cirkvi. Tí, ktorí sa húževnato a neoblomne pridŕžali svojej viery, chodili do
         Topporca do kostola, ktorý bol artikulárny. Museli prejsť cez mnohé protivenstvá, najmä keď
         prechádzali mestom Podolíncom na hradskú cestu. Konečne si mohla evanjelická cirkev
         lomnická postaviť svoj nový chrám, hodne vyššie na sever, na pevnom brehu potoka. Kostol
         bol vysvätený 4. septembra 1785. Ale chrám bol bez veže, cirkevníci si ju postavili len po
         Vansovom odchode.
   </p>
   <p>
    Fara je pri kostole, vybudovaná do ulice. Medzi kostolom a farou je neveľký dvor, viac
         len ako záhrada. Dlhá chodba delila faru na dve čiastky. Chodbou z ulice chodili cirkevníci
         do chrámu. Táto chodba nebývala nikdy na kľúč zavretá, nielen preto, lebo tade bol voľný
         vchod do kostola, ale i preto, lebo v Lomničke nebolo treba zapierať domové dvere, lebo v
         tejto dedine nebolo zbojníkov, proti ktorým často ani pevné závory nechránia.
   </p>
   <p>
    V nedeľu, keď sa ľud úzkou chodbou hrnul do kostola a ženské mali vždy naponáhlo,
         ozývala sa šumom celá budova. Ozvena krokov, šuchotanie šiat, prípadne i tlmený rozhovor
         oživil ináč tichú faru.
   </p>
   <p>
    Túto chodbu neskoršie nahradili inou, ktorá bola zbitá z dosiek pri múre, ktorý sa ťahá
         od záhrady suseda Molitóra. Z jednej strany chodby bola veľká izba, z druhej strany
         priestranná kuchyňa. Obloky kuchyne hľadeli tiež na ulicu. Konča oblokov nahor dedinou bola
         studňa, za studňou vráta do dvora, kde boli maštale a iné budovy. Tento dvor bol spojený so
         „zeleným“ dvorom, vedúcim do kostola. Ďalej od farského dvora bola škola a akási široká
         ulica, ktorou pretekal potok.
   </p>
   <p>
    Teda tento zastrčený kus našej vlasti má byť pôsobiskom mladého, snaživého kňaza.
   </p>
   <p>
    V liste rodičom hneď po svojom príchode do Lomničky písanom, opisuje veselo, so sviežim
         humorom, ako „slávnostne“ vkročil do nového domova:
   </p>
   <p>
    „Prichodiac do Lomničky, našiel som zástup ľudí, ktorí sa zbehli ako na diváky. Veď od
         36 rokov premeny farára nebolo. Dvaja korifejovia obce ma slávnostne pred farským príbytkom
         siahodlhou rečou privítali a pozdravili. Klimek, predspevák v cirkvi - pánboh mu daj slávu
         večnú, lebo som ho už aj pochoval — vo svojej reči prešiel celý život podľa biblie. Citáty
         sa len tak hmýrili. Začal celkom logicky so Starým zákonom od Mojžiša a profétov, medziiným
         veľmi trefne Jerem. l, 4—9 a skončil Mat. 25, 21: „služebníče dobrý a věrný, nad málem byl
         jsi věrný… vejdiž v radost pána svého“. Druhý, istý Drescher, urobil šťastlivo maličké
         salto mortale; začal tiež kdesi od Adama, líčil radosť nad mojím príchodom: „setreť bůh
         všelikou slzu z očí jejich a smrti již nebude více, nebude ani kvílení, ani kriku, nebo
         první věci pominuly…“ Bol som dojatý touto úprimnou láskou, ale v duchu som sa, vyznám,
         trochu rozveselil… Poďakoval som sa, radujúc sa, že všetky reči pominuli — a že môžem
         konečne vojsť do nového hniezda. Nasledovala večera, na ktorej sa zúčastnil i starý pán
         farár Wünschendorfer, na ten čas šťastný a spokojný, že sa mohol občerstviť pri hojnej
         večeri, užiť kúsok dobrej pečienky a vypiť pohár červeného vína. Doma sa mu toho nedostane.
         Tento staručký dobrák žije akosi veľmi homeopaticky a na svoje staré dni fajčí čisté —
         vodné lopúchy. Keď ho ponúkam trafikou, počíta to za zvláštny deň vo svojom jednotvárnom
         žití. Kyslé mlieko pomieša so sladkým a „grule“ (zemiaky), zavše „džaderky“ (halušky z
         varených zemiakov), to je jeho každodenný pokrm, i pri panujúcej cholere. Dnes údajne
         dostal príznak cholery, ale jeho zdravý žalúdok, pokojná myseľ a viera v boha premôže
         prežiť i toto dopustenie božie.
   </p>
   <p>
    Ale cholera kosí ďalej, z jedného ohňa som prišiel do druhého. Od 12. augusta pochoval
         som 80 a na rím. kat. strane padlo ich tiež asi toľko, a tých je všetkých spolu len asi 200
         duší. Veľmi nebezpečný charakter má táto cholera, je to opravdivý mor, málokto z nej vyjde,
         temer každý napadnutý podľahne za niekoľko hodín v ťažkom utrpení. Ako v Plavnici, tak i tu
         niektoré famílie vymreli. Dnes som mal tri pohreby — a to ide tak deň po deň, až na šesť
         denne. Dnes je nedeľa, mal som pohrebnú reč, do ktorej som deviatich musel zahrnúť, lebo
         jednotlivo je to úmorné.
   </p>
   <p>
    Doktora nemáme, len z Podolínca príde tu i tu dr. Wepser, (ale je bez doktorátu, a tak
         celý svet hovorí o ňom po nemecky: „er hat sich doktor schimfen lassen“
    <sup>
     [
     <a class="footnote" href="#ftn.id2583214" name="id2583214">
      23
     </a>
     ]
    </sup>
    ) dáva chininové prášky ako pri zimnici. Či azda vidí v cholere tiež akúsi
    <span class="emphasis">
     <em>
      potajomnú
     </em>
    </span>
    zimnicu ako nejeden dr. Lesebuch. Ľudia však Wesperom
         predpísané prášky nechcú a nemajú dôveru ani k lekárovi ani k práškom. Ja dávam ópium a
         domáci liek z páleného žita, pripravený s prídavkom gáfru. I gáfrové kvapky sa osvedčili.
   </p>
   <p>
    Mňa božia milosť dosiaľ chránila, nebojím sa ísť aj k chorým a umierajúcim, a tak sa
         úfam, že vydržím a že nemám náchylnosť k tejto ohavnej chorobe, lebo ináč by som už bol i
         ja zachvátený býval. S ostatným som spokojný, len to každodenné smutné divadlo pohrebov ma
         prepodivne dojíma. Ženy i tu, ako azda všade, náramne kvília a nariekajú.
   </p>
   <p>
    A zdá sa, že cholera dosiahla svoj vrchol (list bol začatý koncom augusta a skončený 2.
         septembra), azda už bude utichovať.“
   </p>
   <p>
    Cholera utichovala aj inde, ale ako chodila, vzala si ešte jednu vzácnu obeť, drahého
         nešťastného syna, dobrého brata a geniálneho umelca: nášho Ľudovíta Vansu. (…)
   </p>
   <p>
    Janko ťažko niesol stratu svojho dobrého brata, ale napokon musel sa uspokojiť so
         skutočnosťou, že Ľudovít bol už nešťastný preto, lebo sa minul cieľa. Ako nadaného
         hudobníka a skladateľa hatila ho nevyliečiteľná choroba, stal sa trudnomyseľným a utiahol
         sa k rodičom, aby tam dokonal svoj smutný život. Všetci, ktorí ho osobne poznali, zachovali
         si v láske jeho pamäť, ale i tí, ktorí ho len z jeho skutkov lásky a z jeho listov poznali,
         ako i pisateľka týchto riadkov, spomínajú ho s vďačnosťou. A ešte i neraz bude ho aj národ
         slovenský spomínať ako skladateľa
    <span class="emphasis">
     <em>
      Piesní troch Sokolov.
     </em>
    </span>
   </p>
   <p>
    Jeho prvá láska „farská“ Julinka Laučeková ho predišla. Druhá, krásna dcéra Hurbanova,
         bola pre neho ďaleká, lebo ako svedomitý človek pre svoju nemoc sa jej nepriblížil.
   </p>
   <p>
    Pomaly sa mladý farár udomácňoval. V istom liste píše, že si chce od starého pána —
         Wünschendorfera — kúpiť včely, deväť čeľadí v dobrom stave. „Stravujem sa v škole. Tam ešte
         býva vdova po nebohom učiteľovi Rennerovi so staršou dcérou. Strava je jednoduchá, ale
         dobrá a záživná. Neviem, čo budem platiť. Nového učiteľa ešte nemáme.“
   </p>
   <p>
    Práce mal dosť, lebo každú prácu konal svedomite a načas. Že nebolo učiteľa, konal i
         kantorské práce. Pri pohreboch a pri organe vypomáhal mu druhý Klimek, ktorý tiež viedol
         spev. A tento Klimek bol i v iných veciach zbehlý, spôsobný, veľmi inteligentný človek.
         Kresliť vedel obdivuhodne. Vypracoval i mapu celého lomnického chotára presne až do
         najmenších podrobností. Keď páni od katastru, alebo iných úradov potrebovali niečo
         vymeriavať, vždy si jeho zavolali na pomoc. Prichodí ešte spomínať, že tento Jakub Klimek,
         tichý, málovravný, vždy pracovitý, kreslil i veľkonočné vajíčka čiže kraslice, a to veľmi
         jemne a krásne. I nám sa zavďačil niekoľkými.
   </p>
   <p>
    Po bratovej smrti, keď už nemal nádej, že bude s ním ešte aspoň listovne v spojení, Jána
         Vansu zaujala často dumná clivota v tej temer prázdnej fare. Zatúžil mať aspoň klavír, pri
         ktorom by sa bol povzniesol nad každodenné trampoty. Preto prosil rodičov, aby mu poslali
         Ľudovítov klavír, ak nebudú mať nič proti tomu ani oni, ani bratia a sestry. Svojím časom
         zaplatí zaň, čo je hoden. Predbežne posiela aspoň na fúru 10 zl. „Dobre mi je tu,“ píše vo
         svojom už po Novom roku písanom liste, „môžem povedať, že lepšiu cirkev z normálneho a
         intelektuálneho ohľadu nikdy a nikde nedostanem, lenže som tu, pravda, ďaleko, odtrhnutý,
         zatáraný a odcudzený od svojeti, od tej mojej čo i biednej Slovači, ktorej by som sa ešte
         rád venovať.“
   </p>
   <p>
    Znajúc túto Jankovu túžbu, nepremeškajú jeho príbuzní v Novohrade a otec, rozumie sa, v
         Gemeri a Malohonte, ani jednu príležitosť dozvedieť sa, kde by sa Jankovi ukazovala možnosť
         dostať tam. Len aby bol bližšie k svojim a aby ho potom mohli, najmä sestra Milka, dobre
         oženiť. (…)
   </p>
   <p>
    Lomničania sú roľníci, ale boli medzi nimi i remeselníci, ktorí vykonávali obci potrebné
         remeselné práce. A to tak lacno, že sa nám dnes prichodí čudovať, keď si spomenieme, že
         pevnú a širokú lavičku nám spravil istý Drescher za 10 grajciarov. Ten istý Drescher vydal
         Lutherov
    <span class="emphasis">
     <em>
      Veľký katechizmus
     </em>
    </span>
    , z ktorého sa deti v škole, najmä v V. a
         VI. triede učili. Neskoršie, keď i pisateľka týchto riadkov bola v Lomničke a v mužovej
         neprítomnosti (alebo v chorobe) učila deti, mala ho neraz v rukách.
   </p>
   <p>
    Lomničania pestovali z hospodárskych plodín najviac žito (raž) a jačmeň, z ktorého si
         dali v mlyne spraviť krúpy, povestnú spišskú gricu (Grütze). Mlynári, ktorí to mleli,
         volali sa Grützmacher, a z nich pochodili famílie učených ľudí (profesora Graetzmachera).
         Vedľa jačmeňa (jarca) siali ovos a hrach. Sadili tu zemiaky, predtým i kvaku, tu známu pod
         menom Karpellen, i kapustu, ale tá sa už nevyplácala. Ale najviac pestovali ľan. Veľké
         plochy posiate ľanom len sa tak belaseli, keď ľan kvitol. Prácou okolo ľanu boli zamestnaní
         i chlapi, nielen ženy a deti. Čudné bolo vidieť staršieho mužského sedieť pod praslicou
         alebo pri kolovrate. V jeseni bolo počuť už o tretej „buchkanie“ ľanu, ktoré sa dialo v
         priestranných pitvoroch, tu „die Läib“ zvaných.
   </p>
   <p>
    Nemčina našich Lomničanov a pravdepodobne vôbec spišských Nemcov je čudne poprepletaná
         slovenskými alebo poľskými výrazmi. Starý človek alebo aj žobrák volá sa džad (ded, dedo),
         v súvise s ním je istý múčny pokrm džadky (Džaderchen). Tetka je Tschotte (čotte). Kmotra
         je die Gäude; odkiaľ pochodí toto slovo, nevedno. Možno páni profesori, ktorí s úľubou
         študujú spišské nárečie (die zipser Mundart), budú vedieť. Volnica, nemecky die Wolnitz, je
         neskorý jesenný trh na mäso v Podolínci, kde sa celé štvrte hoväda alebo barana pomerne
         lacno predávajú. Kde je veľká čeľaď, tam si kúpia celé kusy, menšie domácnosti, tri-štyri
         spolu si kúpia celú štvrť alebo i pol a doma si podelia. Poduška je die Twiele. Pri čítaní
         Schäffelovho románu
    <span class="emphasis">
     <em>
      Eckehardt
     </em>
    </span>
    mi prišlo na um, že vrch Hohe Twiel v
         Švábsku má asi podobu podušky. „Es kurajt, es fujajt“ povedia, keď sneh kúri a vietor fúka.
         Písmeno u vyslovujú ako ü.
   </p>
   <p>
    Svoju obec menujú, ako som už spomenula, Klein Lumtz; idú ins Pudlein (do Podolínca),
         ins Käisenmark, do Kežmarku. V Kežmarku voľakedy bývali trhy na syr. A in die Holumtz, do
         Hololomnice. Odkiaľ má táto obec svoje meno, neviem. Maďari ju menovali Hollólomnicz od
         Marvana.
   </p>
   <p>
    Keď sa raz v lete v Smokovci liečila grófka Károlyička, z tých bohatých Károlyiovcov,
         boli cesty tohto nádherného mesta vystlané slamou, aby ťažko chorú zvonku nerušil hluk
         živej premávky, a jednako musela umrieť. Hovorilo sa, že už vôbec nemala ani kúska pľúc. A
         vtedy spáchal akýsi figliar vtip, keď videl Cigánov, ako niesli na drúčiku zdravé pľúca
         dorazeného hoviadka — poznamenajúc spišskou nemčinou: „Das ist die Plautz, die der Gräfin
         Károlyi gefehlt hat.“
    <sup>
     [
     <a class="footnote" href="#ftn.id2583530" name="id2583530">
      24
     </a>
     ]
    </sup>
   </p>
   <p>
    Spišiaci, veľkí i malí, učení i neučení jeden čas sa dobrovoľne poddávali maďarčine tak
         doma ako i v školách, ale milovali svoju reč, nehanbili sa za ňu, mali svoj spišsko-nemecký
         spolok i v Pešti, pestovali svoj dialekt a písali v ňom verše i humoristické črty, ktoré
         vďačne uverejňoval týždenník Die Karpatenpost. (…)
   </p>
   <p>
    Janko bol taký zamestnaný, že ani najnaliehavejšie návštevy nemohol odbaviť. Sprvu sa
         stravoval v škole, kde ešte bývala vdova po učiteľovi Rennerovi s dcérou Milkou. (…)
   </p>
   <p>
    Po odchode pani učiteľovej stravoval sa Janko doma. Variť a riadiť dom a kravičku
         chodila mu istá stará ženička.
   </p>
   <p>
    Často navštevoval starého pána Wünschendorfera, ktorý svojho mladého nástupcu vždy s
         radosťou privítal. Janko doniesol staríkovi vždy nejakú novinku zblízka i zďaleka, najmä z
         cirkevného života, a pritom podľa možnosti i inšie chorému veľmi vítané veci, niečo tabaku
         doma pestovaného i „štítnického“, ak dostal od priateľov (prepašovaného).
   </p>
   <p>
    Starého pánova, tiež nie mladá dcérka Amálka (Málika) sa pri takej návšteve obyčajne
         vytratila z izby, alebo sedela zamračená pri obloku. Bola nevrlá a roztrpčená, chuderka,
         lebo sa nevydala ako jej dve staršie sestry. Údajne ťažko niesla stratu peňazí, celého
         usporeného rodičovského majetku, ktoré premárnil najmladší brat, právnik v Prešove, a potom
         umrel.
   </p>
   <p>
    Starý farár pre ťažkú telesnú chybu a pre lámku viac len ležal ako chodil. Ležal ticho
         celé dni vo svojich pásavých perinách a fajčil. Opateru nemal najlepšiu, ale bol spokojný,
         na svoj vek čulý a svieži. Vtedy už mal za sebou osemdesiattri rokov života a vyše
         päťdesiattri rokov kňazského úradovania.
   </p>
   <p>
    Neskoršie zašiel si Janko i na rímskokatolícku faru. Vtedy bol tam plebánom Jozef
         Morgenbesser, tiež starý, okrem toho úplne slepý. Mával kaplánov, lebo sám už nemohol
         odbavovať farárske povinnosti. Pri ňom bývala jeho neter, vdova pani Aurélia Erbenová. Už
         nebola mladá, ale ešte vždy pekná, ako aj jej brat Konrád Morgenbesser, ktorý býval v
         Podolinci. Pani Erbenovej nebohý muž František Erben bol vlastný brat slávneho českého
         básnika Karla Jaromíra Erbena. Bol kantorom, čiže regenschorim pri rím.-kat. cirkvi v
         Podolínci. Údajne bol hudobne veľmi nadaný i inak vzdelaný, ale bol — alkoholik. Ostali po
         ňom tri deti, všetky jemu podobné, lebo mali červené vlasy. Pani Erbenová mala krásne
         tmaobšité, ako slovenské ženičky kedysi nosili.
   </p>
   <p>
    Tu na tejto fare oboznámil sa Janko s Konrádom Morgenbesserom, ktorý sa stal Jankovi z
         najúprimnejších priateľov. Tento pán bol toho času senátorom, neskoršie i mešťanostom mesta
         Podolínca. Ako mladý (ešte i vtedy nebol starý) — bol vyšším dôstojníkom rakúskej armády,
         ale vystúpil, lebo sa oženil so vznešenou, ale na pozemské statky chudobnou šľachtičnou,
         jemnou dámou Júliou von Schoberlechner z Viedne. Pani Júlia nežne, ba vrúcne milovala
         svojho manžela, kvôli nemu znížila sa do meštianskeho stavu, v ktorom našiel svoju
         existenciu, keďže na veľkopanský, pohodlný život, čiže na kauciu nemali peňazí. Vtedy ešte
         i takí vysokí vojenskí hodnostári, ako bol poľný maršálek — čiže „Feldzeugmeister“ — nemali
         majetky. O pani Morgenbesserovej, duchom i rodom skutočne aristokratke, by sa dalo mnoho,
         ale len krásneho a dobrého povedať.
   </p>
   <p>
    Konrád Morgenbesser bol potomok poľskej emigrantskej rodiny. Jeho ded, ktorý utiekol z
         Poľska, nechcel svoje meno zradiť, prijal, čo mu bolo navrhnuté a žil veľmi chudobným
         menštianskym životom. Údajne bol členom istej grófskej famílie. Vystúpenie a imponujúci
         zovňajšok Konráda Morgenbessera urobili na každého dojem skutočného veľkého pána.
   </p>
   <p>
    Ako sa Janko domnieval, že je slušno odbaviť prvú návštevu i u rímskokatolíckeho učiteľa
         Plecnera, zaklopal i tam, ale jeho prvá návšteva ostala i poslednou. Plencner bol akýsi
         uzavretý, nepriateľský a ona vôbec nesympatická osoba. Ako sa neskoršie dozvedel, bola
         všeobecne uznávaná za veľkú klebetnicu a neznášanlivú osobu, a tak známosť s tými ľuďmi sa
         ďalej nepestovala.
   </p>
   <p>
    Zato mal Janko priateľov i v samom Podolínci, ako sám písal v jednom liste: „Keď som
         veľmi ustatý, prácou vyčerpaný, zatúžim po priateľskom krúžku. Šesť dní v škole, v nedeľu v
         kostole a v noci pri stolíku s perom a knihami, pripravovaním sa na nedeľnú kázeň, okrem
         toho prichodia i iné práce, zaberajú moje telesné i duševné sily. V škole mám 95 žiakov a
         žiačok, nuž často som veľmi vyčerpaný.
   </p>
   <p>
    Okrem toho ešte tu i tu prídu i iné cirkevné starosti a pokušenia. Tak len práve hrozil
         vypuknúť v mojej cirkvi nebezpečný boj. Dištriktuálne uzavretie strany povýšenia kňazských
         štôl zrobilo i u nás zlú krv; ľudia sa vzpierajú platiť viac ako dosiaľ a odvolávajú sa na
         autonómiu a na vokátor. Prinútiť by ich človek mohol, lenže dôvera a láska je narušená. Už
         som mal sedem sobášov a neplatili mi viac, ako je vo vokátore sľúbené, po dva zl. Uvidíme,
         či sa dá ten zákon uviesť do života neskoršie a podobrotky. Moji cirkevníci sú dobrí ľudia,
         ale peniaze neradi vydávajú. Nuž taký unavený a omrzený si tu i tu zabehnem do Podolínca
         (cez vŕšok) a to často do kláštora piaristov, ktorí tu majú svoje gymnázium. Tam sa človek
         môže dobre, ba i fidélne zabaviť.“
   </p>
   <p>
    Na prvého Silvestra, čo dožil v Lomničke, prišli k nemu niekoľkí z tých profesorov s
         úmyslom, že pôjdu s ním i na služby božie, aby poznali, ako sa u nás odbavuje, ale Jankovi
         sa stala nehoda, že zabudol na ich úmysel, lebo ako vždy robieval, v náhlosti a v
         myšlienkach zamkol dvere za sebou, a tak páni piaristi ostali v izbe a nemohli von. V
         kostole sa čudoval, že ich nevidí, len keď prišiel domov, zbadal, čo sa stalo. Oni ho
         prekárali, že im to naschvál urobil, ale sa nehnevali.
   </p>
   <p>
    Opisuje i svadby; hneď v jeseni po cholere odbavilo sa ich niekoľko. Ľudia skoro
         zabúdajú. Po dňoch smútku a žalosti prišli zasa dni veselia a radosti. Na niektoré z nich i
         jeho zavolali.
   </p>
   <p>
    „Ide to tu veľmi solídne,“ píše, „bez kriku, bez nemierneho pitia a bez ruvačky. Majú
         svoje zvláštne, sviatočné šaty, bez ktorých sa nikto na svadbe neukáže. Dievčatá sú
         väčšinou bielo oblečené, s červeným alebo belasým prusliakom, tu to menujú Wistami — a do
         kostola idú v dlhých tmavobelasých kabátoch, čiže bundičkách — zajačinou premovaných i
         podšitých. I starší nosia podobné, niekedy i kratšie, tiež kožušinou lemované a podšívané.
         Ženy a dievčatá, najmä pri sviatočných príležitostiach, majú cez plecia biele pôlky na
         koncoch peknou výšivkou obšité, ako slovenské ženičky kedysi nosili.
   </p>
   <p>
    Svadobná hostina začína sa pekne v poriadku. Starejší, najviac je ním starý Rond Girguš,
         asi: Ďuro z dolného konca, lebo tam stojí jeho prastarý dom, vstane za stolom, kde je jeho
         čestné miesto a pomodlí sa. Povie svoju reč o Eliezerovi a Rebeke a o jej otcovom dome,
         potom si všetci vážnejší hostia posadajú. Starejší vezme svoju okrúhlu železnú lyžičku,
         ktorá sa však leskne ako striebro, klepne ňou na stôl a zvolá: „Kinder“ (deti). Na peci,
         vedľa pece, pod pecou a vo dverách „popriliepané“ deti azda z celej dediny zvýsknu a
         zaujúkajú, až sa celá izba strasie. Svadobníci sa smejú rozveseleným deťom, lebo to je ich
         právo a odjakživa deti na svadbe zavýskali. Hostia čakajú pri zakrytých stoloch. Najprv
         donesie statná žena veľký železný hrniec s hriatym a postaví ho na stôl. Na hriatom pláva
         mastnota — maslo z hrnca sa parí — a para šteklí hladné a smädné hrdlá svadobných hostí.
         Takéhoto hriateho som ešte nikdy nevidel, ale ani užiť nemohol — a nemôžem. Gazdiná lyžicou
         načiera z hrnca, nalieva do kalištekov (Kalischchen) a podáva radom. Na stole je nakrájaný
         boží dar, chutný chlebíček a koláče. Z nich si hodovníci berú a pri hriatom zakusujú. Bez
         toho masla by to hriato skoro premohlo človeka… Potom odnesú temer prázdny hrniec a donesú
         veľkú misu s polievkou. Je hovädzia, kuracia alebo barania. Ale vždy veľmi chutná. Domáci
         jedia rovno z misy, hosťom, najmä farárovi a učiteľovi „die Geistlichkeit“,
    <sup>
     [
     <a class="footnote" href="#ftn.id2583842" name="id2583842">
      25
     </a>
     ]
    </sup>
    dajú taniere a príbory, ak si ich sami nedonesú. Nasleduje núkanie „Schapft Cud
         (schöpfen, naberajte si) seid gebaten“ núkajú, kým sa misa nevyprázdni. Po polievke gazdiná
         pokládla veľké kusy mäsa na drevené, na to už pripravené doštičky a položí ich pred
         každého. K tomu je na stole chren so smotanou a cvikla — ani jedno, ani druhé pre mňa.
         Naostatok ešte akási biela polievka a koláče.
   </p>
   <p>
    Slečna Málika hovorila, že za starodávna boli ľudia zámožní a svadby sa omnoho hrdšie,
         hostiny bohato odbavovali, boli i rozličné pečienky, husi a iné nastolené, ale po veľkom
         ohni roku 1835, keď ľud schudobnel, hostiny boli chudobnejšie a také aj ostali.
   </p>
   <p>
    Po obede sa starejší zase pomodlí, i piesne sa spievajú, a to celý svadobný húf spieva
         so starejším. Pohoršujúcich výstupov vôbec niet. Ku koncu si zavše starejší zaspieva i
         veselú prastarú nemeckú pieseň o akejsi vtáčej svadbe, kde stará hus predvodí prvý tanec
         (Hochzeittanz) a kačka kričí, že je ona tetka (die Änte; die Änte, die sagt, sie sei die
         Tante).
   </p>
   <p>
    Veselia sa však bez rozpustilosti. Ináč naši Lomničania piesní nemajú, najmä nie
         ľúbostných a príliš veselých, viac len príležitostných, ako pieseň o svätom Jánovi, ktorá
         sa začína: „Von heiligen Johannes wollen wir singen heut“.
    <sup>
     [
     <a class="footnote" href="#ftn.id2583902" name="id2583902">
      26
     </a>
     ]
    </sup>
    Alebo o troch kráľoch, ktorá sa začína: „Die heiligen drei Könige alle Vier…“
    <sup>
     [
     <a class="footnote" href="#ftn.id2583917" name="id2583917">
      27
     </a>
     ]
    </sup>
    Ale keď mladú nevestu idú ,začepčiť‘, spievajú jej družice slovenskú: „Kedz ce
         budú čepic, pozri do povaly.“ Pri tom dievčatá tancujú, čiže hopkajú okolo mladej nevesty.
         Mal by to byť tanec, ale pôvabu v ňom niet.
   </p>
   <p>
    Neviem, aký je u nich tanec, lebo som ho nemal príležitosť vidieť — a teším sa, že sú
         šťastní i bez toho.
   </p>
   <p>
    Obyčaj je tu vyučovať mladoženíchov pred svadbou niekoľko hodín v posledných dvoch
         týždňoch. Príležitosť je príhodná poznať týchto mladých ľudí a vplývať na ich duše vďačne.
         Za to sa vďačia tiež koláčom.“ Takto opisoval Ján Vansa svojich cirkevníkov.
   </p>
   <p>
    V tvrdú jeseň, keď už ľan domov doviezli a vo svojich veľkých sieňach (pitvoroch) ho
         orafali, potom vymočili, usušili, začína sa buchkanie „Pochen“. A tu sa uplatnia všetky
         domáce sily: chlapci, ženy, deti i mládež. Toto buchkanie má cieľ rozdrviť a zmäkčiť
         drevité čiastky ľanu, ktoré potom pri vyhládzaní ako pazderie odpadá, začína sa veľmi
         včasráno, odoberá spánok ľuďom na to nezvyknutým, kto na to privykne, toho priamo uspáva
         ako hrmot v mlyne.
   </p>
   <p>
    Podľa vokátora dostal mladý farár v tú prvú jeseň 51 i pol funta ľanu. Že nebol veľmi
         dobrý, predal ho, i tak ho nemal kto spracovať. Kdesi a ktosi spáchal vtip, že istá mladá
         pani povedala, že je tohoročný ľan krátky — len ak na detské košieľky — a zahanbila sa, keď
         poznala, že i ten sa práve tak musí spracovať, priasť, otkať ako i ten dlhý.
   </p>
   <p>
    Dobrý píľanský otec Vansa, ináč veľmi flegmatický starček, málo sa staral o svet a o
         druhých, ale novinky o farároch a učiteľoch ho zaujímali a oznamoval ich aj synovi.
   </p>
   <p>
    Tak písal skoro po Novom roku: „Nedávno sme počuli, že je v Čiernej Lehote farárska
         stanica uprázdnená. Tam i rechtor i kňaz, dvaja bratia, jeden za druhým pred štyrmi
         týždňami umreli. Cirkevníci posiaľ nikoho nemajú.“
   </p>
   <p>
    Chudák otec, bol taký nedočkavý ako niektorá matka, čo má dcéru — už dávno — na vydaj
         súcu a vyzerá, ktorý, aký, ale hlavne kde je nádejný ženích? Otec pravdepodobne hneď aj
         nahliadol, že je aspoň nateraz pre syna Čierna Lehota nemožná. Niekoľko rokov neskôr
         prišiel do Čiernej Lehoty za farára bývalý Jankov principál zo Sabinova Teofil Nosák. Nosák
         bol vysokovzdelaný, učený človek a veľký rusofil; ruských spisovateľov čítal s oduševnením
         v pôvodine a rojčil za všetkých Rusov. I on, ako náš Vajanský, čakal spásu a svetlo od
         Rusov vôbec: ex Oriente lux.
    <sup>
     [
     <a class="footnote" href="#ftn.id2584033" name="id2584033">
      28
     </a>
     ]
    </sup>
    Chodil často do Chyžného k Tomášikovcom, kde našiel rodnú dušu — najstaršiu
         Tomášikovu dcéru Amáliu, ktorá tiež čítala ruské knihy a bola neochvejnou ctiteľkou
         všetkého ruského. Bola opravdivá Slovanka. Vzájomná láska, k tomu i osobná sympatia,
         spojila tých cenných a šľachetných ľudí. Slečna Amália stala sa Nosákovou ženou.
   </p>
   <p>
    Nosákov smutný koniec urobil na Janka taký hlboký dojem ako o mnoho rokov neskoršie istý
         koniec dr. Dušana Makovického.
   </p>
   <p>
    Otec píše ďalej: „v Štítniku (tiež v Gemeri) bola vacantia, lebo štítnický farár Holesch
         prešiel do Ochtinej, ale Štítničania povolali Bartolomaeidesa, kaplána nireďházskeho, syna
         teplického a zvolili si ho do tej Sodomy a Gomory.“
   </p>
   <p>
    Prečo nazval tento dobrý starík Štítnik Sodomou a Gomorou, to by vedel len ten, čo vtedy
         tam žil a na pomery sa pamätá.
   </p>
   <p>
    „U nás,“ pokračuje vo svojom liste, „na Píle začína pán farár, starý náš Lauček, ako
         tvoj krstný otec, zas tak byť, ako bol pred štyrmi rokmi. Nechce už ani do kostola chodiť,
         že nevládze; iba Daňa tisne, ale len kázať miesto seba. Chudák Daňo! Azda si už i ty počul
         o ňom, že predošlého roku 17. decembra povolali ho do Rožňavy s Frid. Malatinským i s
         kurátorom na posviacku, ale mu veľmi zle vypadla, lebo prepadol, lebo Czékuš povedal, že z
         Daňa nikdy nebude rečník. Ale zo všetkých ostatných vied odpovedal znamenite. A tak keď
         Píľanci (inde píše Píľania) počuli o Daňovi, tak sám starý pán (farár) prišiel na
         myšlienku, že už keď je z Daňa nič, tak si musí vziať kaplána, ale len za polovice pláce, a
         Píľania sa medzi sebou poradili, koho by si mali povolať, a ak by mali cudzieho, tak radšej
         len teba by zvolili. Ale teraz je ešte všetko ticho.
   </p>
   <p>
    Chudák mladý človek (Daniel). Aký ten má život samotársky. Najviac sedí doma vo včelíne
         a píše. Niekedy chodí na poľovačku, ale zabiť nič nezabije.“
   </p>
   <p>
    Či bol Janko v tú jar (1874) v Novohrade, ako si žiadala jeho sestra Milka — nevedno.
         Sotva, lebo na jar mal veľmi mnoho práce. Musel si kúpiť osivo na pole, zemiaky, kravičku,
         — nadovšetko včely, lebo bez včiel na dedine nemohol žiť. Potom sa horlivo staral i o
         cirkené veci. Založená bola s uzrozumením seniorovým školská základina (Schuhlfond), i
         základina vežová, lebo lomnický kostol bol na ten čas bez veže. Pritom ďalej študoval,
         kupoval si knihy a pracoval i literárne, písal úvahy i o viere a o modernej vede. Niektoré
         jeho práce boli uverejnené v Cirkevných listoch a v nemeckom populárnom časopise Nach der
         Schicht, ktorý redigoval znamenitý gelnický farár Móritz Gratz. Kázne si vždy starostlivo
         vypracoval, i učil sa ich svedomite naspamäť. Takto bol skutočne veľmi obťažený a bol len
         div, že všetku tú prácu sám a sám zdolal. Ale často bol aj vyčerpaný, lebo duševne dosť
         ťažko pracoval, musel mnoho ráz použiť len svoju veľkú energiu a cit povinností, aby
         prekonal, čo prekonať mal. A to sa neskoršie pomstilo na jeho zdraví.
   </p>
   <p>
    V súvise s dopisovaním do Cirkevných listov, písal Janko Jozefovi M. Hurbanovi
         častejšie. Dostal od Hurbana list, ktorý je v každom smere zaujímavý:
   </p>
   <p>
    „Dvojctihodný pane bratre! Srdečne Vám ďakujem za milé prihlásenie sa Vaše, dvojnásobne
         ste sa mi zavďačili, bo som sa už bál, že ste dakde v života krútňavách zahynuli v rozvoji
         nášho duchovného žitia, tak ako mnohí už. A ja veru veľmi pilným okom strieľam po radoch
         mladých našich bratov, či sa reku šík tak často riedený doplňuje? Posilní Vás Pán na
         stanici, na ktorú Vás povolal, kým neuvedie Vás snáď medzi ovečky slovenské. Veľmi dobre
         činíte, že nestískate si, všade jest stádo Kristovo a blahoslavení sú tí, ktorí na tom
         mieste, na ktoré ich povolal a postavil Pán, verne pasú ľud boží. Taký mladý a už pastierom
         stáda Kristovho, veľká milosť Pánova! No, neodujmiž, Pane, nikdy ducha svojho od sluhu
         svojho. Amen.
   </p>
   <p>
    I to ma teší, že nemienite odkladať so spojením sa s družkou žitia, lebo ozaj kňaz
         luteránsky je iba vtedy celým kňazom, dľa srdca božieho, keď zariadil čeľaď a rodiny bašty
         nerozborné dľa slova božieho. Požehnaj Pán vchádzanie a vychádzanie, aby ste šťastný lov
         učinili k životu večnému.
   </p>
   <p>
    Čísla Cirkevných listov posielam dnes. V záležitostiach Cirk. listov dostávam od kňazov
         listy vždy ex offo, rozumie sa, že nie na redakciu, ale na úrad farský. V Hlbokom
         adresované. Keď sú väčšej ceny dopisy, alebo listiny, teda sa prilepí 10 kr. známka na
         zadnú stranu listu (formát úradný) a napíše sa: recomandírt. Inak ale dostávam riadne
         listy.
   </p>
   <p>
    Pamätám sa dobre na brata Szalagyiho, o ktorom som najprv myslel, že je seniorálny
         inšpektor, až sme sa potom dorozumeli. Teda je on pôvodný Lauf? To som tiež nevedel. Je to
         podivné, že práve Nemci, ktorí by mohli a mali na materskú zem a národ opierať sa a
         solidárne s nami k obrane národnosti svojej si zastať, takto naporad si mená maďarčia!
         Zsedényi (Pfannschmidt) otvoril bránu tomuto bláznovstvu a je slávny človek, ktorého ale
         zapľuje pre túto zradu nová história. Nech len božie súdy i na túto… (nečitateľné) prídu,
         bude to zasa potom škrabania v registroch familiárnych mien!
   </p>
   <p>
    A tak, keď ešte Vás uvedomujem, že tam vo Spiši, v Krompachoch mám zaťa Viktora Lorenza,
         inžiniera, ktorý má moju dcéru Želmíru, aby ste pri zavdanej príležitosti oboznámili sa s
         nimi, čo by oboch iste tešilo — dokončujem všetko požehnanie Vám od milého pána Jezu Krista
         za nás umučeného vám želejúc a zustávám s bratskou láskou v Hlbokom dňa 14. brezna 1874 váš
         úprimný brat v Kristu dr. J. Hurban.“
   </p>
   <p>
    Otec zasa v nasledujúcom liste písal, že znamenitý a svedomitý lekár dr. Ulman umrel v
         Tisovci 5. januára na týfus. Nakazil sa od svojich pacientov, zväčša robotníkov od
         železnice. Celý Tisovec, ba i širšie okolie želie za týmto dobrým lekárom, ľudomilom a
         priateľom chudobných. Bol izraelit, ale cítil a konal služby lásky ako opravdivý kresťan.
   </p>
   <p>
    S jeho smrťou viazala sa i nežná ľúbostná historka. Zamiloval sa do pekného dievčatka,
         dcérky kresťanských rodičov a chcel si ju vziať, ale tomu sa vzoprela celá jeho rodina (v
         Mikuláši), ktorá bola prísne ortodoxná; boli pri ňom členovia tej veľkej rodiny, aby ho
         odhovorili od jeho úmyslu, ale smrť urobila i tu všetkému koniec.
   </p>
   <p>
    Tento šľachetný lekár vykonal na otcovi Vansovi náhlu operáciu. Istého večera sedel dr.
         Ulman v pohostinnom dome v papierni u Gyürkych pri večeri, keď sa otvorili dvere a dnu
         vstúpil píľanský pán učiteľ Vansa. Musel byť veľmi zmenený, ťažko dýchal a hľadal miesto,
         kde by sa oprel. Dr. Ulman musel niečo zbadať, vstal, ako možno nenápadne, vzal starého
         pána za ruku, odviedol ho do druhej izby, vyzliekol mu kabát, vyhrnul rukáv od košele a
         svojím ostrým nožíkom sekol mu žilu. Bez tohto zákroku by starík bol býval zasiahnutý
         porážkou. Dr. Ulman nikdy nesekal žily, neodberal krv, ako jeho kolega, lebo v ten čas už
         pokročilá lekárska veda tento spôsob liečenia zavrhovala, ale keď videl, že je to
         nevyhnutné pre zachovanie života, vec bez váhania vykonal.
   </p>
   <p>
    Spoločnosť pri večeri nevedela, čo sa stalo, len jedna z tých dobrých domácich slečien
         išla za lekárom a obslúžila pacienta. Všetci si blahoželali, že sa predišlo katastrofe a
         neodvážili sa myslieť na to, čo by sa bolo stalo bez Ulmanovej pomoci.
   </p>
   <p>
    V to leto si dal Janko maľovať dve izby. Vlastne ich viac ani nebolo, lebo maličká
         izbička pri kuchyni sa nemôže počítať za „izbu“. Pôvodne mali izby starú povalu — trámy;
         dali ich obiť doskami, potom pomaľovať a tým sa zdali nízke, najmä predná veľká, do ktorej
         málokedy slniečko zasvietilo.
   </p>
   <p>
    Táto práca je iste nie dôležitá, aby sa o nej písalo, len to, že ju maľoval
         remeselník-aristokrat. Tento pán zovňajškom vzbudil pozornosť a jeho temer zduchovnená tvár
         vyrážala akúsi zádumčivosť. Meno jeho bolo praobyčajné, ako jeho remeslo: maliar izieb. Ale
         za jeho menom sa skrývalo meno starej poľskej šľachtickej rodiny. Bol potomkom poľského
         emigranta. Meno držal v tajnosti. Keď pracoval v Lomničke na fare, stravoval sa tiež tam a
         pri tom sa ukázalo, že nikdy nepil vodu. Len sadnuté mlieko. Dosť sa jej vraj vo Visle
         napil ako chlapec, rozprával Jankovi, keď bol naladený, ako syn poľského grófa cestoval s
         otcom v zime na saniach — a prišlo im ísť zamrznutou riekou Vislou. Ľad sa preboril, jediný
         syn šľachticov padol pod ľad a topil sa. Zvolaný ľud s lampami a fakľami bil, sekal ľad —
         hľadal drahého chlapca a konečne sa ho podarilo zachrániť premrznutého, ale živého. Skoro
         nato starý šľachtic, zapletený do velezradnej pravoty, stíhaný ruskými úradmi, unikol na
         Spiš, prijal meno Weisz, a žil v ústraní niekoľko rokov, v pevnej nádeji, že „Eszce Polska
         nezgynula“ a že sa ešte vráti do svojej vlasti, ale to nedožil. Mladý Weisz bol maliarom,
         maľoval vraj nielen izby, ale všetko, čo prišlo.
   </p>
   <p>
    V ten čas bolo v tom okolí vôbec na Spiši ešte mnoho poľských emigrantov. Medzi nimi i
         rodina Morgenbesserova. Konrad bol Jankovi dobrým priateľom. Príjemný spoločník, vynikal
         telesnou krásou a imponujúcim, odmeraným správaním, zovňajškom a úsečnou rečou. Podľa
         povestí i niektorý z dedov tohto pána utiekol na Spiš a osadil sa v malom mestečku Gniazdy
         (Kniesen-Gnézda). Tam požiadal mestský úrad, aby ho prijali za mešťana a dali mu aj meno.
         Mešťania sa kvôli nemu zišli a radili. Prijať ho prijali pod istými podmienkami, ale na
         mene sa rozhodnúť nemohli. Navrhovaných bolo dosť — Schwarz, Weisz, Roth a iné, ale hneď
         sám emigrant meno mu dávané neprijal, hneď iní protestovali. Keď už všetci boli unavení a
         nevedeli ďalej, vstal istý starík, ktorý dovtedy múdro mlčal, a povedal: „Aber heute nicht,
         morgen besser.“
    <sup>
     [
     <a class="footnote" href="#ftn.id2584416" name="id2584416">
      29
     </a>
     ]
    </sup>
    Chcel tým navrhnúť, aby vec odročili na zajtra. A vtedy všetci vstali a
         zvolali: „Soll er Morgenbesser heissen!“
    <sup>
     [
     <a class="footnote" href="#ftn.id2584432" name="id2584432">
      30
     </a>
     ]
    </sup>
    Tak ostali tí páni (že v Poľsku tiež grófi) Morgenbesseri až do dnešného dňa,
         ak ešte z nich niekto žije. (…)
   </p>
   <p>
    I pani seniorka, manželka seniora Szalagyiho, bola z emigrantskej rodiny, rodená
         Kalawska. U Szalagyich bol Janko na prvej návšteve hneď v prvú jeseň. Prijali ho veľmi
         priateľsky, najmä pán senior. (…)
   </p>
   <p>
    S pánom seniorom mal Janko často do činenia, najmä pri zakladaní školského fondu a veže.
         Všade sa zhodovali, kým neprišli na národnostnú otázku. Tam bol neprípustný, ktosi povedal,
         že nestráviteľný. A na to kedy-tedy muselo prísť.
   </p>
   <p>
    Ako sám písal, po práci kedy-tedy zabehol do Podolínca medzi nových priateľov. Mladí
         profesori v kláštore ho mali radi, ale chodil i medzi laikov. Jeden z nich bol istý učiteľ
         a či profesor Csuchrán, popri svojom povolaní veľký rybár — ešte väčší humorista.
         Večierkami pri klavíri zaspievali všetci v chóre. Boli piesne i latinské, jedna poľovnícka.
         Csuchrán chodil i do Lomničky. Mali i whistovú spoločnosť, ktorej pôvodcom bol
         Morgenbesser. Jeho pričinením sa hazardné hry v karty z Podolínca vypudili. Whist je hra
         veľkých pánov, ale len tých, čo dajú na slušnosť i v takýchto zábavkách. Meno whist je
         anglického pôvodu a znamená ticho.
   </p>
   <p>
    Mesto Podolínec bolo za dávnych časov známe ako krajne bigotné, neznášanlivé hniezdo a
         išla povesť, rozumie sa, nezaručená, že vo farskom kostole za dvermi visel Lutherov obraz,
         na ktorý vraj každý dobrý katolík musel napľuť, ako vkročil do chrámu, ale vtedy už, ako
         Janko prišiel do Lomničky — nebolo o veci chyrovať. A Janko bol často v Podolínci.
         Mešťania, hoci samí katolíci, boli veľmi tolerantní, i sám pán farár Albert a jeho kapláni
         radi videli Janka medzi sebou.
   </p>
   <p>
    V kláštore bolo gymnázium. Profesori boli väčšinou Maďari, menej Nemcov, len direktor
         Kalaba bol Slovák, kdesi od Trenčína. Nebol národne precítený, ale sa za svoj pôvod
         nehanbil a keď bolo treba hovoril rád svojou materinskou rečou. Profesorov bolo asi
         dvanásť, žiakov často nie viac ako 18 — 20. Žiaci bývali v meste. (…)
   </p>
   <p>
    *
   </p>
   <p>
    <span class="bold">
     <strong>
      <span class="emphasis">
       <em>
        Udalosti v národnom a cirkevnom živote, Vansova účasť na nich — Zblíženie Jána
               Vansu s Teréziou Medveckou — Sobáš
       </em>
      </span>
     </strong>
    </span>
   </p>
   <p>
   </p>
   <p>
    Janko si dávno žiadal ísť do Martina na zhromaždenie Matice slovenskej. Toho roku sa mu
         to podarilo. Mal sa tam zísť so svojimi starodávnymi priateľmi, najmä s Gustom Izákom,
         ktorý mu i do Lomničky vypisoval iskrenné listy. Chcel Janka oženiť. Radil mu pekné a
         bohaté dievčatá — Slovenky. Sám si už vybral svoju Žofijku. Píše, aby sa neopovážil vziať
         si Maďarku alebo Nemku, lebo že bude po priateľstve! (…)
   </p>
   <p>
    Ale medzitým, ba už i skôr, začali sa sťahovať mračná nad našimi slovenskými ústavmi,
         najmä nad revúckym gymnáziom a zlovestné zvesti šírili sa slovenským krajom, napínajúc
         vrelé slovenské srdcia obavou o drahý výdobytok nášho národa, o jeho školy.
   </p>
   <p>
    Už koncom roku 1873 písal profesor Karol Viest Jankovi, keď mu posielal žreby vecnej
         lotérie usporiadanej v prospech gymnaziálnej budovy, takto:
   </p>
   <p>
    „Braček Janko, vidíš, odkedy si z Plavnice odišiel, neznám nič o tebe; len na konvente v
         Kežmarku som sa dozvedel, že si vyvolený do Lomnice, ale do ktorej, neviem. Naše
         okolostojíčnosti národné sú na tento čas v Revúcej nie na veľmi mocných nohách, lebo
         ustavičné nápady zo strany Maďarov sú na dennom poriadku, pri tom usilujú sa i naše základy
         podrývať, čo sa im sčiastky podarilo, lebo 700-zlatová podpora od mesta Veľkej Revúcej je
         pre nás možno už stratená, dva roky sa už nevypláca. Keď obetivosť národovcov nepomôže, tak
         neviem, ako my desiati (učbári) tu budeme môcť obstáť.
   </p>
   <p>
    Akože tebe tam ide v tom nemeckom svete — či tie kázne nemčúrske ti nerobia ťažkosti?
         Julko náš, totiž Botto, zanechal už teológiu a spolu i profesúru a od novembra ako pomocník
         advokáta Tótha (zaťa Francisciho) praktizuje na svoju ruku; na rok mieni ísť do Pešti v
         právach sa zdokonaliť. Srdečný pozdrav i od bratov kolegov. 23. XII. 1873. Tvoj priateľ
         Karol Viest.“
   </p>
   <p>
    Na seniorálnom konvente podtatranského seniorátu prišla na pretras i otázka revúckeho
         gymnázia. Senior Szalagyi sa hneď postavil na stranu Czékušovu, ktorý kázal zničiť toto
         „hniezdo panslavizmu“.
   </p>
   <p>
    Vzhľadom na tento konvent píše Andrej Dianiška, batizovský farár, Jankovi tento list:
   </p>
   <p>
    „… Pán seniorálny inšpektor Berzeviczy ustanovil autentifikáciu seniorálneho protokolu
         na 20. júla do Kežmarku, kde ona i bola. Proti zápisnici, na základe mojich a vašich
         zápisiek zostavenej najmä ohľadom Prešova, kde vraj nie na miesto Hlavačka, ale k jeho boku
         ako tretí kandidát má byť vyvolený Schrelber a ohľadom Revúcej pán senior námietky
         pozdvihol a zápisnicu nepodpísal.
   </p>
   <p>
    Ohľadom Prešova mu môžeme ponechať vôľu, ale pre Revúcu aspoň to zachráňme, čo v
         seniorálnom konvente vyslovené bolo, t. j. že by ústav
    <span class="emphasis">
     <em>
      na nijaký pád zrušený,
            alebo zatvorený nebol.
     </em>
    </span>
    (…)
   </p>
   <p>
    Prosím vás, zastávajte toto tak vyslovené uzavretie i proti pánu seniorovi, ktorý kvôli
         superintendentovi pokračuje, aby nám teraz i toto právo odobral.
   </p>
   <p>
    Ja som v tomto ohľade i p. seniorálnemu inšpektorovi Berzeviczymu, ktorý bohužiaľ pri
         autentifikácii nebol, písal, jemu ešte raz celú revúcku vec dôležité rozložil — toto
         uzavretie, v ktorom jeho slová sú obsažné, mu poslal a ho snažne prosil, aby sa s p.
         dištriktuálnym inšpektorom Zsedényim, za tento úbohý, tak zlostne prenasledovaný ústav na
         dištr. konvente zaujal a ho aspoň od úplného zrušenia zachránil. Budem ešte i p. Zsedényimu
         hneď zajtra písať.
   </p>
   <p>
    Som rád a následkom môjho a brata Melekyho zakročením i XIII. mestský seniorát a
         seniorát VII. banských miest proti zrušeniu ústavu sa osvedčil. Okrem toho píšem do
         nemeckých časopisov o tejto veci a zaslal som i p. seniorálnemu inšpektorovi číslo
         „Tagblattu“, v ktorom je článok o našich úbohých ústavoch.
   </p>
   <p>
    Medzitým, akokoľvek sa stane, to jedno je isté:
    <span class="emphasis">
     <em>
      Krivda do času, pravda
            naveky
     </em>
    </span>
    — a Hospodin spravodlivý veci časom svojím k víťazstvu dopomôže.
   </p>
   <p>
    Dňa 3. augusta, t. j. v pondelok budeme mať v Poprade našu slovenskú školskú poradu, na
         ktorej pán profesor Gustáv Kordoš názorne prednášať bude o metrických váhach a mierach.
         Očakávame i vás na túto poradu. Pánboh vás opatruj a požehnaj! So srdečným pozdravom v Pánu
         úprimne oddaný brat Andrej Dianiška B. 24. VII. 74.“
   </p>
   <p>
    Aký bol v ten čas priebeh martinských augustových slávností, o tom v týchto zápiskoch
         spomienky niet. Ale nemohol byť radostný, ani slávnostný, skôr zdrvujúci, keď pod údermi,
         ktoré zo všetkých strán dorážali na slovenský národ, cítil každý, ako nepriatelia už vopred
         triumfujú. A iste mnohí vydýchli s Andrejom Dianiškom: „Krivda do času, pravda naveky.“ (…)
   </p>
   <p>
    Keď Janko ešte v lete písal rodičom, že pôjde do Martina a ďalej, vtedy podotkol i toto:
         „28. júla pôjdem i so seniorom Szalagyim (on má tiež dve dcéry hodné a pekné) ako vyslanec
         nášho seniorátu do Miškovca na dištriktuálny konvent. Tam to pôjde bezpochyby ostro v
         otázke revúckeho gymnázia, ktorému by istí páni tak radi na krk stupiť. Nech sa len
         besnejú, veď ich to raz prejde.“
   </p>
   <p>
    Na tomto konvente triumfovala krivda, všetci opravdivo cítiaci slovenskí národovci boli
         zdrvení, krutou bolesťou zasiahnutí. O tom sa dočítame aj inde, ako účinkoval tento
         drakonský výrok na tých, ktorým osud ústavu ležal na srdci. Tak Janko ako i brat Meleky a
         Dianiška boli kruto zasiahnutí. Trpko sa ich dotklo, že páni a cirkevní hodnostári, ktorí
         majú hlásať učenie Kristovo a niesť posolstvo lásky medzi národy, že majúc obraz Kristov
         nad sebou, zachodili sa zášťou a nenávisťou k takému vznešenému dielu, ako bol ústav
         revúcky. Janko nemohol vydržať v sieni, kde sa toto bezprávie konalo, ozvať sa nemohol, veď
         tí streštenci nedali prísť k slovu ani tým, čo sa postavili na obranu školy. Opustil
         konvent a odcestoval… (…)
   </p>
   <p>
    V tú zimu Janko už nevyučoval všetky dietky v škole, len jemu predpísané dve triedy,
         piatu a šiestu. Mal teda už v tom ohľade hodne obľahčený život a mal pre dlhé zimné večery
         tu doma i príjemnú spoločnosť.
   </p>
   <p>
    Pán učiteľ Vraný bol človek veľmi vzdelaný — a i hudobne nadaný. Okrem toho sám bol
         náruživý botanik. Jeho mladá manželka, rodená Emília Návojová, bola dcérou kokavského
         učiteľa Návoja, ktorý umrel mladý a zanechal vdovu, rod. Emíliu Kubány s dvoma sirotami.
         Pani Návojová utiahla sa k svojmu staručkému otcovi, vtedy ešte drienčanskému učiteľovi.
         Otec Kubány mal okrem dcéry dvoch statných a národne vrelo cítiacich synov blahej pamäti
         Rudolfa Kubányho, učiteľa klenovského a Ľudovíta, básnika, spisovateľa slovenského, ktorý
         nešťastne umrel.
   </p>
   <p>
    V Drienčanoch rástla Milka Vraná a chodila na faru k milej a dobrej pani farárke Adelke
         Dobšinskej. K nej chodila každý rok na niekoľko dní jej najmladšia sestra T. Medvecká zo
         Slatiny. Mladé dievčatá chytro uzavierajú priateľstvo a Milka Vraná už popri dobrej pani
         farárke mala rada i jej sestričku.
   </p>
   <p>
    K starkému pánu Kubánymu chodili často jeho synovia a ich priatelia. Pán otec už nemal
         ani jedného zuba (vlasy by sa tiež boli dali spočítať), ale keď prišli jeho synovia a iní,
         a keď sa v tom svojom národnom utrpení potešovali aspoň doma spevom a slovom, tu i starý
         pán začal vyťahovať Pražského hlásnika a v skromnom učiteľskom príbytku hučalo až milá vec.
         Ako pomocník prišiel k nemu V. Vraný, ktorý si zamiloval Milku, a keď sa stal učiteľom v
         Jelšave, potom vo Vyšnej Slanej, zobrali sa.
   </p>
   <p>
    Pri besedovaní príde všeličo do spomienky — a tak prišlo Milke na rozum, že ona v
         Drienčanoch poznala isté veselé dievča, pani farárkinu sestru, ktorá jej bola — Milke —
         taká dobrá, prajná, lepšia ako vlastná matka, — lebo matka bola často netrpezlivá,
         starosťami skúšaná žena. (…)
   </p>
   <p>
    Nuž pri Milkiných rozprávočkách prišlo i Jankovi čosi na rozum. Raz, ako levočský
         suplikant, dostal sa i do Slatiny. A že sa tak akosi chúlostivo predstavil, zahrmel mu apík
         Medvecký do ucha. „Akoby ma bol na hruškách dolapil“, rozprával aj on, „ale hneď zatým
         otvorili sa dvere do druhej izby a v nich zjavila sa deva ani anjel“ — bola to Milka, druhá
         dcérka apíkova. Jej obraz utkvel v Jankovom zápalistom srdci, kým ho iné dojmy nezotreli.
         Zdá sa, že spáchal i niekoľko veršíkov, ako rovnako zápalistý priateľ Gusto Izák. Ale
         neviem, či na poľutovanie alebo na radosť neskorých potomkov tieto „plody ducha“ sa
         stratili. Keď sa toto v škole u Vraných pretriasalo, namyslel si kandidát ženby, že Milkina
         sestra nemôže byť inakšia, ako bola tá „prekrásna devuška“. Milka bola pekné, mocné, dobre
         vyvinuté dievča, mala bielučkú pleť, krásne umné oči a pekné štíhle hrdlo. Pre jej peknú,
         hrdú postavu nazval ju Sládkovič Detviankou a Dobšinský pomenoval ju „zo všetkých
         najinakšia“. To sa vie, vždy jedna princezná bola „najinakšia“ a tak i kráľovskí princovia.
   </p>
   <p>
    Ešte ako mu maľovali izby a riadili faru, písal domov a žaloval sa, že mu nič nepíšu a
         že pri tom veľkom riadení nadobudol si veľký a zdĺhavý katar. „Stálo to všetko“ — tak píše
         — „mnoho práce a babračky, i peňazí dosť, ale sme teraz aspoň v poriadku a v poriadnych
         chyžiach. Cirkevníci mi to v tej nádeji urobili, že si hneď v maľovaných izbách paniu
         ubytujem. Tá pani, tá pani! Dievčat by i tu bolo na výber, i pekné, i takrečené dobré
         partie s väčším venom, ale bohatá pani, veľké riziko, ostatné ich cnosti sú mi neznáme a
         vôbec: nechcel by sa stadeto oženiť. Počujte, akože je to so slečnou Fr…?“
   </p>
   <p>
    Táto slečna sa mu oddávna páčila, ale nielen jemu, i priateľovi Bercovi. Nedostal ju ani
         jeden, ani druhý, lebo ona sa nechcela vydať, hoci mala hodne pytačov. Mala chudinka tajnú
         lásku a tajný, ale iste hlboký zármutok, lebo vyvolený jej srdca bol jej nehoden, a okrem
         toho bol už — ženatý.
   </p>
   <p>
    Milka Vraná mala živú, sangvinickú letoru a vedela toho toľko narozprávať, že sa Jankovi
         myšlienka a predstava o tej slatinskej Miluškinej sestre stala temer utkvelou a nemal
         pokoja, kým sa nešiel na vlastné oči presvedčiť, ako je to s tou najmladšou sestrou. Prv,
         rozumie sa, napísal rodičom, že sa vyberie na púť od severovýchodu na juhozápad a že
         navštívi novohradskú rodinku. Ešte skôr nakladala mu sestra Linka, aby šiel do Očovej, kde
         sú tiež dievčatá na vydaj (na fare totiž), pekné, dobre vychované a čo najhlavnejšie a i
         najzávažnejšie z tých piatich P (peňažité) im nechýba. Úbohá Linka, jej imponoval vždy
         blahobyt, vonkajší lesk, lebo ho nemala vo svojom až priskromnom žití a z jej stanoviska
         mala tiež pravdu…
   </p>
   <p>
    Tak sa vybral Janko v tuhej februárovej zime — taká bola tuhá, že v záhradách stromy
         pomrzli — na cestu.
   </p>
   <p>
    Toto popoludnia apík Medvecký nebol doma, len mamička; ja som bola s priateľkou Lorinkou
         Blahovou na ľade. Prišla slúžka po mňa, aby som šla domov, že máme hosťa. „Kto je?“
         spytujem sa, ona že ho nepozná, že ešte nikdy u nás nebol, ale že ako sa zložil, sadol ku
         klavíru a začal hrať: „Tam za Váhom biely dom“. Lorinka pozrela na mňa. „To nič neznamená,
         teraz je tá pieseň v móde, že vraj Liszt zložil variácie k nej,“ povedala som. Prišla som
         domov a privítala hosťa, ako sa patrí. Prišiel i apík. Hosť sa vyhováral, že ho vlak
         nechal. Apík sa len uškŕňal, ale neveril. Hosť že mal ísť do Lučenca, kde ho čakajú
         príbuzní. I do Očovej mal ísť, že si to nechá na druhý raz. Večerným vlakom odišiel ďalej.
   </p>
   <p>
    Tejto návšteve neprikladal nikto význam a život v slatinskej fare plynul riadnym tokom.
         Len o týždeň — práve bola veľká práca, veľké pranie a ja som bola tiež zapriahnutá do
         roboty. Popoludní, keď som zišla uzimená z pôjda, kde sme vešali bielizeň, upratúvala som
         po izbe, ktorá bola od rána zanedbaná, niekto klope. Na moje „voľno“ otvorili sa dvere a
         vošiel ten známy-neznámy. Zbežne som ho privítala a potom: fuk do kuchyne k mamičke.
         „Mamička, choď do izby, tam je ten, čo bol dnes týždeň tu.“ Ona začudovaná pozrela na mňa —
         ale už aj slúžka Anča pobadala, že sa trasiem a že som si sadla na lavicu. „Vari sa ho
         zľakli?“ Ja som zazrela na ňu, ako som mohla najškaredšie — a ona sa len smiala, ako také
         dievčiská vedia a snovala svoje domnienky. Ale večer sme veľmi príjemne strávili všetci, i
         hosť sa rozohrial. Apík, furták, sa ho spýtal, či ho zasa vlak nechal? Ešte ten večer
         odcestoval ďalej do svojho Spiša. Ale onedlho prišiel list, adresovaný, ako sa patrí,
         apíkovi. Len po apíkovom privolení písal i mne. Píše, že pokladá túto svoju cestu a naše
         stretnutie za božie riadenie. Hľadal peknú, statnú Milku, našiel bledú jej tôňu, ale že je
         spokojný.
   </p>
   <p>
    Nešlo to len tak ľahko, bolo i plaču, bez toho nebýva, bolo rečí sem i ta, ale apík bol
         asi rád, že sa i tretej dievky zbaví; rodina zasa, že sú tu ešte chlapci, na ktorých treba
         nakladať atď. Dosť na tom: musela to byť vôľa božia.
   </p>
   <p>
    Lomničania museli čosi tušiť, i narážali, že by sa už do tej „vymaľovanej fary zišla
         mladá pani farárka“, veď nebolo pamätníka, že by sa bol u nich farár ženil. Pán farár
         Wünscherdorfer bol tam 37 rokov, ale prišiel už so ženou a s deťmi do Lomničky.
   </p>
   <p>
    Tešila sa i Milka Vraná a podľa svojho spôsobu nahovorila toľko o mne, že naostatok boli
         ľudia veľmi, ale veľmi sklamaní, ako to o niekoľko rokov z reči pani „kirchen mutri“
         (kurátorky) vysvitlo.
   </p>
   <p>
    Svadba bola ustanovená na september, práve na Michala. Janko kúpil kdesi koč a to
         panský… muselo to byť v lete, keď bola cesta od Podolínca do Lomničky dobrá, ináč by to
         bola veľká opovážlivosť.
   </p>
   <p>
    Svadba sa odbavila v Slatine. Sobášil nás tuším Dobšinský, vádzal ma Czéner, alebo bolo
         naopak, ale boli to švagrovia. Mamička ostala smutná, teraz už nemala ani jednu dcéru. Veď
         hneď na začiatku plakala: „Bože môj, veď som nepomyslela, že už mám zas dcéru na vydaj.“ A
         so zármutkom ma odprevadila večer predostatného septembra na stanicu.
   </p>
   <p>
    S nami šla moja švagriná Marienka Samková (ako sa aj podpisovala), vtedy krásna, mladá
         pani, môj brat Samko Medvecký a Jankov brat Imrich.
   </p>
   <p>
    *
   </p>
   <p>
    <span class="bold">
     <strong>
      <span class="emphasis">
       <em>
        Prvé časy spoločného života Vansovcov v Lomničke — Styky so susedmi — Práce v
               domácnosti
       </em>
      </span>
     </strong>
    </span>
   </p>
   <p>
   </p>
   <p>
    Ráno sme prišli do Popradu. Videla som naše krásne Tatry po prvý raz vo svojom živote,
         bola by som sa na ne prizerala, keby ma nebol muž vzal za ruku, že nás čakajú Lomničania. A
         naozaj, tam boli dvaja z najprednejších gazdov, Jakub Roth a Ján Zimermann, oba na ten čas
         kurátori (Kirchenväter), a tu bol môj koč a ešte jedna brička.
   </p>
   <p>
    V Poprade nás čakal plavnický farár Ján Kadlečík, Jankov dobrý priateľ a budúci kmotor a
         v Belej sa nám mal pripojiť Berco Dianiška, farár Slovenskoveský (Slovenská Ves).
   </p>
   <p>
    Do Belej sme prišli šťastne, tu sme trošku kŕmili. Zišli sme sa, čo sme sa zísť mali. A
         tu náš milý kirchenváter Roth, ktorý si osoboval právo, že on povezie „die Braute“, začal
         dodievať, že ako by to bolo, keby mladuchu viezli len tak, ako obyčajnú paniu. Janko
         nechcel, čosi ho vystríhalo. Ale Roth stál na svojom a kúpil hodne pestré šatky a pripravil
         svojim pekným koňom na hlavy. Kone fŕkali, protestovali proti takej nezvyklej výzdobe, ale
         milý Roth ich skrotil a my sme posadali. Do koča sme sa uvelebili: švagriná Marienka a ja.
         Oproti nám sedel Imrich a k Rothovi si sadol Janko. Na druhom vozíku sedeli traja páni. Môj
         brat Samko, Dianiška a Kadlečík.
   </p>
   <p>
    Ako sme vyšli za Belú na pole a jesenný vietor podúval od Tatier — šatôčky veselo viali
         okolo hláv bujných koní; koníky naraz začali strečkovať, skákať a zrazu šibli napravo do
         priekopy. Vo chvíli bolo všetko, koč i tí, čo v ňom a na ňom, na lúke vedľa hradskej. Bolo
         to dosť povážlivé, my, čo sme boli v koči, sme to tak veľmi necítili, ale tí z kozlíka
         sfrkli do trávy, ale na šťastie si veľmi neublížili. Čo si najviac ublížilo, bol hrdý
         panský koč. Smutné to bolo naučenie — a krátka sláva…
   </p>
   <p>
    Azda nikto nebol taký skormútený ako kurátor Roth. „O Wunder, o, Rettung, was hoi
         igethäun, was hoi igethäun.“
    <sup>
     [
     <a class="footnote" href="#ftn.id2585220" name="id2585220">
      31
     </a>
     ]
    </sup>
    Ešte ho musel Janko tešiť…
   </p>
   <p>
    Druhý kirchenvater mal zadosťučinenie, lebo predsa on doviezol „Brautu“ do Lomničky.
         Brauta a jej krásna pani starejšia museli z hrdého koča sadnúť na obyčajný, ale pevný
         vozík, lebo po náležitom vyšetrení sa ukázalo, že ten hrdý koč dnes veru Lomničku neuzrie.
         Naďabil sa akýsi kováč, ktorý odviezol koč do Belej, nás pobral Zimmerman a páni museli
         ostať v Belej, kým nezaopatrili vozík; katolícky pán farár, Jankov dobrý známy, ho požičal.
   </p>
   <p>
    Tak sme sa potiskali akosi na vozík, ale prešlo hodne času, kým sme sa dostali na cestu.
   </p>
   <p>
    Namiesto na jednu hodinu, prišli sme do Lomničky o štvrtej popoludní.
   </p>
   <p>
    V Podolínci sme sa zastavili u Morgenbesserov. Pani Morgenbesserová nás prijala veľmi
         milo a láskavo. Jankov úmysel bol, že vezmeme na koč i túto vzácnu paniu, ale kdeže ti bol
         koč! Janka tá vec veľmi zronila, no, nebol on na príčine; skazila sa mu radosť, a to nebolo
         prvý raz, ale ani nie naposledy. Veľmi často sa stalo inak, ako si predstavoval!
   </p>
   <p>
    Na chotári lomnickom vidíme hlúčok ľudí na koňoch: banderium! Zastali sme, oni, chudáci,
         iste už dávno stáli. — Starý Rondgirguš (to bolo priezvisko rodu, ináč sa písal tuším
         Faix), starček milý a striebrovlasý — akoby som ho teraz videla — predniesol riadnu
         privítaciu reč, z ktorej som ja so svojou bystrickou nemčinou skoro nič nerozumela. Keď
         starček skončil, povedal Janko: „Poďakuj sa im!“ To sa istotne patrilo, ale ako ja mám
         hovoriť? Veď som nikdy nerečnila — ale som poslúchla, vstala som a ako som vedela, tak som
         sa poďakovala a sľúbila, že im budem, podľa možnosti, dobrou duchovnou matkou. Oni ma
         rozumeli, veď rozumeli literárnej nemčine. A tak sme šli ďalej tou planou skalnatou cestou
         do môjho nového domova. Švagriná mi šepce: „Kam ťa to vezú, kam ťa to vezú!?“ Povedala, že
         by si to boli rozmysleli, keby boli vedeli, kde je to a s ustrnutím hľadí na vrchy a
         stráne, a v úzadí na hory, ako v povesti: zakliate. — Konečne sme prišli pred faru, čakal
         nás, pravda, húf ľudu a šum, hovor a poznámky. Vedela som, že mňa vyzerajú a kritizujú. Mne
         bolo do plaču; zrazu mi bolo všetko také cudzie: iný ľud, iná reč, iné zvyky a obyčaje a
         kraj drsný, obzor úzky, v úzadí hora ako naozaj zakliata. — A dookola jesenná nálada.
   </p>
   <p>
    A v tom húfe ľudí našlo sa dosť takých, ktorí uvažovali o veciach, ktoré sa stali v
         týchto dňoch — a ohľadom zlámaného koča tam pri Belej a rozbitého taniera v kuchyni
         rozhodne tvrdili, že oboje toto, a kto vie ešte aká náhoda, je zlé znamenie.
   </p>
   <p>
    Ale mali, čo žiadali: senzáciu i zábavu i dobrú večeru. Lenže náš kurátor Roth sa
         neukázal, hanbil sa, škrelo ho a ešte dlho sa chytal za hlavu a vzdychal: „Au Wonder, au
         Rettung!“
   </p>
   <p>
    Prvé dni našej samoty boli smutné, najmä pre mňa, keď prišla otázka o varení a
         spravovaní malej domácnosti. Neraz som zastala: čo variť a ako variť? Ej veru by si jedna
         zo seniorových pekných dcérušiek túto otázku ani nepredložila, ale ako zrejmú vec ľahko
         vyriešila — alebo aj iné, z tých vzorne vychovaných spišských slečiniek, ktoré sú známe ako
         výborné gazdinky a príkladné matky, ženy a všetko…
   </p>
   <p>
    Pomaly som privykla, časom zmúdrela na vlastnej škode a keď som poznala tento dobrý,
         prajný ľud, bola som i ja k nim láskavá, skoro sme sa dorozumeli. Janko ma hneď naúčal, aby
         som sa ich krajomluve neučila, ale aby sa oni učili literárnej nemčine, ktorej dobre
         rozumeli.
   </p>
   <p>
    Boli sme chudobní, ale sme boli šťastní. V tom zmysle písal Janko svojim rodičom.
   </p>
   <p>
    Boli sme u Szalagyich, a to na zreparovanom koči. Pani seniorka ma prijala ako vlastnú
         dcéru. Hneď som sa tam dobre cítila. Szalagyi, ináč veľký „vlastenec“, Czékušovi neochvejne
         oddaný — bol v súkromnom živote dobrý, priateľský človek. I on bol ku mne veľmi láskavý a
         pozorný a vedel veľmi milo povedať: „Meine liebe, kleine Frau Schwester!“
    <sup>
     [
     <a class="footnote" href="#ftn.id2585380" name="id2585380">
      32
     </a>
     ]
    </sup>
    Bol tak trošku pod papučou ako mnohí, navonok násilnícki ľudia. I o Czékušovi
         išla povesť, že bol doma milý a krotký ako pokorný baranček. A naopak, ľudia — nie všetci —
         čo sú v spoločnosti uhladení diplomati, sympatický, doma sú malými (zavše i veľkými)
         tyranmi. Poznáme i takých. (…)
   </p>
   <p>
    V tú jeseň sme boli v Batizovciach, kam nás Andrej Dianiška povolal na kňazskú spoveď.
         Vtedy sme i my, farárky, pristúpili a prijímali Večeru Pánovu, čo ma tiež nemálo dojalo. A
         že bol u mňa smiech a plač temer vedľa seba, tak som sa rozplakala. Nedarmo som bola
         matkinou dcérou, ktorú keď bola malá prezývali Terézia Lange-Plačko!(…)
   </p>
   <p>
    Naspäť idúc, zastavili sme sa v Matejovciach na fare u Hönschov. Boli to Nemci, on
         málovravný, ale vtipný, lebo ma veľmi prekáral, takže som nevychodila z rozpakov. Jeho pani
         nosila klobúk v dome čiže: vládla berlou, a tak dosť narozprávala i za neho. Ešte sme boli
         na mena Konráda koncom novembra u Morgenbesserov a potom nás už prikvačila zima a sneh
         zasypal cesty i chodníky.
   </p>
   <p>
    Navštevovali sme starého pána farára. Pre neho bola naša návšteva radostnou chvíľou.
         Čudne mi bolo, keď ma všetci títo páni farári oslovovali pani sestra, ale temer do smiechu
         bolo počuť to z úst 83-ročného starca, ako bol pán farár Wünschendorfer „Meine liebe,
         kleine Frau Schwester“, tak ako senior, povedal mi i on. Zavše sme mu niečo dobrého
         doniesli, najmä keď nám mamička poslala nejakú lahôdku a v liste nakladala: „nože,
         navštevujte starého pána“. Najmilší mu bol predsa len ten milý tabačok.
   </p>
   <p>
    Málka sa sprvu chladno, chladno, ba urážlivo správala voči mne. Keď som sa ja chcela
         durdiť, tíšil ma Janko, že veď je nešťastná, rozhorčená, aby som ju radšej poľutovala — a
         mal pravdu ako vo všeličom inom. Na jej otázku, koľko mám rokov, povedala Milka Vraná, že
         osemnásť; ona sa potupne usmiala, že azda na jednom boku?! Ale keď ma videla, iste si svoju
         mienku opravila, veď som bola ako 14 - 15-ročná školáčka. Neskoršie bola zhovorčivejšia a
         potom ešte neskoršie ukázal sa u nej netušený cit, nežnosť, láska k dieťaťu — a to k nášmu.
   </p>
   <p>
    Zimu sme strávili pokojne a spokojne. Chytila som sa do ľanu, sama som nepriadla, bolel
         ma práve ten prst, ktorý vyťahuje tenušké vlákno z kúdele — a potom nedovolil muž, aby som
         dala chudobnej žene zarobiť. Ale na jar sme už tkali doma. Janko ešte i to písal domov a
         moju prácu chválil, ale tak, aby som ja o tom nevedela. Len nie pochváliť, radšej ešte
         pohľadať akú-takú chybu, chybičku, nuž a keď človek hľadá, tak i nájde. A tak som sa
         usilovala, len aby bol spokojný a aby aspoň dobrú vôľu videl, keď už bol výsledok často,
         ach, často pochybený! Videla som, že si mohol vybrať ženu v každom ohľade dokonalejšiu, ale
         najmä majetnejšiu. Jemu by sa bol taký malý kapitálik zišiel, lebo sa pri tých cestách a so
         svadbou zadĺžil. Možno sa úfal, že dostane na pomoc akú-takú hotovosť, ale to nebolo možné.
         (…)
   </p>
   <p>
    Po Novom roku prišiel k nám nečakane Jankov brat, už spomenutý Frico. Bol zasa bez
         miesta; začiatok jeho tuláckeho života. Prišiel z Rumunska, bol dlhší čas v Braile a v
         Lugoši, poznal biedu a nádheru, poznal chudobný ľud i bujných bojarov. Bojari v lete žijú
         veľmi skromne, na fazuli a chlebe, ale v zime idú sa zabávať do Paríža.
   </p>
   <p>
    Fridrich už nemal nikdy stanicu, nemohol vydržať na jednom mieste ďalej ako dva-tri
         mesiace. Pudilo ho čosi do sveta, najmä keď čul u seba peniaze a potom, keď ho obrali o ne
         kamaráti (z mokrej štvrte) a ostal ošarpaný, vrátil sa k jednému alebo k druhému z rodiny.
   </p>
   <p>
    Keď bol u nás, povedal, že ho bývalý principál v Lugoši na vlastnú žiadosť prepustil.
         Janko mu radil, aby sa osadil v Liptovskom Sv. Mikuláši, kde práve vtedy umrel majiteľ
         cukrárskeho obchodu a jeho vdova chcela obchod predať za 1000 zl., v ten čas veľká suma.
         Janko bol hotový hneď pomôcť, i pôžičku vykonal. Obrátil sa i na Samka Medveckého, aby
         požičal peniaze pre Frica. Ale Samko radil, aby Frico začal s menším kapitálom — a mal
         pravdu. Jankovi sa to nevidelo, ale ako sa ukázalo, bolo to veľmi múdre od Samka. Dosť, že
         sme i my, sami s dlhmi bojujúci, utratili pri ňom niekoľko sto zlatých. A bolo to i
         neskoršie dosť aj pre celú rodinu, ale nikto netrpel pre nešťastného brata ako môj muž,
         ktorý mu chcel za každú cenu pomôcť; a bolo to i neskoršie tak.
   </p>
   <p>
    Ja som v tú prvú jar môjho pobytu v Lomničke s pomocou slúžtičky Hanuše Klimkovej otkala
         50 rífov plátna, pravda, nie veľmi tenké, len 14-pásmové, ale bola to moja prvá práca okolo
         krosien. Nikdy predtým som za krosnami nesedela, u nás doma sa netkalo. Niečo z toho plátna
         sme si nechali, to druhé som šla predať so slečnou Málkou do Ľubovne na jarmok. Ona už mala
         v tom skúsenosti, ale plátno bolo zlacnelo, kupcov málo, a tak nás vyplatili, ako sami
         chceli. Ako vidieť, obchod pre mňa nebol, nemala som šťastie, ktorého vraj kvintlík je viac
         ako funt rozumu — toho tiež bolo málo. Ale čo som utŕžila, to sa nám práve v ten čas veľmi
         zišlo.
   </p>
   <p>
    V máji sme dostali veľký chrbtový kôš z Píly naplnený rozličnými dobrými vecami:
         jablkami, orechmi, lekvárom a medom. A čomu som sa najviacej potešila, boli priložené i
         rozličné malé drobnôstky, potrebné na uvítanie malého člena rodiny. Aké sú také vecičky
         vzácne, to môže posúdiť len mladá žena.
   </p>
   <p>
    Ešte sme sa temer ani poďakovať nemohli, keď už priletela smutná zvesť, že Jankova dobrá
         mamička umrela. Ja som ju videla len raz, na našej svadbe. Nebola chorá, len slabá. V ten
         deň bola práve skúška na Píle, ona, chudinka, vstala ráno ako obyčajne, porobila svoje
         práce — a už keď páni boli v kostole, prišlo jej zle; ešte i vtedy sa premohla, nechcela sa
         poddať, prešla niekoľko ráz po izbe, potom spadla a bola božia. Otec iste sám zdrvený,
         nevedel, čo robí, nepísal Jankovi, len azda posla poslali do Novohradu — nikomu neprišlo na
         rozum, že treba písať i najmladšiemu, a tak on len po čase zvedel, že mu najdrahšia bytosť
         na svete umrela.
   </p>
   <p>
    V to leto chodili k nám i hostia, tuším, že bol u nás Dobšinský, ako rád chodil pešo po
         horách po dolách. Bol s ním i švagor po Czénerovi, Daniel Hoznek a veľmi sa čudoval, ako je
         to možné, že tu už i malé deti hovoria po nemecky? Lebo ako prišli do dediny, spýtal sa
         Hoznek: Kde je tu fara? A deti len hľadeli — ako deti s otvorenými ústočkami, ale keď
         otázku preložil Dobšinský po nemecky, tu zasvietili očká a hneď ukázali, ba i odviedli na
         faru.
   </p>
   <p>
    *
   </p>
   <p>
    <span class="bold">
     <strong>
      <span class="emphasis">
       <em>
        Narodenie dieťaťa — Radosti a trápenie — Veci cirkevné a národné
       </em>
      </span>
     </strong>
    </span>
   </p>
   <p>
   </p>
   <p>
    I Janko chodil na vychádzku, to na návštevy, len ja som sedávala doma zaujatá pilnou
         prácou v očakávaní miláčika mojej duše. A prišiel v auguste, temer nás prekvapil. Ale
         nebolo dobre s nami. Bezmála sme zaplatili životmi, dieťa i matka. Ráno prišiel lekár — dal
         sa prezývať doktorom — a keď videl, čo sa stalo, spraskol rukami a zvolal: „Um Gottes
         Christi willen, das ist eine Bescheerung“.
    <sup>
     [
     <a class="footnote" href="#ftn.id2585681" name="id2585681">
      33
     </a>
     ]
    </sup>
    Že som vtedy neumrela, čudujem sa až podnes, veru neraz som to ľutovala. Keď ma
         videl takú zastrašenú, ľutoval svoje zdesenie a povedal: „No, no, veď ten maličký hneď
         neumrie!“ Neumrel, ale ostal vždy slabý, chudokrvný. Keď neskoršie prišla pani seniorka,
         hnevala sa, že ma zverili takej starej sedemdesiatročnej žene, že sa mohlo horšie stať.
         Janko to pokladal za vôľu božiu, lebo myslel, že je to nie také vážne. Koľko sedliackych
         žien nemá ani takej opatery, a predsa neumrú! Keby bola mamička u nás, ako bývala pri
         mojich sestrách, nebolo by sa toto prihodilo, ale ona nemohla opustiť chorého apíka, ktorý
         neprijal ani liek, ani občerstvenie od cudzieho, len od nej, najviac od niektorej z dcér.
         Prišla švagriná Marienka, aby odniesla nášho malého na krst. Krstil ho pán senior. Janko si
         žiadal, aby bol pokrstený na meno jeho milovaného zvečneného brata Ľudovíta. Suseda a
         kmotra, Milka Vraná, prišla častejšie. V zime koncom januára narodilo sa im dievčatko,
         ktorému dali meno Mária, druhé meno Adela prijala Milka na pamiatku svojej materinskej
         priateľky a susedy Adelky Dobšinskej (mojej sestry). Malej Adelke, lebo ju tak volali doma,
         som ja bola krstnou matkou. To bolo moje prvé krstniatko.
   </p>
   <p>
    A slečna Amálka prišla tiež sprvu ako zo zvedavosti. Keď videla dieťa, dívala sa na neho
         ako naozaj na nejaký nadprirodzený zjav, a keď sme jej ho dali na ruky, varovala ho, akoby
         mala ozajstného anjelika na rukách. Vtedy sa i s ňou stal zázrak: jej črty zjemneli a
         dostali výraz nežnosti a jej dosiaľ zdanlivo zatvrdené srdce sa otvorilo láske k cudziemu
         dieťaťu. Čudné bolo, že i jej sestry, jedna vydatá v Slavkove, druhá v Spišskej Sobote,
         mali deti, ale tie jej ostali cudzie; i v škole mali okrem Adelky staršieho Bohumila, ale
         ani tie nemala rada; — ony sa jej neskoršie báli, lebo nemala rada Vranovcov a Vranovci ju.
         Bola to vyslovená a obapolná antipatia. Keď bol náš malý Ďoďo (sám sa tak nazval, hneď ako
         prvé slovo vedel povedať) väčší, nosila mu drobné promincle. V Podolínci ich kúpila za celý
         grajciar, že boli také drobné, tak dostala za malú škarniclu. To mala v zásobe vo vrecku a
         dávala mu ich po jednej. Nemuseli sme sa báť, že si nimi žalúdok pokazí, zásoba trvala
         dlho. Dávala mu pekné mená: meno Ľudovít sa jej nepáčilo. I pani Szalagyička nám vyčítala
         toto meno. Ona mala rada hrdé, panské mená, a tvrdila, že sú Ľudovítovci zväčša nešťastní
         ľudia. Ale i pri všetkých nepriaznivých zjavoch a domnienkach rástol náš synček a vyvinoval
         sa veľmi pekne. A ako rástol, tak sa stával i tomu dobrému ľudu milším a čoskoro bol
         miláčikom celej dediny. To je temer všade tak, že sú farské deti také milované, že nielen
         kým sú malé, ale i keď sú veľké, volajú ich po mene: náš Samko, náš Miloš alebo náš Ďurík.
   </p>
   <p>
    Medzi tými, ktorí najmä milovali nášho jedináčika, bol cirkevný zvonár. V Lomničke
         nebolo sympatickejšieho zjavu mendíčka, zvonár konal všetky povinnosti, aké konajú inde
         mendíci. Bol človek chudobný, biedy dosť. Žehral na nespravodlivosť ľudskú — a keby dnes
         žil, možno by bol boľševik. Ale nekradol, len veľmi tvrdo pracoval. A keď sedel v kuchyni a
         malý Ďoďo dostal sa k nemu, zvonár sa mu usmial, povaroval ho, šťastne sa usmieval a
         pomenoval dieťa „das hehre Jungerchen“.
    <sup>
     [
     <a class="footnote" href="#ftn.id2585771" name="id2585771">
      34
     </a>
     ]
    </sup>
   </p>
   <p>
    Ale ešte sotva mal dva mesiace, keď nás zastihla veľká a bolestná strata. Po dlhej a
         trápnej chorobe odobral sa od nás náš apík v Slatine. Na pohreb šiel len sám Janko. Okrem
         mňa boli všetky apíkove deti prítomné pri jeho rakve.
   </p>
   <p>
    V Podolínci sme mali hodne známych. Tak som sa oboznámila na trhu s pani Schücktanzovou.
         Jej manžel bol profesorom na piaristickom gymnáziu, jediný svetský profesor. Prednášal
         počty a geometriu a ešte iné predmety. Po maďarsky nevedel, lebo bol Nemec, ale z Čiech.
         Nenávidel Čechov a vôbec Slovanov, keď prišlo na to, že sa mohol o tom rozhovoriť, bol by
         nadával na Čechov a na všetko Slovanstvo. Ale sme sa nepustili s ním do reči. Bol tiež
         horkokrvný, ale mal jednu peknú vlastnosť: miloval kvety a prírodu. Ale zvieratká nie. Pre
         istého kocúra menom Šapšanko mal kdesi na Podkarpatskej Rusi nemilú príhodu so staršou
         slečnou a jej pánom otcom, pravoslávnym popom, keď tam čosi vymeriaval. (…)
   </p>
   <p>
    Ale zabúdam, čo je cieľom týchto riadkov — a zabočím na predmety, ktoré sa týkajú i
         mojej osoby, alebo aspoň zaujímajú môjho ducha. Boli to zvláštne, historicky a národopisné
         pozoruhodné veci, ktoré dráždili moju vedomosť. Naproti domu Schücktanzovmu stál veľmi
         starý dom s peknou fasádou, vysokým štítom a čudnými freskami. Bol už síce hodne ošarpaný,
         ale urobil na mňa dojem, akoby nebol len taký ako iné domy. Čosi romantické sa tu muselo
         odohrávať. Keď som bola u Schücktanzov a prizerala sa naň z obloka prednej izby, žiadala
         som si vedieť o ňom, kto tam býval a čo sa tam stalo? Nemožno, aby sa nič nestalo… Mal ten
         dom ako každý dom svoju históriu. V ten čas, keď v Ľubovni na zámku býval gróf Ľubomirski,
         dal tento veľmož vystaviť spomínaný dom pre svoju milenku, krásnu dcérku podolínskeho
         mešťana. Zámok a tento dom boli údajne spojené podzemnou chodbou.
   </p>
   <p>
    Nikdy už nebolo možno ísť po stopách tejto povesti a ešte iných, lebo vtedy vypĺňal celý
         môj čas, moje myslenie a cítenie môj malý syn. Veru na romány nebolo času, ani vôle, len
         zavše niečo prečítať.
   </p>
   <p>
    Iná povesť v Podolínci je podobná našej povesti o Matajovi alebo Erbenovej balade
         Záhořovo lože. Na návrší nad cestou, vedúcou od Podolínca do Gniazd a do Ľubovne, prestiera
         sa cmiter — naprostred neho kaplnka. Pod cintorínom pri samej hradskej ceste je druhá, ale
         menšia kaplnka nad prameňom tam vyvierajúcim. Tento prameň podľa povesti ľudu má liečivú
         silu, hojí očné choroby a okolitý ľud chodil si sem liečiť a umývať neduživé oči. Na vŕšku
         vedľa samého kostolíka stál ešte vtedy starý strom, jeho suché, holé konáre vypínali sa do
         výšky ako vystreté ramená. Podľa povesti tu býval kedysi dávno povestný zbojník Krudinov.
         Zbíjal a vraždil tadiaľ sa uberajúcich ľudí, až ho jeden mních zaklial, aby len vtedy
         dosiahol odpustenie hriechov, keď sa jeho suchá palica zazelená a ponesie ovocie. Krudinov
         zasadil svoju palicu a každý deň večer i ráno ju polieval vodou, ktorú doniesol v ústach
         kolenačky hore z rieky Popradu. A stal sa zázrak: palica pustila korene, zazelenala sa a
         strom — jabloň — doniesla ovocie. Vtedy Krudinov umrel a jeho duch ako biela holubica
         vzniesol sa do neba. Povesť hovorí ešte i to, že meč tohto zbojníka má byť uschovaný kdesi
         v komore mestského domu. Iste je i povesť poľského pôvodu: meno Krudinof.
   </p>
   <p>
    Na začiatku leta 1877 vypravil ma môj muž i s naším Ďoďom do Zvolena. Ťažko mu to padlo,
         bola to od neho nemalá obeť a ako písal, otupno mu bolo, keď sa vrátil domov z Popradu, že
         našiel izby prázdne, že ho nik nevítal. V liste, písanom mi do Zvolena píše tak dojemne o
         našom tichom šťastí. (…)
   </p>
   <p>
    Potom reflektuje i v tom liste na môj list, v ktorom som mu napísala, že moji príbuzní,
         ako aj mamička povedali, že je chlapček biedny. Janko píše, že je zdravý a že vôbec ešte
         nebol chorý, hoci už má desať mesiacov. A jednako vo Zvolene ochorel — a keď môj muž
         prišiel, už si ho temer nepoznal. Mali sme tam ešte i inú nepríjemnosť, ale odišli sme
         odtiaľ a šli na Uhorsko k Jankovej dobrej sestre a jej úprimnému mužovi Štefanovi
         Machníkovi. Tam sme sa veľmi dobre cítili a Milka hneď zavolala takú vedomkyňu, ktorá nášho
         malého pacienta poprezerala a vyriekla nad ním sentenciu, že „z očú kape“. Podrobila sa ho
         liečiť, ale sme museli odísť. Janko zas od Popradu musel ísť po nejakej povinnosti, ja som
         sa viezla s chorým miláčikom sama domov a tešila som sa, že sme konečne doma. Ďoďo onedlho
         vyzdravel a tak pribral na seba, že to bolo až prekvapujúce. Duševne sa náramne chytro
         vyvíjal a bol skutočne naším najvyšším šťastím.
   </p>
   <p>
    Ale v to leto sme museli ešte skúsiť ťažké dopustenie božie. Nás samých to nezasiahlo,
         ale našu úbohú obec a mnohé rodiny chudobných ľudí.
   </p>
   <p>
    Bola to z tých katastrofálnych búrok, spojených s prietržou oblakov v horách, ktoré i za
         dávnych časov túto obec stihli.
   </p>
   <p>
    Bolo to 17. augusta 1877; bol horúci deň. Popoludní toho dňa vybral sa môj muž v
         sprievode Vranovcov do blízkeho kúpeľa Vyšné Ružbachy (Rauschenbach); Ružbachy sú dve obce:
         nižná na hradskej od Podolínca ku Gniazdom, vyšná asi pol hodiny chôdze nad týmto v miernej
         kotline. Vyšné Ružbachy sú dávne a známe kúpele, kde sa vraj už aj ľubovnianski páni, medzi
         nimi gróf Ľubomirski, kúpavali. V ten čas, keď sa toto odohrávalo, boli kúpele zanedbané,
         okrem niekoľkých kabín s vaňami a s veľkým bazénom v slobodnom, kde sa chodili kúpať ľudia
         z celého okolia. Neďaleko bola široká kotlina ako bývalé jazero. Na dne tejto kotliny
         nerástla ani biedna trávička. Z rozpuklín v pôde vychádzali plyny, ktoré dusili každú
         vegetáciu.
   </p>
   <p>
    Súdi sa, že v tých vápencových skalách sú ohromné jaskyne. Tu sa naši výletníci kúpali,
         na úpeku vyhrievali, kým nad nami, ani nie tak ďaleko, skutočne zahrmelo. Okolo tretej
         popoludní zatiahlo sa nebo nad našou dedinkou. Od Ihly sa tiahli čierne mrákavy a
         zvestovali záhubu.
   </p>
   <p>
    Netrvalo dlho, ani sa búrka ešte nerozvinula, už zahučalo zlovestne v oblakoch — a i v
         koryte potoka. Nevídané množstvo vody z pretrhnutých mračien valilo sa úzkym riečišťom — a
         vo chvíli zaplavilo brehy. Všetko prišlo nenazdajky ako zlodej v noci — ba dobre, že to
         aspoň neprišlo v noci. Ohromné kalné vlny zhora dediny valili sa desným prúdom a trhali,
         brali so sebou všetko, čo im prišlo do cesty. Ľudí bolo doma málo. V škole boli dvaja
         starci: Vraného ded a babka z Čiech a dve malé deti. U nás na fare len ja, malý synček a
         slúžočka. Ale čosi-kamsi naplnila sa vyššia časť dediny, kde voda najviacej pustošila,
         bedákajúcim ľudom. I ja som vyšla ďalej nahor od školy a zdesila som sa hrozného divadla.
         Ešte vtedy bližšie brehu potoka stáli už spomínané sypárne a hľa: velikánska vlna prihnala
         sa na jednu, podmyla ju, zdvihla ako ľahké pierko a už ju niesla ďalej. Chvíľu bola budova
         ešte celá, v nasledujúcej minúte sa rozsypala ako kartový domček — a nasledujúce vlny
         niesli svoju korisť: skrine so zbožím, s plátnom, s hábami, celé pôlty slaniny plávali
         spolu v divom víre. Tak niesli dravé vlny jednu sypáreň za druhou, i obytné domky s náradím
         i kolískou. Na šťastie ľudia veľkí a malí sa ratovali. Ľud ustrnutý nad veľkým nešťastím,
         stál bezradne: ratovať sa nič nedalo. A predsa kurátor v podvedomí svojej povinnosti beží s
         motykou a volá: „Zu die Kirch’, zu die Kirch’“.
    <sup>
     [
     <a class="footnote" href="#ftn.id2578177" name="id2578177">
      35
     </a>
     ]
    </sup>
    Na šťastie kostol je postavený na skale — a i tak by mu ľudská ruka v tej
         chvíli nebola pomohla a motyka nemohla zahnať prúdy vody od ohrozeného predmetu. Farská a
         školská záhrada bola predelená len úzkym pásom trávnika. Do učiteľskej čiastky bili vody
         divo a urvali z nej azda i polovicu. Našu časť zaliali až po včelín, škola bola vystavená
         väčšiemu nebezpečenstvu, ale tak ďaleko už búrka nesiahala. Len ded a babka trasúc sa,
         pozerali s ustrnutím a mysleli, že je to už koniec sveta. Zavolala som ich k nám. Ja s
         dobrým úmyslom, ale so zlým výsledkom som prosila kurátora, aby nám zachránil včely. On
         večierkom — keď už i tak nebezpečenstvo nehrozilo, poprenášal ťažké úle do fary, do malej
         izbičky pri kuchyni. Že nezachodil s nimi veľmi nežne, to sa rozumie. Ukázalo sa to — ráno.
         V celej tejto pohrome v dedine temer ani nepršalo, ba večer víťazné slnce zapadalo tak
         krásne, ako čo by sa nič nebolo stalo. Večer prišiel, i noc prišla, tma zakryla dejisko
         hrôzy, utíchol nárek chudobného ľudu. Náš otecko nám neprišiel, ostala som so svojím
         synčekom sama a modlila som sa a tak som zaspala.
   </p>
   <p>
    Naši výletníci netušili, čo sa doma a v obci robí. Len keď zišli na cestu k Popradu,
         videli, že sa ešte valia kalné vlny z našej doliny do rieky. Do Podolínca zašli — a tam im
         známi rozprávali desné veci o povodni, ktorá zastihla, alebo už aj zmietla malú Lomničku.
         Ba boli i takí, čo videli, že pani „farárkine šifoniere“ plávajú dolu Popradom. No, keby to
         bola pravda, tak beda celej obci, lebo vtedy by dolu od fary nebolo chráneného miesta. —
         Naši už nemohli cestou — teraz naozaj necestou — prísť domov, ale len cez vŕšky, i to len
         obchádzkami a len po katolícku faru. Medzi farou a kostolom (rím.-kat.) ešte i teraz hučal
         preplnený potok, mostík čiže lavičku už skôr boli vlny odniesli. Ani pán kaplán nemohol ísť
         do chrámu. Naši nocovali na fare. Prv len z brehu na breh sa na nás dopytovali.
   </p>
   <p>
    Ráno voda opadla a len potom bolo vidieť, aké škody narobila. Osemnásť domov, rozumie sa
         drevených, a niekoľko iných stavaní padlo za obeť divej riave. Poškodení, najmä
         najbiednejší, hneď zarána kvíliac putovali riečišťom potoka k Popradu a zhľadúvali trosky
         svojho náradia i šatstvo, ktoré zanesené hlinou uniklo ďalšej púti nadol. Plátno, ovinuté
         okolo kríkov i niektoré iné kusy drevom a nánosom zachytené, vyťahovali a ratovali si
         úbohí, ožobráčení ľudia.
   </p>
   <p>
    Môj muž ďakoval Hospodinu, že sa nám nič nestalo, ale keď uspokojený išiel si pozrieť
         včielky, ustrnul a spraskol rukami. Chyžka bola tmavá od bzučiacich včiel, chúďatká, bili
         sa o sklo neveľkého obloka a po podlahe tiekol med. Iste lepšie by bolo bývalo ich tam
         nechať, ale či sme my mohli tušiť, že voda ďalej ako po kraje úľov nepôjde. Veď už bila o
         podstienku včelína.
   </p>
   <p>
    S veľkou prácou dostal si včelár svoje včielky do poriadku, poodnášal, obriadil, ale ho
         za to nemilosrdne poštípali. Na druhý deň bola nedeľa a on musel so zapuchnutou tvárou
         služby božie odbaviť.
   </p>
   <p>
    Pre veľkú časť našej obce ostal tento deň smutne pamätný. Stalo sa to kedysi dávno, ale
         odvtedy mala obec pokoj, len odkedy začali ľudia rúbať lesy, nemalo čo zachytiť množstvo
         vody, a tak chytro zbehnuvšie vlny ničili všetko, čo im prišlo do cesty. (…)
   </p>
   <p>
    Môj muž sa rád pridružil, keď išlo o nejakú zaujímavú, často nebezpečnú exkurziu. Jedna
         taká naozaj krkolomná vychádzka bola na Gerlachovský štít. Opísal ju Vraný v Pohľadoch,
         tuším roku 1877 alebo 78. Tento výlet zato bol nebezpečný, že ho uskutočnili bez vodcu.
         Druhý raz sa vybrali podolínski páni s učiteľom Cuchránom a inými k istej jaskyni. Jaskyňa
         je v okolí Vyšných Ružbách. Túto „dieru“ chceli naši páni preskúmať. Ale šli bez všetkých
         príprav, bez povrazov, bez svetla, s dvoma-troma sviecami. Do samej jaskyne vošli
         štvornožky, potom sa plazili po zemi. Aby si šaty čiastočne chránili, obliekli si ich
         naopak. Našli sa na väčšom priestore. Bolo by do tej diery, možno, že je nie hlboko a možno
         je tam druhá jaskyňa. Kto pôjde dnu? Ktožeby sa na to dal iný ako môj muž, keď treba
         poslúžiť vede a vynájsť niečo dosiaľ neznáme? Bez dlhého rozmýšľania zhodil kabát a pustil
         sa dnu. Diera bola dosť priestranná, dalo sa do nej spúšťať, keď sa rukami a lakťami
         zapieral do boku. Ale odrazu môj muž cítil, že sa mu nohy a kolená neopierajú o boky
         komína, ba akokoľvek hľadal nohami pevný bod, nenašiel nič: nohy viseli v priestore ktovie
         akého rozmeru a v tej chvíli si uvedomil, že ak sa ruky a lakte alebo kolená uvoľnia, padne
         do hĺbky. Vtedy začal volať, aby ho vytiahli, sám sa snažil driapať hore. Ale dosť skoro
         cítil, že nevládze; rukami sa nemal za čo zachytiť a nohy ešte vždy viseli a nemali sa kde
         oprieť. Len kedy-tedy sa rukami a lakťami posunul o niekoľko centimetrov do výšky. Jeho
         priatelia ležali okolo otvoru a s úžasom si uvedomili, v akom nebezpečí je ich priateľ.
         Domáhali sa mu podať ruky, ale ani jedna nedosiahla k nemu. Janko nevládal ďalej, musel
         oddychovať; v zúfalom napätí pošinul sa plecami hore o niekoľko centimetrov — konečne,
         konečne sa mu podarilo i kolenom zachytiť skalnatých bokov a po ťažkom zápase vyštverať sa
         do takej výšky, kde ho už priatelia mohli dosiahnuť — a zmoreného, strhaného vytiahli
         navrch. Niekoľko minút ostal ležať, ťažko vydychujúc… Čo si myslel, o čom uvažoval, keď
         prišiel k sebe? Nepochválil sa, dlho som nevedela, v akom bol nebezpečenstve.
   </p>
   <p>
    V jeseni roku 1878 sme boli na posviacke chrámu vo Filic-Gánovciach. Filic-Gánovce sú
         fília pri cirkvi švábovskej, kde bol farárom Jankov priateľ Meleky. (…)
   </p>
   <p>
    Môj muž šiel popoludní tuším do Mengušoviec, kde vtedy ešte žil náš priateľ, ale najmä
         priateľ Janka Čajaka a môjho brata Samka Medveckého, Tomáš Klimo; vtedy už nebol veselý,
         vtipný, ale zádumčivý. (…)
   </p>
   <p>
    Ja som sa z Popradu i s inými výletníkmi dostala do Štrby. Tam už boli i druhí naši
         spoločníci, Janko i peknoduchý Tomáš Klimo (strýc Bohuša Klimu). Veselo sme šli hore k
         Štrbskému plesu. Tam potom sme obdivovali krásu a velebu našich Tatier a Štrbského plesa.
         To bola moja prvá a posledná vychádzka do Tatier (ba ešte raz sme podnikli vychádzku s
         Kadlečíkovcami a s Czapkayom k Morskému oku). (…)
   </p>
   <p>
    Takáto vychádzka poskytne na dlhý čas duchu občerstvenie a látku na utvrdenie sa v
         dobrom. Nám bola i zato hodne drahá, lebo sme boli na slovenskej pôde, počuli slovenské
         slovo i pri stole — i v spoločnosti, ale najmä v chráme. Raz sme boli v Slovenskej Vsi u
         Dianiškov a tam prišli i niekoľkí učitelia zo slovenských podtatranských dedín, najmä z
         Krigu, tuším Klinga — spievali slovenské piesne! Ako to dobre padlo, ako občerstvujúci
         vánok „oviali“ tie piesne naše, nie div, že i pri našom šťastí a spokojnosti v Lomničke,
         zatúžili sme po svojeti, po ľude, hoci i špatnokrásnom — ktorý spieva naše utešené piesne —
         a žije slovenským životom.
   </p>
   <p>
    Keď prišli naši Kadlečíkovci k nám, tak zasa ožili naše túžby, a spolu sme sa tešili pri
         rozličných trampotách v nádeji na lepšie časy. Náš priateľ Kadlečík prišiel roku 1875 do
         Plavnice na Jankovo miesto a veru si mohla Plavnica blahoželať k takému kňazovi. Dzurányi o
         ňom píše: „J. K., ktorý húževnatou prácou svojou dosiahol, že sa cirkev roku 1878
         osamostatnila.“ Bol horlivý vo viere, ale taký stály bol i vo svojom presvedčení ako
         Slovák. Okrem toho bol priamy a úprimný. V ňom nebolo ani toľko diplomatickej opatrnosti
         ako u Janka. Keby mu niekto bol dal onú radu maďarských pánov bratov: okosan és ravaszan
    <sup>
     [
     <a class="footnote" href="#ftn.id2578468" name="id2578468">
      36
     </a>
     ]
    </sup>
    — bol by ju tak — a rozhodne odmietol ako i môj muž. Ani jeden, ani druhý —
         nemali „hadiu úlisnosť“. Kadlečík skoro prišiel do konfliktu s veľkými pánmi. Szalagyimu
         rovno povedal: „Sie sind ein Slavenfresser!“
    <sup>
     [
     <a class="footnote" href="#ftn.id2578487" name="id2578487">
      37
     </a>
     ]
    </sup>
    O Szalagyim píše v liste Jankovi, že keď sa mu budú rojiť včely, aby si dal na
         tvár náličnicu, „ale hu nezabudni, lebo máš takého seniora, ktorý hu od malička nosí!“
         Nemali sa radi tí dvaja, to je isté. O iných, ale už v Šariši, píše: „naši seniorovia a i
         naši farári veľmi mnohí sú veru ,Gewissenlose a charakterlose Kerle!‘“
    <sup>
     [
     <a class="footnote" href="#ftn.id2578509" name="id2578509">
      38
     </a>
     ]
    </sup>
   </p>
   <p>
    Píše i viac o šarišských a spišských pomeroch v tom liste, ale dosť toľko, koľko je
         uvedené. Nakoniec píše:
   </p>
   <p>
    „Priatelia drahí! Ešte raz o biede! Práve teraz je tu u mňa hromada vdov a sirôt,
         nemajúcich chleba vozdajšieho a prosia, abych voľačo robil. Už som raz vyprostriedkoval
         kukuricu od stolice, teraz zas hneď píšem; som teda všetko, aj magazinárom — a čo mám za
         to? I tí, ktorým dávam, mamľasi — a len to ma teší, že však skoro celý Šariš je taký.
   </p>
   <p>
    My pracujeme, ustávame sa: za to znášame protivenstvá a prenasledujú nás; dobre teda
         Bachát hovorí: ,Nezkvitne ti slávy kvieťa, jestli slovenské si dieťa!‘ Ja však na to: kvet
         i v tŕní kvitne (či my nekvitneme?) —“
   </p>
   <p>
    Kadlečík sa oženil roku 1876; jeho manželka bola statkárova dcéra a sestra Czapkayho,
         Ema. Kadlečík ju vrele miloval a bol veľmi šťastný. Môj muž ich sobášil v Sabinove — a
         zachovala sa i sobášna reč, ktorú pri tejto príležitosti povedal. My sme boli v úprimnom
         priateľstve a keď sa im už v Nemcovciach narodila dcéra Emuška, povolali ma za kmotru.
         Bardejovský farár Kello bol kmotor. Ale sme sa už potom nevideli, len raz prišiel k nám
         ešte kmotor Kadlečík na Pílu. Pre rozličné prenasledovania odišiel na Moravu, do Vsetína,
         kde i umrel ešte mladý. (…)
   </p>
   <p>
    Ešte kým boli Kadlečíkovci v Plavnici, bolo to roku 1878 pred samými Vianocami, boli sme
         ich navštíviť. Sane sme už mali, záprah sme dostali, a tak sme sa vybrali včasráno do
         Plavnice. Pripojil sa k nám i Vraný. — Zima bola hodná, ale taká, ako sa hovorí, poctivá.
         Preto sme pravdepodobne prešli cez zamrznutý Poprad, lebo na Podolínec je veľká obchádzka.
         Ľad na Poprade vydržal, aspoň sme sa nekúpali. Naši priatelia nás srdečne vítali a po
         priateľskom obede sme sa vybrali do blízkej dedinky Ujak (a či Ujagh?), kde bol
         pravoslávnym popom Andrejkovič. Ten, ktorý mal tie krásne dcéry. Andrejkovičovci boli už
         vyrozumení o našom príchode, preto poslali po nás svoje bujné kone a korbu. Veselí, akí sme
         boli, posadali sme do sánok — s bundami, i bez nich — a hajde, už leteli naše ujacké kone s
         nami napred. My ženy, Ema a ja, sedeli sme vzadu a ku kočišovi sadol si i pán plebán
         Miklóši a zazeral na nás, ako sme sa slovensky zhovárali a smiali. Za nami leteli druhé
         sane, ale náš Lomničan nehnal kone tým tempom, ani sane veľmi neleteli — a tak sme dorazili
         v dobrej nálade do Ujaghu. Andrejkovičovci boli milí, srdeční — a pri pokročilom veku i
         pekní ľudia. On mal dlhú bradu, ako mávajú ruskí popi a dobrosrdečný výraz v peknej tvári —
         ona bola ešte i teraz pekná pani. Hodiny tam strávené leteli ako minúty. O chvíľu bolo nám
         treba zasa sadať do sánok — a viezť sa naspäť. Veď bol najkratší deň v roku a keď sme sa
         hýbali, tichá, bezmesačná noc zastrela už dedinu i zasnežené polia.
   </p>
   <p>
    I idúc naspäť nám dali svoj záprah. Viezli sme sa zasa takým istým poriadkom — a ujacký
         kočiš, znalec cesty, hnal vopred. Išli sme ako vo vetre, radosť bola viezť sa tichou
         velebnou nocou. Ani sme nevedeli, ako sme prišli k potoku, ktorý tečie už blízko Plavnice.
         Nad potokom bol i mostík, ale teraz cesta viedla krížom cez zamrznutý jarok. Dolu nízkym
         brehom zbehol náš Miška akoby nič na ľad a vtom: prask! prask! Napravo sa ľad prelomil,
         vystrekla voda, navážili sme sa nabok, na ktorom sedela moja budúca pani kmotra, objemom i
         postavou vynikajúca nad moju osobu, a preto hneď bola vo vode a ja s ňou. Pri tom sme sa
         akosi ešte vždy smiali a ako sme sa chceli dvíhať, vždy sme zapadali hlbšie do vody. Voda
         veselo čľapotala pri našich márnych pohyboch; čím sme sa viac mechrili, tým viac ustupoval
         ľad a vystupovala voda. Kone zastali, lebo ich kočiš držal, ináč by boli leteli ako víchor.
         A náš gavalier, pán plebán Miklóši, ako videl blížiace sa nebezpečenstvo, vyskočil na sucho
         a z brehu sa díval na nás. Dobre, že ešte náš Lomničan zadržal kone na brehu a zastavil —
         vtedy naši páni manželia videli, čo sa stalo — skočili a išli ratovať svoje polovičky. Ja
         som už stála vo vode — a len Emu bolo treba ťahať, lebo bola zamotaná do pokrovcov. Tak ju
         môj muž vyniesol na breh.
   </p>
   <p>
    Ako sme vystúpili, už voda na nás mrzla. Kadlečík tŕpol, či sa jeho milej žene nič
         nestalo. Hneď nás posadili do suchých sánok, poukrývali a teraz náš Lomničan spokojne kýval
         hlavou a myslel si: pomaly ďalej zájdeš! Miklóši musel ísť peši, ale večer na čaj prišiel.
   </p>
   <p>
    Na fare sme sa preobliekali — a na šťastie nám nebolo nič. Kadlečík ustavične chodil za
         mnou a šeptal: „Sestra, nože sa spýtaj, či si neublížila? Tebe povie, mne nechce povedať.“
         A tento naoko drsný človek bol teraz taký tichý, nežný a starostlivý. Jeho srdce bolo rýdze
         ako zlato. Bol dobrý muž a dobrý otec.
   </p>
   <p>
    S Kadlečíkovcami sme sa ráno rozlúčili — a viac nevideli, aspoň my dve, čo sme sa tak
         rady mali. Oni odišli do Nemcoviec, odtiaľ na Moravu, na západ, a my neskoršie na juh… Len
         po dlhých rokoch sme sa zišli, keď už naši mužovia odišli, odkiaľ niet návratu. — Tak sa
         ľudia stretávajú v živote, vstupujú do priateľských zväzkov a po krátkom čase zasa sa
         rozchádzajú. A diaľka sa položí medzi nich, ale hrejúci oheň priateľskej lásky ani diaľkou,
         ak je láska silná — a nenadarmo hovorí francúzske porekadlo, že sa človek často vracia k
         svojim prvým náklonnostiam.
   </p>
   <p>
    *
   </p>
   <p>
    <span class="bold">
     <strong>
      <span class="emphasis">
       <em>
        Pokusy presídliť sa do slovenskej cirkvi — Nové udalosti v cirkvi — Smrť
               jedináčika — Cirkevná vrchnosť proti Danielovi Laučekovi — Czékuš odstráni Laučeka z
               píľanskej fary — Píla si volí za farára Jána Vansu
       </em>
      </span>
     </strong>
    </span>
   </p>
   <p>
   </p>
   <p>
    Teraz už nielen Jankovi príbuzní, ale i z mojej strany si žiadali, aby sme sa dostali
         bližšie a v každom prípade do slovenskej cirkvi. Koncom roku 1877 sa uprázdnila fara na
         Pondelku v malohontskom senioráte. Na Czénerovo odporúčanie (môjho švagra), pričinením
         Machníkovcov, dostal sa Janko do kandidácie. Prvý kandidát bol Bodický — a bol ešte jeden,
         istý Löffler, ktorého chceli mať „páni“. Z toho sa dá uzatvárať, akého bol ducha.
         Podporoval ho najmä selčiansky nadlesný. Tuho kortešoval za svojho chránenca a sľuboval
         hory-doly — veď sa vie, čo môže nadlesný dať a čo odoprieť tam, kde ľud nemá nadostač pôdy,
         pasienkov a dreva.
   </p>
   <p>
    Môj muž sám nemal veľké nádeje, lebo sa mu dostalo do uší, že čerenčiansky pán farár
         Andrej Krno je proti nemu. Ale nebol, ako sa môj muž neskoršie dozvedel. Krno si len
         žiadal, aby na Pondelku zvolený bol Slovák — to si žiadal i druhý šikovný činiteľ,
         hrachovský pán farár Pavel Markovič. V ten čas títo páni bratia trochu rivalizovali, ale v
         tomto bode boli svorní. O pondelskej voľbe píše sám Michal Bodický
    <span class="emphasis">
     <em>
      (Rozpomienky a
            pamäti)
     </em>
    </span>
    .
   </p>
   <p>
    Výsledok voľby prekvapil síce všetkých zúčastnených, ale naši sa skoro uspokojili, lebo
         Pondelčania lepšie voliť nemohli. (…)
   </p>
   <p>
    Tieto a ešte i nasledujúce volebné veci, neistota, nepokoj a omrzelosť z podobného
         fiaska rušili a kalili náš tichý domáci život. Pri tom všetkom Janko pracoval svedomite,
         temer horúčkovitým chvatom, aby svoje povinnosti nezanedbal. Nežiadal si pohodlie pre seba,
         ale hnaný svojou túžbou a nekonečnou láskou k rodičom, teraz už len k opustenému otcovi,
         (ktorý veru nijak nebol zabezpečený), žiadal si mať možnosť vziať otca k sebe a starať sa o
         neho až do smrti. Preto sa tak namáhal dostať sa do lepšej fary. (…)
   </p>
   <p>
    Ale pritom všetkom Janko býval nervózny, chorľavý a slabý. Trpel na nespavovsť a dosť
         často na podráždenosť čuvov. My dvaja, náš malý a ja, bývali sme často sami cez dlhé zimné
         večery. Vtedy žil v Lomničke mladý teológ Michal Adam. Bol synom chudobnej matere, vdovy.
         Učil sa veľmi dobre a sám svojou pilnosťou dosiahol, že bol už druhoročným teológom v
         Prešove. Ale bol chorý, tuberkulóza ho zachvátila. Býval často doma, potom navždy.
         Chodieval k nám, my sme ho radi mali, najmä náš Ďoďo, ktorý v tom bol zvláštny, že svoje
         sympatie a antipatie otvorene ukázal. Koho nemal rád, odvrátil sa od neho. Miška Adama rád
         videl, lebo sa s ním zabával a „execíroval“. Ktovie, či nášmu drahému to nebolo na škodu.
         Keď Miško otvoril dvere, volal Ďoďo: „Báci, wann welden wir exelcilen?“
    <sup>
     [
     <a class="footnote" href="#ftn.id2587426" name="id2587426">
      39
     </a>
     ]
    </sup>
    Často ho ten mladý kandidát — smrti — vystríhal a povedal: „Keď ja budem
         farárom, ty budeš u mňa kaplánom, vezmem ťa k sebe…“
   </p>
   <p>
    Miško umrel… a onedlho vzal si i malého druha k sebe. (…)
   </p>
   <p>
    V tú zimu prišla nás navštíviť i naša mamička. Ako sme sa jej tešili — i Janko aký jej
         bol vďačný! Iste sa cítila u druhých detí lepšie — no veľmi, veľmi ľúto mi bolo, keď prišla
         uzimená po dlhej ceste z Popradu až do Lomničky — najmenej šesť hodín na vozíku, povedala,
         akú nám obeť doniesla! Ja som si vždy, už ako dieťa myslela, že mňa nikto nemá rád, veď som
         to i cítila — a neskoršie zo starej matkinho listu sa dozvedela, že som ani na svete
         nebola, už ma boli oplakali, slovom celú: „Marka, netreba si.“ A v tom dlhom živote, v
         najťažších chvíľach — bola a ostala som sama.
   </p>
   <p>
    Vzrušujúca udalosť v tichom toku života našej od sveta odľahlej dedinky bola tragická
         smrť mladého chlapca. Neďaleko od fary na druhom boku ulice za sypárňou (Schutthaus) býval
         nezámožný gazda, volal sa tuším Stetz. Tento človek pil, ženu týral a so svojím jediným
         synom, šestnásťročným Jankom (Hans) zle zaobchodil. Istého rána poslala mať syna, aby šiel
         nachovať kone, sama bola zapriahnutá v domácej práci. Chlapec odišiel mlčky s ovesenou
         hlavou. Matka ho čaká, dlhšiu chvíľu čaká, chlapec nejde. Konečne ide za ním, volá — ale sa
         neohlási. Vyzerá ho — a hľa, na svoj nesmierny žiaľ vidí ho obeseného… Zalomila rukami,
         bedáka, volá pomoc najprv pri vlastnej materi, potom zvoláva susedov, aby pomohli, chlapi
         ho azda ešte môžu ratovať. Bolo to na takom mieste, kam ona nemohla. Susedia sa zbehúvajú,
         stoja, hovoria, súdia, ale nikto sa neberie, aby nešťastníka šiel ratovať.
   </p>
   <p>
    A tu prichodí farár a učiteľ; obaja počuli o strašnej udalosti a poznajú poverčivosť
         ľudu; chceli jej čeliť a chlapcovi pomôcť. Ako ľudia zbadali, že farár chce ísť na miesto
         nešťastia, chytajú ho za kabát a volajú: „Prepánaboha, vari by vaša milosť chcela ísť tam?
         Veď je to miesto nečestné, nečisté!“ Ale oni idú a s nimi niektorí mladší, rozumnejší a
         snímajú mladíkovo bezduché telo a oddávajú ho matke, ktorá ho s nadľudskou silou nesie do
         izby. Čo pocítila úbohá žena, matka, oj, to ťažko za ňou precítiť, ťažko vypovedať…
   </p>
   <p>
    Akoby ani porozumenia nebolo: zástup len stojí — a zamieňa svoje náhľady, mnohí hľadia
         na túto tragédiu s istou sústrasťou, ale najviac ich je tu zo zvedavosti. Veď takýto prípad
         sa nestal v tejto cirkvi azda nikdy alebo dávno, dávno; ani starý Rond Girguš nepamätá sa
         na niečo podobné. Ale čo dohnalo mládenčeka na taký strašný skutok? Hriech? Možno, aby bol
         hriech niekedy ospravedlnený? Aby nebol vždy hriechom?
   </p>
   <p>
    Chlapec bol neduživý, možno dedične zaťažený, otec pijan ho bijával, nepoznal radosti,
         aké poznali jeho vrstovníci. Ktovie, čí hlas mu šeptal, aby urobil koniec svojmu
         bezstarostnému životu? Koho bude boh trestať za neho?
   </p>
   <p>
    Podobné myšlienky povstávajú pri neobyčajných udalostiach — a ja som si tento žalostný
         príbeh zapísala spolu i s mnohými reflexiami, ktoré však nechcem na tomto mieste podávať.
   </p>
   <p>
    Cirkevníci s kurátorom na čele sa vzpierali, aby bol mladý samovrah cirkevne pochovaný.
         Uradili sa, že ho dajú Cigánmi vyviezť za chotár a tam bez spevu a modlitby, že ho títo
         páriovia spoločnosti zahrabú, aby jeho hrob bol zabudnutý, neposvätený, žeby miesto hlasu
         zvona zavznela len kvíľba vetra a miesto cirkevnej piesne len zašvitorenie spevavého
         vtáctva. Môj muž, hoci v hĺbke svojej dobrej duše zhrozený nad činom nedospelého mladíka,
         sa zľutoval a spolu s pánom učiteľom vykonali, že mladý samovrah bol síce bez okázalosti,
         ticho, ale predsa cirkevne a na cintoríne pochovaný. Našli sa zlovestní ľudia, ktorí
         prorokovali, že keď sa samovrah pochová cirkevne, príde na obec trest boží, že sa celá
         dedina zrúti v hŕbku piesku alebo popola.
   </p>
   <p>
    Zaznel žalostný hlas zvona, ozvali sa tiché, trúchlivé tóny pohrebnej piesne a pri
         skrúšenej modlitbe útlocitného farára uložili nešťastného chlapca do hrobu.
   </p>
   <p>
    To bol prvý prípad takéhoto nešťastia v našej dedinke a Ján Vansa prvý raz mal
         príležitosť vysloviť sa samostatne o podobnom nešťastí. Samovraždu rozhodne zatracoval,
         najmä neskoršie na Píle to prízvukoval a energicky odsudzoval. Ale vo svojej precitlivenej
         duši pocítil nekonečnú sústrasť s takým nešťastníkom. A neskoršie musel mnoho rozmýšľať o
         tomto probléme, najmä keď jeho bývalý principál Nosák, ktorý prešiel zo Sabinova do Čiernej
         Lehoty, pre veľké utrpenie a rozhorčenie si siahol na život.
   </p>
   <p>
    Zvláštnou náhodou, a či ako by to bolo pomenovať, bol druhý podobný prípad v Lomničke.
         Mladý ešte, pekný a statný gazda, istý Pančerevič, vo svojej bujnosti sa dopustil akéhosi
         priestupku, pravdepodobne to bola pračka alebo bitka — a pre tento prečin sa dostal do
         temnice. Temnica bola jednoduchá, okrem toho ešte prázdna pivnica v krčme.
   </p>
   <p>
    Horkokrvný Pančerevič niesol túto potupu veľmi ťažko. Bol urazený. Neviem, ako sa tento
         statný junák mohol narodiť a vyrásť medzi týmito tichými, striezlivými ľuďmi, ktorí si
         nevedeli ani zavýsknuť, ani zaskočiť, ani sa poihrať. Jeho zjav bol celkom odlišný od
         pobelavých Lomničanov. Sama postava pružná, mocná, potom jeho pravidelná tvár, čierne oči a
         čierne vlasy dodávali mu ráz odvážneho a neobyčajného človeka, Juhoslovana!
   </p>
   <p>
    A toho zavrú do obyčajnej pivnice!
   </p>
   <p>
    Zúril-búril tam a konečne — obyčajným nožíkom — podrezal si hrdlo.
   </p>
   <p>
    Našli ho v krvi, bol bez vedomia, ale privolaný lekár — dr. Herz — ho obviazal, liečil a
         vyliečil.
   </p>
   <p>
    V ten čas sa začala u nás vysťahovalecká zimnica. Už predtým odišli zo štyria-piati do
         Ameriky. Pančerevič, keď vyzdravel, pobral sa tiež do zasľúbenej zeme. A s ním i otec
         mladého Janka-samovraha Stetz. A zvláštne šťastie ich čakalo v ďalekom svete. Pančerevič
         dostal sa do domu istého milionára, ktorý mu dal záhradnícku prácu, onedlho mu zveril celú
         svoju záhradu, park a sady — a Pančerevič sa osvedčil, ostal boháčom a cteným človekom.
         Podobne sa dostal i Stetz do služby istého veľkého pána, kde sa napravil — osadil sa ako
         farmár a zavolal k sebe i ženu.
   </p>
   <p>
    O krátky čas sa vysťahovalo do Ameriky mnoho ľudí, všetko najlepšie sily a tam si všetci
         zarobili pekný majetoček a domov posielali peniaze, ale mnohí sa osadili navždy v Amerike a
         ich potomci už hádam ani nevedia, že pochodia zo Spiša.
   </p>
   <p>
    Janko kde len mohol a ako mohol, podporoval slovenskú vec a kde sa na Spiši stýkal so
         slovenským ľudom odporúčal slovenské časopisy, najmä Hlásnika a Obzor. Na to sa vzťahuje
         list redaktora Daniela Licharda, ktorý J. Vansovi píše: „V Skalici 29. septembra 1879.
         Dvojctihodný Pane! Z 27. čísla Obzoru (od 25. mája 1879) známo Vám je, akú odpoveď mi dal
         Tisza na moju prosbu.
   </p>
   <p>
    Som teda
    <span class="emphasis">
     <em>
      mravne
     </em>
    </span>
    prinútený, abych lhárom nezostal pred teraz
         všemohúcimi vladármi našimi, prosbu moju ospravedlniť a doniesť príklady potlačovania
         Obzoru.
   </p>
   <p>
    Presvedčený som úplne, že Vaša Dv. hodnosť
    <span class="emphasis">
     <em>
      vydá svedectvo pravde
     </em>
    </span>
    .
         Lanského roku bol som Vás vyhľadal, abyste ráčili obce Jurské a Hodermark, ktoré boli
         láskavým pričinením vaším Obzor predtým držali, zase nakloniť k jeho
    <span class="emphasis">
     <em>
      držaniu
     </em>
    </span>
    . Na to ale ráčili ste mi odpovedať, že to už nejde, lebo že
         tie obce majú
    <span class="emphasis">
     <em>
      zakázané Obzor držať
     </em>
    </span>
    . Prosím tedy vašu Dohodnosť úctive
         a čo najsúrnejšie, keby ste sa dozvedieť ráčili u tých obcí:
    <span class="emphasis">
     <em>
      kto
     </em>
    </span>
    im
         zakázal Obzor držať (meno a stav osoby), abych i to za príklad potlačovania doniesť mohol.
         Samosebou sa rozumie, že v svojej novej prosbe ani slovíčka o tom nebude, od koho tú správu
         mám? Len samé holé
    <span class="emphasis">
     <em>
      faktum
     </em>
    </span>
    , aby sa Tisza presvedčil o pravde slov
         mojich. S týmto dnešným listom dávam pre vašu Dohodnosť na poštu môj kalendár na rok 1880,
         v ktorom je na strane 58. a 59. opísaný tento pád, v ostatnom čísle Obzoru spomínaný, ako
         zakročil Tisza proti svevoli slúžnovskej, zákon národnostný urážajúcej v Turč. Sv.
         Martine…“
   </p>
   <p>
    23. novembra 1879 umrel turíčsky farár Martin Šebök. Bol presvedčený Slovák, ale človek
         veľmi nešťastný. Toto nešťastie bolo v ňom, lebo bol náruživý ba i rabiátny a ani s
         cirkevníkmi nevedel zaobchodiť. (…)
   </p>
   <p>
    Imrich Vansa, keď oznámil bratovi Jankovi zvesť o Šebökovej smrti, píše: „Chudákovi
         nikto nechcel veriť, že by bol chorý, ani len jeho dobrý priateľ Samo Bodický a Hrk; oba
         hovorili: „simuluje, pretvára sa“. Len keď smrť skutočne prikvačila a vychvátila ho
         zunovaného z radu živých a z kruhu rodinného, vtedy už uverili, že veru musel byť chorý — a
         to
    <span class="emphasis">
     <em>
      veľmi
     </em>
    </span>
    chorý!“
   </p>
   <p>
    Rozumie sa, zasa nastali kombinácie — a že Jankova rodina silou-mocou chcela ho mať v
         Turíčkach. Ale nestalo sa to a dobre tak bolo.
   </p>
   <p>
    Nám vlastne v Lomničke bolo dobre, boli sme spokojní pri našej veľkej chudobe, ale naši
         bližší i ďalší priatelia chceli nám pomôcť a vytiahnuť nás medzi našich. Janko si neprestal
         žiadať, aby mohol účinkovať medzi svojím slovenským ľudom.
   </p>
   <p>
    Temer v ten istý čas písal Tomáš Klimo, náš dobrý priateľ a ďaleký príbuzný, učiteľ v
         Mengušovciach. Píše: „Náš bývalý zásluh plný farár a kňaz Andrej Dianiška v pominulý utorok
         ťažko žalostiaci — a my všetci s ním — na lučivnianskej stanici rozlúčil sa s nami. Odišiel
         do Záhrebu.
   </p>
   <p>
    Hneď potom sa oznámilo skrze pána inšpektora Dávida Husa v pominulú stredu vydržiavané
         presbyteriálne zasadnutie, ku ktorému sme i my učitelia boli povolaní. Výsledok tohto
         cirkevného zhromaždenia je tento: Dianiška (Albert), Fábry (slatinský) a Meleky na próbu
         neprídu, poneváč ich cirkevníci poznajú, Bartal ale (seniorov zať) a vy Dohodný pane, na
         próbu povolaný budete, a to od budúcej nedele na týždeň; teraz v nedeľu, v 19-tu nedeľu po
         Tr. Sv. príde Bartal. Ja myslím, že je lepšie, keď prídete pozdejšie. Posiaľ máte výhľady
         prajné. Do kandidácii vás postavili moji cirkevníci, lebo ja sa osobne musím v mnohom
         ohľade opatrne držať, avšak dnes už dobre veci stoja, bo vás už i po iných obciach huste
         poznajú. Zdar boh! atď.“
   </p>
   <p>
    O tejto voľbe písať nejdem. Vyvolený bol Bartal, na ten čas farár v Slovenskej Vsi a
         seniorov zať. Senior použil všetko možné, aby voľba bola taká, ako si sám žiadal. Ba použil
         aj osočovanie, keďže Jána Vansu vyhlásil za nebezpečného pansláva (muszkavezetö).
    <sup>
     [
     <a class="footnote" href="#ftn.id2587904" name="id2587904">
      40
     </a>
     ]
    </sup>
   </p>
   <p>
    Po skončení celej tejto nepeknej histórie, kde hrali svoj zástoj aj iné nekalé záujmy, a
         to zo strany „priateľskej“, Janko interpeloval seniora vo veci týkajúcej sa politického
         presvedčenia. Senior Szalagyi sa veľmi vyhováral, ba cítil sa byť urazený, a vo svojom
         liste opätuje inkrimované výrazy, keď píše, že pred cirkevníkmi sa nedopustil nijakej
         nesprávnosti a že slová „muszkavezetö“ a iné nepoužíval. Ostatne, — tak sa vyslovil, —
         pokladá to za nehodné svojej vážnosti, aby sa ospravedlňoval, naopak, on bude pána farára
         ťahať na zodpovednosť.
   </p>
   <p>
    Dobšinský v jednom zo svojich listov hovorí o kňazských voľbách: „Už to ani inakšie
         nejde v tejto ére, kde voľby znamenajú samú zháňačku a preháňačku a kde sa každý domnieva
         mať najväčšie právo a kde svet už ani to nechce dopustiť, aby Slovák sa dostal do
         slovenskej fary. Však je ten svet zmotaný.“ (…)
   </p>
   <p>
    Píľanský otec už dlhší čas nedal nič znať o sebe. Janko síce poznal povahu starého pána,
         že nerád píše listy, ale predsa bol znepokojený. A ukázalo sa, že mal príčinu obávať sa.
         Keď konečne prišiel list od otca, oznamoval, že otec bol dlhšie chorý. Ešte v októbri
         (písal v januári) spadol na klát, na ktorom štiepal drevo v pitvore, a veľmi sa poudieral.
         Najmä pravý bok si urazil. Hneď ho začalo tuho pichať a dych mu zastával. To bolo v sobotu
         — a v nedeľu musel odbaviť služby božie i pri organe i na kancli, a tak sa ešte viac
         namáhal: — večer obľahol. Ležal niekoľko týždňov — a musel poslať po lekára. Iste také
         padnutie je pri starcoch nebezpečné, lebo obyčajne pripoja sa iné komplikácie i zapálenie
         pľúc a vtedy nastúpi koniec. Otec píše: „Namiesto mňa povolal pánboh k sebe pána farára,
         starého Laučeka, v stredu v noci o pol druhej; a v sobotu, teraz sme ho pochovali. Tisovský
         Hanes kázal a Duda hnúšťanský parentoval spred oltára. On (Lauček) mal akúsi vodnatieľku,
         ale doktori jeho nepoznajúc nemoc, ho ináče liečili, ako bolo treba. Ďalšie pokroky, ako sa
         budú diať, to sa ešte nezná, hoci inšpektor Fr. Malatínsky i Daxnerovci chcú i oproti vôli
         superintendentovej Danka na Píle udržať. Malatínsky Píľanom naučenie dával, že budú mať
         mnohé a ťažké obtížnosti a nepríjemnosti — a že ich budú aj desať ráz citovať, ale že by
         len jednomyseľní boli a že by sa Laučeka Daňa držali. Podaktorí cirkevníci nesúhlasia s
         tým, a richtár spomnel Malatínskemu, že by bolo dať na kandidáciu na prvé miesto Daňa
         Laučeka na druhé miesto Teba (t. j. J. Vansu) — a tretieho ešte ani sami nevedia koho. A
         tak že sa z tých troch budú voliť, ktorí budú musieť prísť i na próbu. Budeme vidieť, ako
         sa budú Píľania držať a ako sa budú s p. superintendentom dišputovať, ako i v senioráte čo
         sa bude diať? Čo povie na to seniorálny inšpektor Szontagh, ktorý je spolu i vicišpán
         Gemerskej stolice. — Toto keď vám zdeľujem, božiemu rízení a opatrování vás odporúčajúc,
         zdravie, šťastie, trpezlivosť, požehnanie vám žiada, v duchu srdečne objíma… atď. Vansa
         Juraj.“
   </p>
   <p>
    V tejto veci Janko ako úprimný priateľ Danka Laučeka s vrelou účasťou sledoval postup v
         hodnosti svojho druha mladosti. Ešte roku 1874, keď sa v Národných novinách dočítal, že bol
         Daniel Lauček v preddunajskom dištrikte vysvätený, tešil sa tomu. Nazdával sa, že Geduly
         prostredníctvom Hurbana vysvätil Danka. Píše roku 1874 — „a teším sa tomu. Vyslovte mu
         (Laučekovi) môj srdečný priateľský pozdrav a blahoželanie. Ostrý to tromf bude i pre
         Czékuša. Či ostane teraz doma pri apuškovi ako kaplán riadne zvolený? Ja by som mu — a
         každý šľachetné zmýšľajúci človek — od srdca prial, aby už raz „post tot discrimina verum“
    <sup>
     [
     <a class="footnote" href="#ftn.id2588055" name="id2588055">
      41
     </a>
     ]
    </sup>
    k pokoju prišiel. Prajem mu píľanskú cirkev svojím časom. Ak by to nešlo a on
         snáď časom inde sa dostal a osídlil, je prirodzené, že by som si nič tak vrúcne nežiadal,
         ako Vám nablízku sa dostať a v starobe vašej Vám na pomoci byť. Ak je božia vôľa…
   </p>
   <p>
    I inde, keď sa štácie otvoria, hľaďte, drahý otče, tu i tam zaklepať, hlavne ale mňa
         zaraz upovedomiť, aby som potrebné poriadky porobiť mohol. Nemôžem sa žalovať, že by mi tu
         zle bolo, ale „svoji ke svému!“ Ja si v tichosti a pokojne nažívam — v materiálnom ohľade,
         pravda, mi mnoho chýba. Je to ťažko pri skromnom plate v terajších časoch si niečo
         zgazdovať.“
   </p>
   <p>
    O najsmutnejšom, čo sme prežili cez zimu z roku 1880 do roku 1881, nejdem mnoho písať.
         Je to kapitola taká trúchlivá, že zabolí duša už i pri jej spomienke. Ale nielen to mi
         nedovoľuje o tom písať, ale i to, že tieto riadky posvätené sú pamiatke môjho muža — a to,
         čo by som písala o chorobe a smrti nášho jedináčika, viac by sa týkalo mňa. A to všetko, čo
         som v tú zimu zažila, má byť s ním pochované. Zdalo by sa, že o dieťati nieto čo písať, — v
         skutočnosti to nie je tak — matka, ktorá všetko ,rozjíma v srdci svojom‘, vždy má mnoho, čo
         by chcela povedať, postačilo by i na celú knihu, ba zaplnilo by i viac, ako sme poznali pri
         úchvatných zápiskoch matky, pri knihe pani Šoltésovej
    <span class="emphasis">
     <em>
      Moje deti
     </em>
    </span>
    . Môj
         muž nie menej cítil ako ja, nie menej miloval svojho syna ako ja, ale to neukázal, len z
         listu písaného otcovi viem, ako mu bolo ťažko dívať sa na chradnúce tielko milovaného
         dieťaťa. Ale uzavrel svoj žiaľ v sebe a nedal sa mu podmaniť. Možno, ba pravdepodobne niečo
         sme, azda i všetko premeškali; azda by bol útek do južnejšieho podnebia, ako i dr. Tátray
         povedal, zachoval jeho život — ale nebolo nám možné — a nemali sme nikoho, nikoho, kto by
         nám bol pomohol znášať tento veľký zármutok. Prešla zima, príroda začala ožívať, ale u nás
         odišiel ten, ktorý nám bol všetkou radosťou a blahom. Odišiel 21. marca 1881. My sme
         osireli, ja som odvtedy chorela, a to nielen telesne, ale i duševne.
   </p>
   <p>
    V našom zármutku nás potešovali naši milí zo všetkých strán. Ich úprimne cítené riadky
         nám dobre padli, ale taký žiaľ, ako nás zastihol, nemožno utíšiť ani najvzletnejšími
         rečami. Hovorí sa: čas všetko zahojí, ale ani to sa nedosvedčilo. Ranené srdce ponesie tú
         ranu, kýmkoľvek sa bude hýbať v tele.
   </p>
   <p>
    I otec písal, chudáčik, sám slabý a vetchý a opustený. Jeho slová dokazujú, akú veľkú
         lásku prechovával k nám, i k svojmu vnukovi. Zvesť o smrti nášho jedináčika ho tak dojala a
         porazila, že to, ako píše, ani vypovedať nemôže. Ale čože robiť, a čo si poradiť môžeme?
         Nie inšie, ako do božej milosti a jeho otcovskej lásky sa v pokore a poníženosti oddávať a
         odporúčať. (…)
   </p>
   <p>
    Keď náš miláčik vydýchol posledný raz — vyviedli ma von, ku kostolu. Kráčala som ako
         automat. Ako ma pustili, spadla som ako podťatá do snehu. — A prežili sme všetko i
         najžalostnejšie, myslela som, že i ja pôjdem za svojím synom, ale ostala som žiť chorá,
         neduživá, ale kvôli môjmu mužovi som sa premáhala. Jeden pred druhým sme utajovali a
         ukrývali svoj žiaľ, hoci by často bolo lepšie, keby sme sa boli obaja spolu vyplakali.
         Túžba nevyplnená, život zmarený:
   </p>
   <p>
    Aké nešťastie pre muža, keď má neduživú ženu: Schwachheit, dein Name ist Weib.
    <sup>
     [
     <a class="footnote" href="#ftn.id2588198" name="id2588198">
      42
     </a>
     ]
    </sup>
    (…)
   </p>
   <p>
    O pomeroch, aké vtedy panovali v našej evanjelickej cirkvi, podáva tiež vierohodnú
         informáciu list Samuela Lovčányho, advokáta v Blhu (F. Balogh), ktorý tento statočný a
         spravodlivý človek písal Jankovi.
   </p>
   <p>
    Janko v ten čas ešte nedôveruje, že by mal výhľad dostať sa na Pílu, nechcel prekážať
         Laučekovi, uchádzal sa na radu svojich švagrov Alexandra Medveckého, spomenutého tesťa
         Lovčányho a Pavla Dobšinského o úrad kazateľský na Rybníku. V tejto cirkvi bol farárom
         Homola, bývalý revúcky profesor, ktorý v tento rok umrel (13. II. 1881).
   </p>
   <p>
    Lovčányho list hádže prenikavé svetlo na vtedajšie cirkevné pomery. Cirkev si už stala
         do služby veľkopanskej politiky. List znie:
   </p>
   <p>
    „Vážený pán priateľ! (Tisztelt Barátom Uram!) Na Rybníku sme prepadli, hoci pán priateľ
         sa zapáčil cirkevníkom zo všetkých kandidátov najlepšie.
   </p>
   <p>
    Víťazom stal sa Honéczy.
   </p>
   <p>
    Okrem Vás boli na próbu volaní istý Chotváš a superintendentov zať Kemény. Ale títo
         nedostali ani jeden hlas.
   </p>
   <p>
    Čo bola príčina prepadnutia? To, lebo vás vyhlásili za
    <span class="emphasis">
     <em>
      pansláva
     </em>
    </span>
    .
         Ako protiváhu na toto obvinenie vyhlásil som ja každého za podliaka (gazembera), kto sa
         opováži to tvrdiť. Týmto som hodil rukavicu medzi oči osočovateľom, ale tí biednici sa
         dosiaľ neopovážili žiadať zadosťučinenia odo mňa.
   </p>
   <p>
    Druhá príčina bola tá, že obidvaja kurátori, dosiaľ moji starí známi klienti, v ostatnú
         hodinu prešli na druhú stranu a veľkú časť hlasujúcich strhli so sebou.
   </p>
   <p>
    Dlho by trvalo opísať všetky podrobnosti, bola by to dosť krušná práca. Ale zdelím vám
         aspoň jednu čiastku. (Lovčány sporil časom a písaval veľmi stručné listy.)
   </p>
   <p>
    Árpád Szentiványi, vyslanec na sneme, je tiež cirkevníkom rybnickým, tohto pána som
         navštívil a prosil ho — ak nebude hlasovať s nami, aby sa aspoň pasívne držal.
   </p>
   <p>
    V deň po voľbe napísal mi list, v ktorom mi zdeľuje, že subkarpatský (podtatranský)
         seniorát označil pána priateľa ako pansláva. Okrem toho hodnovernú správu potvrdzuje údajne
         okolnosť, že
    <span class="emphasis">
     <em>
      Daxner, ako inšpektor píľanskej cirkvi, vás označil ako budúceho
            farára píľanského. Alebo, koho sa vraj Daxner zastane, ten nemôže byť inšie, ako
            pansláv
     </em>
    </span>
    . Takto sa vyhováral Szentiványi.
   </p>
   <p>
    Toto zato uvádzam, aby ste si uvedomili, že vám je podtatranský senior nie priateľom —
         ak je totiž pravda, že sa náš seniorát informoval pri podtatranskom senioráte.
   </p>
   <p>
    Szentiványimu príležitostnú pôžičku vrátim.
   </p>
   <p>
    Dotyčné voľby farára na Píle nastal obrat, podľa ktorého je Lauček
    <span class="emphasis">
     <em>
      úplne
            vytvorený
     </em>
    </span>
    stade — a tak je vašou
    <span class="emphasis">
     <em>
      povinnosťou vynaložiť
            všetko
     </em>
    </span>
    , aby ste vy tam vyvolení boli, to pôjde ľahšie, keď sa stal seniorom
         Czéner.
   </p>
   <p>
    Zo srdca ľutujeme, že rybnická voľba takto vypadla. Najsmutnejšie je to, že z tých
         naozaj súcich kandidátov vyvolený bol najmenej súci. Boh s vami!…“
   </p>
   <p>
    Rozhodujúce udalosti teraz nasledovali jedna za druhou.
   </p>
   <p>
    Laučekova vec sa priostrovala.
   </p>
   <p>
    Jur Vansa, učiteľ na Píle, dostal pod č. 224/881 od vtedajšieho seniora Ľudovíta Gábera
         z Kokavy tento list:
   </p>
   <p>
    „Vlídný pane! Tu pripojený posielam Vlídnosti vašej úradný list dôstojného p.
         superintendenta Štefana Czékuša, adresovaný na pána kurátora cirkvi píľanskej a písaný
         skrze neho všetkým údom cirkvi vašej, v zmysle ktorého sa presvedčiť môže i Dvojctihodný p.
         D. Lauček i všetci jeho priatelia na Píle, že záležitosť jej ich u p. superintendenta cieľa
         dosiahnuť nemôže — a tak nepozostáva nič iného, ako: pokoriť sa pred nemožnosťou, poneváč
         by ďalšie pokusy len smutné následky mali i pre cirkev i pre pána Laučeka, tým viac, že
         svetská vrchnosť s celou prísnosťou v každom okamžení zakročiť je hotová a už i ja mnohé
         nápady trpeť musím, že som k zavedeniu zákonitého poriadku i dosaváď všetky možné spôsoby
         upotrebiť zameškal a naproti tomu voči p. Laučekovi súcitlive sa choval. Ja už ďalej
         uspokojiť vás nie som vstave, a preto prosím pána Brata Laučeka, aby sa z fary pod možno
         najkratším časom vysťahoval, ináče ho pán sen. inšpektor skrze pandúrov dá na cestu
         vyložiť.
   </p>
   <p>
    <span class="bold">
     <strong>
      <span class="emphasis">
       <em>
        Preboha vás tedy prosím
       </em>
      </span>
      , nerobte už ďalšie
            obtížnosti a môjmu srdcu trápenia, poneváč cieľa dosiahnuť neni možné! Ostatne ládu s
            matrikami ráčte do školského príbytku preniesť.
     </strong>
    </span>
   </p>
   <p>
    S tým bohu a jeho milosti vás odporúčajúc s úctou zostávam na Kokave dňa 8. apr. 1881
         ctiteľ a brat v Kristu Ľudovít Gáber, senior.“
   </p>
   <p>
    Czékušov list (vlastne jeho odpis) sa zachoval až do dnešného dňa. Je takýto:
   </p>
   <p>
    „Veľactenému pánu Jánovi Lacko, cirkevnému kurátorovi na Píle. Váš list dňa 24. marca b.
         r. písaný, v nemž píšete po 1. že píľanská cirkev slobodne si môže toho kňaza voliť, koho
         chce — a v nemž 2. žalobu podávate proti seniorátu malohontskému, že Daniela Laučeka, ev.
         vyvoleného kňaza potvrdiť nechce, — som prijal a na ten vám úctive a úprimne odpovedám
         nasledovne:
   </p>
   <p>
    Čo sa prvého dotýče, že totižto cirkev píľanská toho si môže za kňaza vyvoliť, koho
         chce, to vyjevujem, že to je chybné domnenie, nebo jako za obecného richtára, alebo za
         stoličného úradníka, jen ten môže byť vyvolený, ktorý zákonité schopnosti a potrebné k tomu
         vlastnosti má a jehožto vyvolení stolica na míste nechá; tak i v cirkvi za kneze jen toho
         si môže cirkev vyvoliť, ktorý má ku kňazskému úradu potrebnú známosť a zákonitú schopnosť a
         potrebné vlastnosti a proti jeho vyvolení seniorát, dištrikt a všeobecná cirkev žádnú
         zákonitú výminku nemá. S takovou zákonitou schopnosti a potrebnými vlastnostmi Daniel
         Lauček nevládne. Neb, když ohledem iná posvecení ku skúške u mne se byl ustanovil, skrze
         skušujúcí poverenictvo a kňazský úrad v dištrikte našom jednohlasne na všetky časy za
         nesúceho byl prohlášen, pre tú príčinu, že netolika své myšlenky čisto a radne spojiti a
         vysloviti nezná, ale i jeho prednáška na tolik je krehká, že skrze ni posluchače nevzdeláva
         — nábožný cit a bázeň Páne nenapomáhá, nýbrž to radeji zruší, takže miesto vzdelávání
         pohoršení vzbudzuje v Cirkvi Páne.
   </p>
   <p>
    Daniel Lauček navzdor toho, aby súd tento prevedl, pohledal dištrikt preddunajský a tam
         se naproti zákonu posvetiti dal, v té nádeji, že takto sa mu poštestí vrátiti se na Pílu a
         tam se za kneze vtisknuti môže, nepomysliac na to, že spasiteľ pán Ježiš Kristus u Jána 10.
         kap. v. 7. takto říká: „kdož nevchází dvermi do ovčince ovcí, ale vchází jinudy, ten zlodej
         jest a lotr.“ Na vedomí mi pripadne tento jeho skutek, poneváč pred bohem a lidmi
         zodpovedný som za to, aby nesúci kňazia zvolení nebyli, oznámil sem pád tento nejprv
         dištriktuálnímu, pozdeji pák všeobecnému konventu a na obidvoch místech odsúzeno bylo to:
         že Daniel Lauček v dištrikte potiskom knezem býti nemůže. Dal sem zkúsiť Daniela Laučeka po
         dvuch letech pozdeji i na Kokave, stalo-li se polepšení v prednáške jeho, ale odpoveď byla
         tá, že né. — Ponevádž tedy i posvícku konajíci zkušejíci poverenictvo, na všetky časy na
         kňazský úrad za nesúceho prehlásilo Daniela Laučeka a také i dištriktuálny a všeobecný
         konvent r. 1875 zabránil to, aby v potiském dištrikte na knežský úrad zvolen byl, preto
         vrchnosť velebného a veľkomožného seniorátu malohontského velmi rádne a zákonite
         pokračovala vtedy, když spomenutého za kneze vyvoliť nedopustila a nezákonitú voľbu
         zrušila. A tak schvaľujúc to pokračování seniorálního predstavenstva, že inšpektora
         cirkevního, který verících v této veci náležite osvítiti zameškal, od úradu odstránilo,
         schvaľujem dále, že nezákonite prevedenú voľbu Daniela Laučeka nepotvrdilo a za neplatnú
         prehlásilo a poznamenajúc i to, že sem ja Danielovi Laučekovi dovolení k tomu, aby na Píle
         účinkoval nikdy nedal: snažne ale jednajúc láskave vyzývam verících, aby urízení
         seniorálního predstavenstva ochotne prijali a Daniela Laučeka z voľby vynechajúc, aby novú
         voľbu drželi a z tých, ktorí zákonite vyvolení býti mohu, slobodne si vyvolili. — Udávam
         naposledy to oznámení, že jestli zákonitú vrchnosť poslúchať nebudete, na žiadosť
         seniorálního predstavenstva prinútený budem poslať Vám administrátora do cirkvi.
   </p>
   <p>
    Požehnání Hospodinovo žádajíc na Cirkev a veriacich, uctive zustávam pána kurátora
         prítel v Kristu — v Rožňave dne 30. apríla 1881, Štefan Czékuš, superintendent.“
   </p>
   <p>
    Na tento Czékušov list sa Píľania osvedčili, že keď im Laučeka nenechajú, že si vezmú
         Janka Vansu („zo školy“), ale že im slúžny Gusto Kubínyi a seniorálny inšpektor Szontagh
         odpovedal, že ani toho im nedajú. Nech si zvolia farára Bartholomeidesa. Keď sa cirkevníci
         spýtali, prečo im nedovolia vyvoliť Vansu, nevedel pán slúžny udať príčinu.
   </p>
   <p>
    Ale i vtedy ešte sa môj muž nehlásil na Pílu, lebo ešte vždy bola nádej, že Laučekovi sa
         dostane zadosťučinenie a konečne bude i zvolený za riadneho farára. Ale keď by sa ukázalo,
         že Lauček vôbec nebude pripustený ani k voľbe — a mal by prísť na Pílu tretí, neznámy,
         vtedy Ján Vansa rozhodne vystúpi za kandidáta.
   </p>
   <p>
    Mnohí ľudia Jankovi zazlievali, že sa dal vyvoliť na Pílu a vôbec nestál stranou. Ale
         kto pozorne sledoval vývin Dankovej Laučekovej veci, kto poznal nezlomnú energiu, mohlo by
         sa povedať „zlovôľu“ Czékušovu, jeho moc, podporovanú všetkými svetskými vrchnosťami, uzná,
         že toto riešenie píľanskej voľby bolo najlepšie. A Janko neprekážal svojmu priateľovi a
         druhovi mladosti, kým len bolo možno. Ešte roku 1881 vo februári píše otcovi: „Ja opätujem:
         Dankovi prekážať nebudem, ani mu nebudem v ceste stáť. Jestli by však vec jeho prepadla a
         prepadnúť mala, tak nám nutno zavčasu sa hýbať a hlásiť sa, lebo vraj nemému ani vlastná
         matka nerozumie. Práve preto by som mal mienku okolo 20. februára na Pílu sa vybrať a s
         Dankom i s o. inšpektorom Daxnerom atď. sa pozhovárať a sa odporúčať.“ — Ďalej píše, že
         túži vidieť otca a že akokoľvek sa veci vyvinú, vezmeme si otca k sebe, aby na starosť
         nebol opustený. Ale Janko vtedy nešiel a vôbec sa správal pasívne.
   </p>
   <p>
    Medzitým na Píle už senior zakázal Laučekovi odbavovať služby božie a poveril Daniela
         Lojku, aby zamieňavo s inými chodil odbavovať on. Lojkovi sa to veľmi nepozdávalo, lebo i
         on bol trošku hmotár. (…)
   </p>
   <p>
    Nedarmo sa Czékuš vyhrážal píľanskej cirkvi, veď vo svojich veciach bol dôsledný. Kam
         jeho „železná ruka“ siahla, tam nebolo viac zmilovania.
   </p>
   <p>
    Cirkev ešte vždy stála na svojom. — Danko Lauček ešte vždy bol na fare. Vtedy začiatkom
         leta (8. júla) dostavili sa na Pílu dve kompánie vojska a rovno do fary. Vojaci ostali pred
         bránou a na dvore, do fary vošiel dôstojník. V prostrednej izbe stál Daniel Lauček — čakal.
         Dôstojník sa predstavil a keď sa predstavil i Lauček, dôstojník ho zdvorilo, ale rozhodne
         vyzval, aby sa poddal. Danko, v ktorom sa azda ozval jeho dávnejší sklon pre vojsko, uznal,
         že je premožený. Poddal sa, ako sa poddáva, kto bojoval, kým vládal, potom vidiac, že je
         premožený, vzdá sa ako čestný človek; oficier, zrejme dojatý, vzal mladého kňaza pod
         pazuchu a vyviedol ho na dvor, zo dvora pred bránu.
   </p>
   <p>
    Pred farou stáli ešte vtedy dva topole; pri krajnom, hneď pri vrátach ležal veľký plochý
         kameň. Na kameň si sadol Danko Lauček, oprel lakte na kolená a do rúk sklonil hlavu. Bol
         vyhodený, vysotený zo starého hniezda ako jeho otec po matke Honéczi. A okolo neho v malej
         vzdialenosti, lebo nablízku stáli vojaci — prizeral sa ľud, starci, ženy, deti, ten ľud,
         ktorý tak vrúcne miloval. Videl sa opustený, osamotený — a Danko Lauček, ktorý neplakal,
         keď mu drahá matka umrela: zaplakal.
   </p>
   <p>
    Z fary vynášali vojaci, pravda, pomocou dobrovoľných pomáhačov. Vstup do fary bol od
         ulice zamedzený, ale zato sa dvor chytro naplnil zástupom nepovolaných pomáhačov. Všetky
         veci vynesené z bohatej laučekovskej domácnosti kládli sa na dvor. Boli tu i cenné
         predmety, kusy antického náradia, hodiny, obrazy, porcelán, plné skrine plátna, perín, kníh
         a rukopisov. Všetko bolo na hŕbe. Strážkyňa týchto vecí, stará pani Janka (sestra A. H.
         Škultétyho a Laučekova sesternica), ktorú on pomenoval tetkou Trápelkou, neďaleko dívala sa
         na to. Ale nevidela všetkých milovníkov vecí, ktorí tam stáli a nejeden obrus, servítky,
         kusy plátna a náčinia putovalo von dvorom, ale nie bránou, lež poza humno, lúčkou na všetky
         strany dediny. To bol tiež
    <span class="emphasis">
     <em>
      píľanský spôsob
     </em>
    </span>
    , ako vtipný otec raz písal
         Jankovi.
   </p>
   <p>
    Ale Danko Lauček neostal dlho samotný a opustený. Prišiel vozík od Daxnera z Tisovca,
         prišli jeho priatelia a neohrození zástancovia a odviezli ho, potom i veci — ktoré ešte na
         dvore ostali — do Tisovca. U „nižných“ Daxnerov, v dome blahej pamäti Štefana Marka
         Daxnera, našiel nový, teplý domov a bezpečný útulok. V rozkošnom zátiší „Suchých dolov“
         býval v lete mladý filozof, študoval a písal. Hradová, obotkaná starodávnymi povesťami,
         svojou bujnou vegetáciou akoby ho zachránila a často i potešovala. Tu napísal svoje
         filozofické dielo
    <span class="emphasis">
     <em>
      Ľudské povedomie
     </em>
    </span>
    .
   </p>
   <p>
    Zatiaľ seniorálne predstavenstvo vyzdvihlo cirkevného inšpektora Malatínskeho; potom v
         nedeľu po sv. Trojici bol konvent, na ktorom zvolili dr. Samka Daxnera za cirkevného
         inšpektora na Píle.
   </p>
   <p>
    Senior i teraz nakladal, aby si cirkev povolala troch farárov okrem Laučeka na próbu a
         volila z nich. Mnohí z cirkevníkov boli i náklonní to urobiť, lebo už zunovali to bezprávie
         a veľké trovy, ktoré im s ubytovaním a opatrením vojska pribudli.
   </p>
   <p>
    Medzitým sa roznieslo, že i župan Gusto Fáy sa ponúkol prispieť pomocou Laučekovi. Jeho
         táto vec — hoci nebol luterán, ale kalvín — alebo práve preto — zaujímala a usiloval sa
         niečo vykonať „tam hore“, v Pešti. Ale pravdepodobne bol na to proti Czékušovi — a proti
         podžupanovi Szontaghovi, za ktorými bola gemerská džentry, prislabý.
   </p>
   <p>
    Ľud sám bol v neistote — ako už býva — klátil sa hneď sem, hneď ta. Raz cirkevníci
         uverili povestiam, že biskup povolí kandidáciu a že na prvom mieste kandidovaný Lauček, na
         druhom Vansa, na treťom Biartolomaeides. Ale nič také Czékuš nepovolil. Vec prišla i na
         dištriktuálny i na generálny konvent. Na generálnom konvente zastal sa Bedrich Baltík
         Laučeka a bránil ho ako i jeho právo. Mnohí z účastníkov boli Baltíkovou rečou upozornení,
         azda i presvedčení, ale Czékuš náruživo skočil a zvolal: „Hiszen hebeg“. (Veď sa zajaká.)
   </p>
   <p>
    Na to Baltík pokojne odpovedal:
   </p>
   <p>
    „Tulajdonképen hebegünk mindnyájan.“
    <sup>
     [
     <a class="footnote" href="#ftn.id2588853" name="id2588853">
      43
     </a>
     ]
    </sup>
   </p>
   <p>
    Bola to jemná narážka na Czékuša, lebo sa i on zajakal.
   </p>
   <p>
    Tak to býva a je to v povahe človeka, že práve tú chybu, ktorú sám má, stíha na svojom
         spolublížnom najviacej.
   </p>
   <p>
    Na generálnom konvente Laučekova vec — padla. Seniorálne predstavenstvo zaďakovalo; za
         seniora bol vyvolený Ján Pavel Czéner, nižnoskálnický farár a za seniorálneho inšpektora
         Bela Ruthényi. Týchto pánov splnomocnil superintendent, ba prísne im naložil, aby do konca
         roka vykonali na Píle voľbu, ináč po Novom roku pošle administrátora.
   </p>
   <p>
    Údajne i toto povedal Czékuš: „Nedbám, keď si píľanská cirkev vyvolí i Vansu, hoci je
         pansláv, ale je energický — a na Pílu je potrebný energický kňaz, taký ako je Vansa.“
   </p>
   <p>
    Laučekovi zástupcovia chceli so svojou prosbou a žalobou ísť až pred kráľa. Ale na to už
         nedošlo.
   </p>
   <p>
    A tak sa stalo, že 30. decembra 1881 v ostatnú hodinu vyvolený bol Ján Vansa za farára
         na Píle.
   </p>
   <p>
    *
   </p>
   <p>
    <span class="bold">
     <strong>
      <span class="emphasis">
       <em>
        Prvá cesta Vansovcov na Pílu — Návrat — Vokátor — Lúčenie s cirkevníkmi v
               Lomničke
       </em>
      </span>
     </strong>
    </span>
   </p>
   <p>
   </p>
   <p>
    My sme tie vianočné sviatky strávili smutne a smutný bol i posledný večer v roku, ako i
         sám Nový rok. Nevedeli sme, čo sa na Píle robí. Môj muž mal vážne obavy o otca, lebo vedel,
         aký je slabý a citlivý na zimu, ale že ho i sily nechávajú a nohy nevládzu krkolomnými
         schodmi na dvor a za organ. A najmä teraz, keď temer všetko sám musí odbavovať. Preto sa
         môj muž rozhodol hneď druhého januára vybrať sa na vozíku na Pílu. Cesta je to dlhá a v
         zime dosť nebezpečná, ale Janko, keď zatúžil po rodičoch, nepoznal prekážky. Našli sme si
         spoľahlivého kočiša s dobrými koňmi. Snehu bolo málo, preto sme šli na vozíku — koč
         medzitým už premenil gazdu, lebo na cestu od Podolínca do Lomničky stal sa naskrze
         nemožným.
   </p>
   <p>
    Vybrali sme sa dosť neskoro — a nocovali sme v Telgárte — po známosti. Telgártsky
         pravoslávny pop bol brat ujakského Andrejkoviča. Volal sa Michal, jeho pani bola Spišiačka,
         oslovovala ho Miško. Boli to veľmi milí, pohostinní ľudia. Mali jedinú dcéru Lauru,
         zasnúbenú už šesť rokov s istým mladým úradníkom od koburgovského panstva.
   </p>
   <p>
    Tretieho januára okolo desiatej sme boli v Muráni. Nehodlali sme tu kŕmiť, ale Janko
         kázal kočišovi pred veľkým hostincom postáť, že sa ide spýtať, či niečo nevedia o Píle.
         Hostinským bol tam na ten čas istý Pour, tiež potomok emigrantov, ale francúzskych. Brata
         mal v Revúcej a sestru vydatú za J. Kalinom, bývalým mecenášom slovenského gymnázia. Za
         mladším Pourom bola vydatá dcéra pána Pavla Gyürkyho z tisovskej papierne. Práve v ten deň
         šiel pán Pavel Gyürky do Revúcej, zastavil sa u Pourov a oznámil najnovšiu novinku.
   </p>
   <p>
    Kým Janko šiel do hostinca, ostala som na vozíku, ale jeho, ako vkročil do hostinca, pán
         Pour veselo a veľmi priateľsky privítal: „Pekne vítam u nás,
    <span class="emphasis">
     <em>
      píľanský pán
            farár
     </em>
    </span>
    !“ Môj muž, rozumie sa, radostne prekvapený, sotva zvedel najhlavnejšie
         udalosti, ponáhľal sa k vozíku, vystrel ruky a volal:
   </p>
   <p>
    „Nech sa páči do izby na
    <span class="emphasis">
     <em>
      kus kávy
     </em>
    </span>
    , píľanská pani farárka!“ Že už
         bol v hodnosti
    <span class="emphasis">
     <em>
      píľanského farára
     </em>
    </span>
    , preto i po píľansky kávu meral.
         Teraz by som mu povedala tiež po píľansky: „No len vidz a počuj!“ Vtedy som sa i zaradovala
         i zarmútila, keď mi ako blesk prišla myšlienka, že v Lomničke nechám kus svojho mladého
         života a malý hrobček na stráni oproti katolíckej fare. — Pán Pour vyrozprával všetko, čo
         vedel, ako mu pán Gyürky oznámil. Vtedy to bola aktuálna otázka a nejeden dobrý človek sa
         potešil, že je utrpeniu toho ubiedeného ľudu koniec.
   </p>
   <p>
    Na Píle sme pána otca našli obstojne zdravého, na duši i na tele pookriateho. Splnila sa
         túžba jeho srdca: jeho najmladší je píľanským kňazom! Keby to mati vedela!
   </p>
   <p>
    V tie dni pripadla nedeľa. Janko kázal. Text už neviem, ale viem, že pripomenul heslo:
         „Nový rok, nový krok.“ (…)
   </p>
   <p>
    Cirkevníci veľmi náhlili, lebo im senior nariadil, aby sa poponáhľali i s úvodom, lebo
         je na máj v malohontských cirkvách ustanovená kanonická vizitácia a dovtedy má farár veľmi
         mnoho práce. Preto im Janko sľúbil, že keď dostane do rúk vokátor a keď v Lomničke porobí
         poriadky, príde na Pílu.
   </p>
   <p>
    Domov, t. j. do nášho starého, doterajšieho domova sme sa dostali jednako stiesnení,
         hoci na druhej strane i v radostnej nálade.
   </p>
   <p>
    Po niekoľkých dňoch, keď sme prišli „domov“, dostal môj muž čakané povolanie, čiže
         vokátor. Poslal mu ho senior Czéner, ako sa patrí úradne. (…)
   </p>
   <p>
    Vokátor bol vystavený 30. dec. 1881 a podpísaný takto: Ruthényi Bella, seniorálny
         dozorca, J. Pavel Czéner, senior, Samo Daxner, dozorca cirkvi, Lacko János, kurátor, Márik
         Jano, Petrenka Jano, Vinclav Pál, Galo Jano, Walent Michal (Zelina), Vinclav Andráš,
         Bagačka Pál, richtár, Brádňan Mihály, Faluba Daniel, Hrnčiar Jano, Šandrovic Mihály, Galove
         Adam, Hrnčiar Ondro, Čombor Jano.
   </p>
   <p>
    Všetci tu podpísaní podpísali sa vlastnoručne, nebolo ani jedného, ktorému by sa bol
         musel k menu pomaľovať krížik, ako v úbohej Plavnici.
   </p>
   <p>
    Naše lúčenie v Lomničke bolo smutné. Ľud nás miloval, cirkev bola vzorná, s platom sme
         nemali nikdy opletačky. Každý štvrťrok priniesol kurátor príslušnú sumu, vopred sme nikdy
         nevyberali, lebo môj muž dlhy nenávidel. Ľudia boli prítulní, lebo videli, že sme im tiež
         priateľsky oddaní.
   </p>
   <p>
    Veľkú časť vecí sme museli predať. Tak i obilie (v nádeji, že ho tam lacnejšie
         dostaneme), seno, kravy i včely. A išlo to, rozumie sa, so stratou. Ľúto mi bolo, že som
         musela predať i stolček a stoličky, kde sedával náš drahý chlapec; kúpil to tuším
         Morgenbesser, lebo to bolo v jednom kuse dosť umele zhotovené, a keď Morgenbesser uvidel,
         že slzím, povedal dosť chladne: „Načo idete?“
   </p>
   <p>
    Keď píľanskí furmani prišli s vozmi po naše veci, Lomničania sa zdesili — a to nielen
         nad výzorom, nielen nad vozmi, ale nad celým ich vystúpením. Prišiel napríklad richtárov
         syn v tých hábach, v akých pravdepodobne deň predtým odviezol uhlie z uhliska do maše,
         neumyl sa, nepreobliekol. Jeho voz bol tiež ten istý, úzky, na akom sa vozí uhlie. Jeho
         rázovité vystúpenie naľakalo Lomničanov. S holou sviečkou išiel na kôlňu po seno. Susedia
         sa báli, že sa ani nenazdajú, keď farské stajne vzbĺknu. Vozy boli úzke, keď sa položila
         veľká debna s klavírom na voz, už bol voz plný, kočiš tvrdil, že je to na voz dosť. A tak
         môj muž musel najať ešte dva veľké vozy, na ktoré sme všetko naložili. Medzi tými, čo
         úprimne žialili za nami, bola i naša dobrá kmotra Milka Vraná so svojimi detičkami. Vtedy
         ich už bolo štvoro, jedno umrelo. Pán kmotor ležal chorý, v ten čas bola roztržka medzi
         nami. Môj muž nestrpel, keď sa niekto nevážne vyslovil o veciach jemu svätých a zľahčoval
         vieru, nuž — a to sa stalo — a pán kmotor Vraný nestrpel nijakú disciplínu, tak sme sa
         neboli ani odobrať.
   </p>
   <p>
    Ostatnú noc, keď už naša útulná fara bola prázdna, nocovali sme na katolíckej fare.
         Smutno nám bolo, lebo z oblokov fary bolo vidieť na stráni cintorín a v ňom náš malý, teraz
         už opustený hrob. Len malá lipka stála ako jediná spoločníčka toho, ktorý tam odpočíva.
   </p>
   <p>
    Starý pán farár Pollagh, dobrosrdečný priateľ, tešil nás a privinul k sebe ako svoje
         deti. Ako dcéra som sa vyplakala na jeho prsiach. Tak i môj muž — a nikdy sme nezabudli na
         ten posledný milý večer. Dobrá Marinka nám pripravila nielen dobrú večeru, ale i dobré,
         teplé postele.
   </p>
   <p>
    Ráno sme ešte zašli na faru, kde už bol náš vozík naložený, pripravený, len zapriahnuť a
         posadať doň. So sebou sme vzali dve dievčatá. Marinu z Ružbách, našu služobnú a Katku
         Klimečkinu, hrbatú sestru našej prvej slúžky Hanuše — a psíka. Katka a tento psík, Amina,
         boli miláčikovia nášho jedináčika. Posledné dni vyratoval, koho má rád a na konci doložil
         „a Tatku a psíta“.
   </p>
   <p>
    Dovtedy som nemala štvornohých miláčikov, Amina bola prvá ako milé poručenstvo, a —
         Katka.
   </p>
   <p>
    Konečne sme sa pohli. Ešte tu a cestou zastavovali nám ženičky vozík a vešali sa na nás,
         bozkávali, žehnali nás, žeby sme ich len nezabudli.
   </p>
   <p>
    Najžalostnejšie zaplakala kmotra a jej milé detičky.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2583214" name="ftn.id2583214">
        23
       </a>
       ]
      </sup>
      <span class="emphasis">
       <em>
        „er hat sich doktor schimfen lassen“
       </em>
      </span>
      — (nem.) „nechá si
               nadávať do doktorov“
     </p>
    </div>
    <div class="footnote">
     <p>
      <sup>
       [
       <a class="para" href="#id2583530" name="ftn.id2583530">
        24
       </a>
       ]
      </sup>
      <span class="emphasis">
       <em>
        „Das ist die Plautz, die der Gräfin Károlyi gefehlt hat.“
       </em>
      </span>
      —
               (nem.) „To sú pľúca, ktoré chýbali grófke Károlyiovej.“
     </p>
    </div>
    <div class="footnote">
     <p>
      <sup>
       [
       <a class="para" href="#id2583842" name="ftn.id2583842">
        25
       </a>
       ]
      </sup>
      <span class="emphasis">
       <em>
        „Die Geistlichkeit“
       </em>
      </span>
      — (nem.) duchovenstvo
     </p>
    </div>
    <div class="footnote">
     <p>
      <sup>
       [
       <a class="para" href="#id2583902" name="ftn.id2583902">
        26
       </a>
       ]
      </sup>
      <span class="emphasis">
       <em>
        „Von heiligen Johannes wollen wir singen heut“
       </em>
      </span>
      — (nem.) „O
               svätom Jánovi chceme dnes spievať.“
     </p>
    </div>
    <div class="footnote">
     <p>
      <sup>
       [
       <a class="para" href="#id2583917" name="ftn.id2583917">
        27
       </a>
       ]
      </sup>
      <span class="emphasis">
       <em>
        „Die heiligen drei Könige alle Vier…“
       </em>
      </span>
      — (nem.) „Svätí traja
               králi, všetci…“
     </p>
    </div>
    <div class="footnote">
     <p>
      <sup>
       [
       <a class="para" href="#id2584033" name="ftn.id2584033">
        28
       </a>
       ]
      </sup>
      <span class="emphasis">
       <em>
        ex Oriente lux
       </em>
      </span>
      — (lat.) svetlo z Východu
     </p>
    </div>
    <div class="footnote">
     <p>
      <sup>
       [
       <a class="para" href="#id2584416" name="ftn.id2584416">
        29
       </a>
       ]
      </sup>
      <span class="emphasis">
       <em>
        „Aber heute nicht, morgen besser“
       </em>
      </span>
      — (nem.) „Ale dnes už nie,
               lepšie zajtra.“
     </p>
    </div>
    <div class="footnote">
     <p>
      <sup>
       [
       <a class="para" href="#id2584432" name="ftn.id2584432">
        30
       </a>
       ]
      </sup>
      <span class="emphasis">
       <em>
        „Soll er Morgenbesser heissen!“
       </em>
      </span>
      — (nem.) „Nech sa volá
               Morgenbesser.“
     </p>
    </div>
    <div class="footnote">
     <p>
      <sup>
       [
       <a class="para" href="#id2585220" name="ftn.id2585220">
        31
       </a>
       ]
      </sup>
      <span class="emphasis">
       <em>
        „Au Wonder, au Rettung!“
       </em>
      </span>
      — (nem. náreč.) „Ó, zázrak, ó
               pomoc!“ (v zmysle: „Čo som to len porobil.“)
     </p>
    </div>
    <div class="footnote">
     <p>
      <sup>
       [
       <a class="para" href="#id2585380" name="ftn.id2585380">
        32
       </a>
       ]
      </sup>
      <span class="emphasis">
       <em>
        „Meine liebe, kleine Frau Schwester“
       </em>
      </span>
      — (nem.) „Moja milá,
               malá pani sestra.“
     </p>
    </div>
    <div class="footnote">
     <p>
      <sup>
       [
       <a class="para" href="#id2585681" name="ftn.id2585681">
        33
       </a>
       ]
      </sup>
      <span class="emphasis">
       <em>
        „Um Gottes Christi willen, das ist eine Bescheerung.“
       </em>
      </span>
      —
               (nem.) „Pre Kristove rany, to je nadelenie.“
     </p>
    </div>
    <div class="footnote">
     <p>
      <sup>
       [
       <a class="para" href="#id2585771" name="ftn.id2585771">
        34
       </a>
       ]
      </sup>
      <span class="emphasis">
       <em>
        „das hehre Jungerchen“
       </em>
      </span>
      — (nem., náreč.) „vznešené
               chlapčiatko“
     </p>
    </div>
    <div class="footnote">
     <p>
      <sup>
       [
       <a class="para" href="#id2578177" name="ftn.id2578177">
        35
       </a>
       ]
      </sup>
      <span class="emphasis">
       <em>
        „zu die Kirch“
       </em>
      </span>
      — (nem.) „ku kostolu“
     </p>
    </div>
    <div class="footnote">
     <p>
      <sup>
       [
       <a class="para" href="#id2578468" name="ftn.id2578468">
        36
       </a>
       ]
      </sup>
      <span class="emphasis">
       <em>
        okosan és ravaszan
       </em>
      </span>
      — (maď.) múdro a prefíkane
     </p>
    </div>
    <div class="footnote">
     <p>
      <sup>
       [
       <a class="para" href="#id2578487" name="ftn.id2578487">
        37
       </a>
       ]
      </sup>
      <span class="emphasis">
       <em>
        „Sie sind ein Slavenfresser!“
       </em>
      </span>
      — (nem.) „Ste
               Slovanožrút!“
     </p>
    </div>
    <div class="footnote">
     <p>
      <sup>
       [
       <a class="para" href="#id2578509" name="ftn.id2578509">
        38
       </a>
       ]
      </sup>
      <span class="emphasis">
       <em>
        ,Gewissenlose a charakterlose Kerle‘
       </em>
      </span>
      — (nem.) ,Nesvedomití a
               bezcharakterní chlapíci!‘
     </p>
    </div>
    <div class="footnote">
     <p>
      <sup>
       [
       <a class="para" href="#id2587426" name="ftn.id2587426">
        39
       </a>
       ]
      </sup>
      <span class="emphasis">
       <em>
        „Báci, wann welden wir exelcilen?“
       </em>
      </span>
      — (nem. skomolene) „Báči,
               kedy budeme cvičiť?“
     </p>
    </div>
    <div class="footnote">
     <p>
      <sup>
       [
       <a class="para" href="#id2587904" name="ftn.id2587904">
        40
       </a>
       ]
      </sup>
      <span class="emphasis">
       <em>
        muszkavezetö
       </em>
      </span>
      — (maď.) ruský exponent
     </p>
    </div>
    <div class="footnote">
     <p>
      <sup>
       [
       <a class="para" href="#id2588055" name="ftn.id2588055">
        41
       </a>
       ]
      </sup>
      <span class="emphasis">
       <em>
        „post tot discrima verum“
       </em>
      </span>
      — (lat.) „po toľkom potláčaní
               pravdy“
     </p>
    </div>
    <div class="footnote">
     <p>
      <sup>
       [
       <a class="para" href="#id2588198" name="ftn.id2588198">
        42
       </a>
       ]
      </sup>
      <span class="emphasis">
       <em>
        Schwachheit, dein Name ist Weib.
       </em>
      </span>
      — (nem.) Slabosť, tvoje meno
               je žena.
     </p>
    </div>
    <div class="footnote">
     <p>
      <sup>
       [
       <a class="para" href="#id2588853" name="ftn.id2588853">
        43
       </a>
       ]
      </sup>
      <span class="emphasis">
       <em>
        „Tulajdonképen hebegünk mindnyájan“
       </em>
      </span>
      — (maď.) „Všetci sa
               vlastne zajakáme (habkáme).“
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2589234">
       </a>
       8. Píla
      </h2>
     </div>
    </div>
   </div>
   <p>
   </p>
   <p>
   </p>
   <p>
    <span class="bold">
     <strong>
      <span class="emphasis">
       <em>
        Budova píľanskej fary — Ako prijala cirkev a známi príchod Jána Vansu na Pílu?
               — Majetkové pomery v cirkvi — Udomácňovanie Vansovcov v novom pôsobisku
       </em>
      </span>
     </strong>
    </span>
   </p>
   <p>
   </p>
   <p>
    Píľanská fara, v ten čas opustená, stojí na tom mieste, kde voľakedy stála stará,
         drevená. Neveľký priestor, sčiastky kus záhrady, sčiastky dvor, delí faru od kostola. Je z
         pevného materiálu, múry sú hrubé ako múry nejakej neveľkej pevnosti. Vcelku sa podobá
         zemianskej kúrii. Panský náter zvonku dodávajú celej budove dva topole, stromy panské,
         „vyvýšené“. Tieto dva staré stromy stáli pred farou ako meravá stráž, na každom uhle jeden.
         Tretí stál vo dvore pred vchodom do farského príbytku. Stáli nehybne, ale len kým nezadul
         vietor. Na mocnejší nápor vetra rozkolísali sa nielen konáre, ale i vykývané korene; a
         vtedy začalo v nich akosi kvíliť s vetrom o závod; lístie ševelilo v rozpustilej hre a
         šumenie vetra i lístia miešalo sa so žblnkotom vĺn strmej Rimavy. Rimavu od fary delila len
         hlboká zablatená cesta, vedúca cez most, práve oproti severnému rohu fary. Farské obloky
         boli akosi chránené pásom hložia a šípiny. Keď v chmúrnych dňoch a nociach sa Rimava
         rozhučala, keď do odvekého spevu jej vĺn miešal sa ston meluzíny a zigútkania starých
         stromov, ktoré vetrom rozkývané udierali do rohov budovy, tvorila sa smutná melódia.
         Zahučalo čosi i sklepením krajnej izby, „chyžkou“ zvanej. Ozývalo sa vo veľkej ešte
         prázdnej izbe. A táto hudba najmä v noci desila každého, kto mal slabé nervy. V takú búrnu
         noc ešte i neskoršie báli sa hostia u nás spať, najmä niektoré panie. V ten čas musela
         horieť sviečka celú noc, aby zaplašila „duchov“, o ktorých si bájili bojazlivé dušičky.
         Akoby z tých starých kútov hovorila minulosť, keď ešte nebolo všetko také staré, také
         smutné, keď tu ešte žili a pracovali takí istí smrteľníci ako sme my so všetkými svojimi
         ľudskými túžbami a súžbami, radosťami a žalosťami, poddaní všetkým biedam ľudského života.
         Keď tu žili v bázni božej vážni mužovia, konajúci svoje povinnosti, keď tu šafárili vo
         svojej domácnosti príkladné „kňazovky“, matky láskavé, pracovité, skromné, šťastné — i
         nešťastné…
   </p>
   <p>
    Izby boli na fare tri v rade. Dve z nich boli pôvodné, tretia, na juh, s osobitným
         vchodom do dvora, bola pristavená neskoršie. Dal ju postaviť pán farár Lauček pre svoju
         maminku, ktorá tu žila i trpela niekoľko rokov a tu i umrela. (…)
   </p>
   <p>
    Spomínaná „chyžka“ bola zasklepená (klenutá). Na bielom strope vo veľkom ovále boli
         červenou farbou hrubo namaľované písmená: Cz. P. M. Bili do očí, každý chcel vedieť, čo
         značia. Boli novšieho pôvodu, ale nikto nevedel presne udať, čo znamenajú. Dohadovalo sa,
         že ich napísal rozhorčený starý pán a že písmeno Cz. je začiatok Czékušovho mena…
   </p>
   <p>
    V prostrednej izbe v povale medzi inými začadenými hradami je vtiahnutá i hrubá priečna
         hrada „meškerenda“ (meštergerenda); na nej je vyrazený letopočet: Anno 1797. V ten rok bola
         fara skončená. V izbách, najmä v tej prostrednej bolo vlhko, v kútoch plieseň a nasadnutý
         prach. Obloky nepriliehali, miestami boli len klincami prichytené; namiesto skla papierom
         zalepené a tmavé od pavučín a prachu.
   </p>
   <p>
    Oproti tejto dosť veľkej izbe krížom klenutým neveľkým pitvorom vošlo sa do čeľadnej
         izby. Vlastne vhuplo sa do nej, lebo podlaha bola už hodne vyšliapaná — hlina. Bola to
         veľká, vidná miestnosť; dva obloky na juh a jeden na východ do dvora dodávali jej hodne
         svetla. Obloky boli opatrené mrežami. Vľavo od dvier stála veľká pec, ponad pec komín,
         majstrovský kus murárskeho hrnčiarskeho remesla. Jeho jedna časť zachytila dym z pece —
         neskoršie i zo sporáka — do veľkej rúry („kanónom“ zvanej) do steny a rovno do hlavného
         komína. Tento komín bol zvláštny, iste ho vymyslel pán farár. Pec bola veľká, zmestilo sa v
         nej 10 — 12 chlebov, a to takých gemerských (veľkosti riečice).
   </p>
   <p>
    V tejto čeľadnej zdržiavala sa čeliadka: slúžky a sluhovia, páni a deti, potom príchodzí
         a cirkevníci, keď niečo potrebovali. Bolo tu vždy rušno. V zime ženské priadli — skoro po
         Novom roku zniesli sa krosná, začalo sa zvíjať, navíjať na krosná a tkať cez celý pôst.
   </p>
   <p>
    Rovno oproti ťažkým dverám zo dvora viedol veľký otvor do pôvodnej, studenej kuchyne. Do
         velikánskeho komína kudlil sa dym zo všetkých pecí. Z tejto miestnosti sa vykurovala pec,
         ktorá hriala prostrednú izbu a „chyžku“.
   </p>
   <p>
    Naprostriedku stálo ohnisko (hiard), na ktorom sa už nevarilo — a pod ním pec, kde sa už
         nepieklo.
   </p>
   <p>
    Voľakedy tu vraj bola i pálenica. V jednom rohu pri dverách, vedúcich do komory, bol
         zamurovaný žľab na vylievanie zlievkov a poplakov. Vľavo od vchodu za ohniskom veľké súseky
         (skriňa), kam sa sypal ovos. V jednom kúte zamurovaný železný kotol.
   </p>
   <p>
    Náš príchod na Pílu (25. januára 1882) bol tichý, beznáročný. Prišli sme, ako sme
         dovtedy chodili domov, teraz do nového, ale pre môjho muža do opravdivého domova. Môj muž i
         pre krátkosť času si nežiadal okázalé vítanie, ale by mu bolo dobre padlo, keby ho bol
         privítal kurátor a niekoľkí presbyteri, keďže sa pán inšpektor dr. Samko Daxner utiahol.
         Pán dr. Samko Daxner a Laučekovi priatelia zazlievali môjmu mužovi, že ešte aj v ostatnú
         chvíľu neodstúpil. Oni chceli Laučekovu vec viesť ďalej — až k najvyššiemu stupňu: pred
         trón Františka Jozefa, aby sa ešte i tam domáhali práva a spravodlivosti. Ako by sa po
         takomto poslednom kroku bola táto vec utvorila, nevedno. Ale udalosti nasledujúcich rokov
         rad radom dokazovali, že podobné kroky boli márne. Viedeň vždy sklamala — a Czékuš bdel, i
         jeho klika; on sám, Czékuš, postavil sa ako osobný nepriateľ všetkých, ktorí zastávali
         nielen Danka Laučeka, ale i ďalších chránencov blahej pamäti Štefana Marka Daxnera.
   </p>
   <p>
    Dr. Samko Daxner zaďakoval z inšpektorstva; provizórne bol zvolený Emerich Manica, za
         ním i pán Pavel Gyürky starší, majiteľ tisovskej papierne a neskoršie Pavel Gyürky ml.
   </p>
   <p>
    Naše vozy prišli za nami dosť neskoro. V ten deň nebolo možno už nič skladať a vnášať do
         fary, prípadne do školy, kde sme sa zložili. V škole nás vítala Jankova sestra, Milka
         Machníčka, a to čo najsrdečnejšie. I kurátor prišiel, i niektorí z cirkevníkov.
   </p>
   <p>
    Keď vozy prišli do farského dvora, pán kurátor Lacko ubezpečil môjho muža, že je všetko
         v poriadku, všetko v bezpečnosti. A tu taká bezpečnosť: dvor ako ulica, na všetky strany
         otvorený. Brána sa už ani nezatvárala — ploty, lesy (pletená ohrada), múriky zváľané,
         roztrhané. Veľká stodola (kolešňa) zívala prázdnotou, i na nej vráta viseli len na jednom
         pánte.
   </p>
   <p>
    Farský dvor bol vtedy všetkým inším, len bezpečným nebol — a tak nebol div, že do rána
         „skapali“ z vozov niektoré ľahšie kusy náradia a hodné vrece — lieskových orieškov.
   </p>
   <p>
    V lomnickom chotári sa ich predošlého leta hojne urodilo a my sme si ich nazbierali
         nielen pre seba, ale i pre milú rodinku a priateľov. Táto strata ma nemálo zarmútila, ale
         môj muž ma potešil, že veď je to nie krádež, len akýsi kvár (od kváriť, mlsať) — a dodal,
         aby mi to bol príučok, ako si mám veci chrániť. Len otec Vansa sa uškrnul svojím tichým,
         sarkastickým úsmevom: vedel zo skúsenosti, akí sú Píľania „mlsní“ a že si vedia zvláštne
         pochúťky zaopatriť.
   </p>
   <p>
    Kurátor Lacko, ktorý býval na nižšom konci dediny, tiež sa usmial a podotkol: „Veď to
         nešlo ďalej, ako do
    <span class="emphasis">
     <em>
      ,Dolinky‘
     </em>
    </span>
    “. Dolinka bola stará časť dediny na
         sever od fary.
   </p>
   <p>
    To bolo na privítanie. (…)
   </p>
   <p>
    Hneď po voľbe v prvých dňoch januára písal senior Czéner otcovi Vansovi list, v ktorom
         nakladal kurátorovi, aby bezodkladne dal farský príbytok vyriadiť, vybieliť, vyšúchať, aby
         ho aspoň do stavu obydlenia priviedli. I kachle vymazať, aby sa prišlí mohli na fare osadiť
         a prezimovať.
   </p>
   <p>
    Toto prísne, ale i potrebné nariadenie kurátor vykonal. Izba bola čisto vybielená,
         obloky bez pavučín ukazovali síce „slepé“, ale čisté tably skla, kde nebol papier; dlážka
         vydrhnutá, ešte vlhká. Stálou vlhkosťou odspodku bola dlážka zrešetená, poslabená, že sa
         práve naprostriedku izby uvoľnili dve široké, kedysi i silné dosky, zdvihli a vzpriečili sa
         tak, že utvorili dlhý hrbec. Priateľ J. Š. z Tisovca, keď prišiel, furtácky začal hrbec
         preskakovať, robil vtipy a ktosi to pomenoval čimborasom.
   </p>
   <p>
    Spomínaná už hrada je čierna od dymu. Hneď od dvier napravo v stene — kozub. Áno,
         opravdivý kozub, ale nie panský „komín“, viac po sedliacky, dosť vysoko nad zemou. Bol v
         múre a nedalo sa v ňom svietiť, dymilo sa. Potom sa rozkladala pec a okolo nej lavička. Pod
         lavičkou, a to v peci, tiež kozúbok: — tam si hrial chladnúce nohy starček Lauček.
   </p>
   <p>
    Lavička mala pokračovanie i v „chyžke“ s tými záhadnými písmenami; veľká pec vykurovala
         i chyžku.
   </p>
   <p>
    Začalo sa vnášať náradie, lebo lomnickí furmani chceli ísť domov. Čo dôležitejšie a
         väčšie kusy pomáhali i kurátor a cirkevníci pod dozorom môjho muža. Drobnejšie a menej
         dôležité ponechal môj muž môjmu dozoru. Bol rád, keď jeho milý a drahý klavír bol na svojom
         mieste, stôl a stolík na písma tiež. Tretiu izbu hneď určil pre svojho dobrého otca, že už
         nebude sám bývať a spávať v škole, ale u nás. Rozumie sa, starík v prvom rade nástojil, aby
         jeho staré hodiny s ručne kovanými čiastkami a na prst hrubými povrázkami na pondusoch tak
         viseli pri posteli, ako v škole. Mali príjemný, zvučný hlas.
   </p>
   <p>
    Kurátor Ján Lacko doniesol i matriky, protokoly a — cirkevnú ládičku. Ešte skôr
         predostrel pánu farárovi účty, kartičky a upomienky — mal ich plnú hrsť — na ktorých boli
         poznačené požiadavky viacerých tisovských i píľanských remeselníkov, obchodníkov a —
         krčmárov. Oznámil, že si tí páni žiadajú okamžité vyrovnanie týchto účtov. Na otázku, prečo
         to už skôr nevyplatili, kurátor odpovedal, že nebolo „zkia“ (skadiaľ). Pritom podával pánu
         farárovi i kľúčiky od „ládičky“. Truhlička bola slávnostne pri veľkej pozornosti všetkých
         tu prítomných a hodnoverných údov cirkvi otvorená. Ukázalo sa, že je temer plná zažlknutými
         papiermi, azda dokumentmi, medzi nimi zväzok „obligátorov“, a keď ich vybrali a položili na
         stôl, ukázala sa objemná stará pančucha, naplnená ťažkými mincami. Obsah pančuchy sa
         pozorne vysypal na stôl, aby sa ani jeden peniaz neskotúľal dolu, alebo nedajbože
         nepremenil gazdu. Boli to strieborné peniaze! O zlatých sa nikomu ani neprisnilo. Azda
         niekoľko „tvrdých“ toliarov, nejaký mariáš, alebo čo len za hrsť dvadsiatnikov?…
   </p>
   <p>
    Ach nie. Boli tu veľké medenáky „ako lopaty“ (píľanské prirovnanie), boli tu i groše po
         tri grajciare, i menšie, i najmenšie, denáre a polgrajciare, ale ani jeden platný. Ale zato
         by ani numizmatik nemal z nich radosť, lebo vzácna minca tam sotva bola.
   </p>
   <p>
    „A kde vlastne máte kasu?“ spytuje sa farár.
   </p>
   <p>
    „Kasu? Án, tu je!“ odpovedal kurátor vážne, ukázal na pančuchu, naplnenú vzácnym
         obsahom, a pozrel na všetkých prítomných.
   </p>
   <p>
    Páni presbyteri vážnym kývaním hlavy dosvedčili, že je tak, že kasa je tu. Pán richtár s
         takým vážnym výrazom tváre, akoby išlo o hrdelné právo, dotušil:
   </p>
   <p>
    „Áno, tak je, kasa je tu!“
   </p>
   <p>
    „Ale kde máte denník príjmov a výdavkov? A čím hradíte výdavky, ako sú i tieto?“ Ukázal
         na kartičky, ktoré mu odovzdal kurátor.
   </p>
   <p>
    Kurátor predložil akési záznamy, ale v tých by sa predbežne nevyznal ani dobrý
         matematik. Ukázalo sa, že niet kapitálu, ani príjmov vôbec, ale ani výhľadu na ne.
   </p>
   <p>
    „Tak čo,“ spytuje sa farár. „Podľa nariadenia pána seniora má byť na nedeľu inštalácia.“
   </p>
   <p>
    Kurátor pochopil, lebo bol vtipný a rozumný, ale teraz nemal inú odpoveď, len uhol
         plecom, kabanicu posunul z jedného pleca na druhé, pozrel na richtára, ktorý vážne pozrel
         na druhých, akoby i jeho táto vec náramne pálila a po malej prestávke s dobrodušným úsmevom
         povie pán kurátor: „Požičajte, pán farár!“…
   </p>
   <p>
    Tam v Lomničke predal môj muž všetko, čo sa nedalo a nemohlo previezť, najmä dobytok a
         náradie, i zásoby obilia na siatie i na živnosť. Myslel azda, že na Píle nájde sa hneď v
         hotovom blahobyte — pohodlí? Nie. To nemyslel, ale na to miesto, že za tie peniaze, čo tam
         utŕžil, kúpi si tu, čo je potrebné, najmä obilie, jarinu na siatie. Ale — požičal. Požičal,
         aby poplatil najmalichernejšie dlhy, aby zaplatil trovy spojené s príchodom a úvodom, aby
         ako tak zachránil už veľmi naštrbenú povesť svojho zboru, čiže tých, čo ho spravovali.
   </p>
   <p>
    Jedno markantné porekadlo, vlastne anekdota výstižne charakterizuje náš ľud. A to je
         záľuba v požičiavaní, v úvere…
   </p>
   <p>
    Zišli sa vraj kdesi na posiedke niekoľkí gazdovia a keď v rozhovore nastala pomlčka —
         povedal ktorýsi z nich: „Chlapi, poskladajme sa — a pošlime si na bôrg!“
   </p>
   <p>
    Bôrg — úver! Dnes vari celý svet žije na úver, ba nad svoje pomery. Ani niet štátu, žeby
         nebol komu-tomu dlžen, jeden Rotschildovi, druhý inému bankárovi a bankári trustom a keby
         prišlo na všeobecné zúčtovanie, koľko kapitalistov, medzi nimi i štáty, by skrachovalo?
   </p>
   <p>
    U nás to ide v malom. Nový obchodník príde do malého mesta, otvorí obchod — a hneď má
         plnú miestnosť „kuntov“. Sprvu ide všetko dobre, ale keď otvorí úver, zbadá, že sa tovar
         síce míňa, ale peňazí niet. Zo začiatku sa platí, potom ostávajú — pardon — chvosty — a keď
         obchodník napomína, kupujúci sa cíti byť urazený a povie: „Veď azda neutekám z dediny?!“
         Naostatok má obchodník viac pasív ako aktív — a dá neplatiacich „kuntov“ fiškálovi. Fiškál
         si všetko vymôže, keď nie inak, nuž na licitácii; keď nikto nelicituje, ostane jemu dom,
         lúčka alebo rolička. Onedlho však, keď sa zavdá príležitosť, predá toto čo i bývalému
         majiteľovi, pravda, so zárobkom.
   </p>
   <p>
    Nejeden gazdovský majetok prešiel takto na bubon. Pána fiškála v Tisovci J. A. v ten čas
         nazvali aj jeho priatelia „Furész grófja, Hačavánok örökös ura.“
    <sup>
     [
     <a class="footnote" href="#ftn.id2589840" name="id2589840">
      44
     </a>
     ]
    </sup>
   </p>
   <p>
    V ten čas už i Danko Lauček oddal svoje požiadavky, ktoré mal na Píle, advokátovi, ale
         ten asi bol milosrdnejší.
   </p>
   <p>
    Na usporiadanie vecí som zavolala Katku a Marinu — a Marina sa mi ozvala:
   </p>
   <p>
    „Tu sme obitri!“ Pripočítala i psíka Aminu, lebo ju museli chrániť — ešte i nanášať.
         Marina bola Ružbašanka, Slovenka; Katka, Nemka z Lomničky. Katka horekovala na matku, že ju
         zanedbala, keď bola malá, že ostala mrzáčikom na celý život. Ale bola bystrá, umná a vedela
         byť príjemná. Jej oči hneď všetko postrehli, hneď pochopili, kde je potrebné zasiahnuť
         prácou. Bola inteligentná, nedarmo pochodila z klimekovskej rodiny. Jeden z jej strýcov bol
         učiteľom v Slavkove. Naše píľanské ženičky ju obdivovali. „No len vidz, ako sa vrtí! Či je
         nie čudo, taká malá a už vie po nemecky!“
   </p>
   <p>
    Čoskoro sa naučila po slovensky. Ale ako? A zasa chytro zabúdala po nemecky; napríklad,
         keď sa povedalo: „šla za neho“ ona povedala doslovne: „Sie ist nach ihm gegangen.“
   </p>
   <p>
    Keď sme v izbách ako-tak poriadili, šli sme do čeľadnej, o ktorej už bola reč.
         Zvláštnosťou tejto miestnosti bol ten majstrovský kus muránskeho hrnčiarskeho priemyslu,
         pripevnený na dvoch miestach o povalu. Toto „delo“, ako ho nejaký furták pomenoval, malo
         pokračovanie ponad pec a ústilo stenou do veľkého komína. Pod ochranou tejto ohromnej rúry
         mal svoj brložtek mendík Štefan z Bystrého; tu sa pokrčil, keď sa bál — a bál sa — stríg,
         lebo mu istý veľmi múdry báťa tvrdil, že ich je verabože na Píle jedenásť.
   </p>
   <p>
    Naši lomnickí furmani boli už pristrojení na cestu do svojho domova. Volali nás, aby sme
         sa šli s nimi rozlúčiť. V škole pod komandom našej dobrej Milky Machníkovej pri pomoci
         kováčky, prichystala kurátorka včasný a výdatný obed nielen pre furmanov, ale i pre
         domácich, ktorí sa práve v ten čas dostavili do školy. Obživili sa všetci. Lomničania,
         najmä Haasz, opätovne sa smutne lúčili s nami. Nevedeli pochopiť, ako mohol pán farár,
         ktorý vo všetkom mal poriadok v každom ohľade, vybrať si namiesto Lomničky túto neporiadnu,
         ošarpanú dedinu, s ľuďmi podobnými viacej uhliarom, neumytým, s drsným zovňajškom, ktorí
         hneď pri uvítaní okradli svojho kňaza. Veď sa to v Lomničke nikdy nestalo a sotva niekedy
         stane! A Haasz krútil hlavou a zjavne v duchu nás i — ľutoval. Jeho žene a malému Jankovi
         (Hänschen) poslala som jabĺčka a orechy, ktoré nám náš pán otec, kdesi dobre ukryté,
         zachoval. „Dalopy“ (dievky), ako povedala Marina, tiež naložili pozdravov pre celú dedinu,
         len ak ich niekde cestou nepotratili.
   </p>
   <p>
    Odišli poslední, ktorí nás upomínali ešte na milú, — ale pritom všetkom nám cudziu
         Lomničku. Potom poprenášali sme sa už do fary. S Milkinou (dcérinou) pomocou i náš teraz už
         šťastný pán otec so svojou fajočkou a s hodinami presťahoval sa na faru. Len klavírček, ten
         istý, na ktorom kedysi „důstojná pani“ Jozeffyčka hrávala, ten ešte ostal v škole.
         Laučekovci ako príbuzní dostali ho či kúpou alebo zdedili, neviem, ale sa konečne dostal do
         píľanskej školy. Keď bol otec dobrej vôle, zahral si svoje obľúbené piesne, grošovky, a keď
         chcel, aby sa i druhí obveselili, zahral im veľmi dojímavú pieseň „Schöne Minka, ich muss scheiden“.
    <sup>
     [
     <a class="footnote" href="#ftn.id2589982" name="id2589982">
      45
     </a>
     ]
    </sup>
   </p>
   <p>
    Klavírček po pani důstojnej azda ešte nezložil hneď kosti; — struny ešte poslúžili na
         obnovenie iných podobných hudobných nástrojov, lebo na takéto veci bol otec Vansa majstrom,
         ale dlho nejestvoval.
   </p>
   <p>
    Môj muž ešte chcel vidieť záhradu a sad, kde mal popri iných prácach založiť svoje
         včelárstvo a nejakú škôlku na pestovanie ovocných stromkov. Kurátor ostal — domáce práce mu
         pokonal syn — aby nám poukazoval, čo patrí k fare. (…)
   </p>
   <p>
    Záhrada a sad neboli ohradené. Chodníčkov bolo cez ne krížom-krážom na všetky strany
         sveta; ženy a deti z celej dediny nimi chodili najmä večierkom k žliabku „na Lajtmanku“,
         ktorý bol veľmi primitívne upravený, kde tenkým prúdom tiekla veľmi dobrá voda „ždiarna“,
         ako sa povie. Ale čo sa týka čistoty, dalo by sa jej všeličo vyčítať.
   </p>
   <p>
    Každá ženská alebo i deti prišli so svojimi džbánčekmi s tenkým hrdlom, aké sa najmä v
         tomto kraji upotrebujú. Rúčka džbánku je deravá a má navrchu malý pyštek, cucáčik, s
         ktorým, keď ho smädný človek vezme do úst, môže sa dôkladne občerstviť. Voda v týchto
         hlinených džbánkoch udrží sa dlho čerstvá a chutná, najmä keď sa postaví na nedláždenú
         podlahu.
   </p>
   <p>
    Na Píle v ten čas studní bolo málo. Na pitie si nosili obyvatelia len „ždiarnu“ vodu zo
         žliabkov. Nad hradskou cestou bol jeden žliabok, studnička „hnidovka“, nazvaná tak podľa
         bieleho zafarbenia. Je taká údajne od striebornej ruky, ktorá má byť v tých miestach. Pán
         farár Lauček si pochvaľoval vodičku „spod Hrišového“.
   </p>
   <p>
    V sade stál ešte starý včelín, známy z hier chlapcov Danka a Janka. Pred komasáciou
         stála tam i obecná budova, humno a stajňa pre býkov, ktorých Danko tak rád dráždieval.
         Včelín ako všetky budovy bol na zvalenie, musí sa postaviť nový. Povyše včelína živorilo
         ešte niekoľko starých ovocných stromov. Všetky niesli dobré ovocie, ušľachtilé rodzaje, aké
         uviedol do tisovského ovocinárstva blahej pamäti dôstojný pán Pavel Jozeffy, superintendent
         dištriktu potiského — a Laučekov blízky príbuzný. Toto zošľachtenie druhov ovocia a záujem
         o pestovanie ovocných stromov je tiež z tých pamiatok, ktoré zanechal po sebe tento
         vynikajúci kňaz, spisovateľ, pastier a dobrodinec svojho ľudu.
   </p>
   <p>
    Blízko farského humna čiže stodoly, po píľansky kolešňa, ozrutnej murovanej budovy, bolo
         všade hlboké bahno. Z farského dvora sa prechádzalo do sadu i „kolešňou“, keď bola
         otvorená, čo bolo temer vždy. Tadeto vo dne v noci mohol prechádzať, kto len chcel, keď mu
         prišlo na um skrátiť si cestu.
   </p>
   <p>
    Pôda bola močaristá, hlboké trasovisko, kde — ako nám kurátor rozprával — sa údajne
         kedysi kôň zatopil.
   </p>
   <p>
    *
   </p>
   <p>
    <span class="bold">
     <strong>
      <span class="emphasis">
       <em>
        Uvedenie do úradu — Ľudia v dedine a v okolí — U Gyürkych — Oprava kostola,
               fary a školy — Tisovskí známi
       </em>
      </span>
     </strong>
    </span>
   </p>
   <p>
   </p>
   <p>
    Z naloženia seniorálnej vrchnosti mal byť nový farár čím skôr uvedený do svojho úradu,
         teda v poslednú januárovú nedeľu. Bolo to potrebné i preto, lebo tejto jari má byť v
         severnej čiastke nášho seniorátu kanonická vizitácia. V južnej časti Malohontu až po Nižný
         Skalník a Hrachovo bola kanonická vizitácia asi pred dvoma rokmi. Dovtedy má píľanský zbor
         mnohé, a to nevyhnutné práce vykonať, ale najmä opravu kostola a školy. Škola sa zdala len
         naoko v dobrom stave, v skutočnosti bola už tiež skoro celá na spadnutie.
   </p>
   <p>
    Na tento sviatok, rozumie sa, prišli i naši najbližší príbuzní a priatelia. Jankova
         sestra Milka nás už tu čakala, prišiel i Imrich, Jankov brat; Czéner prišiel úradne v
         sprievode seniorálneho inšpektora Ruthényiho z Hrachova, ale prišla i moja sestra Milka
         Czénerová a pomohla pri uvítaní a uhostení cezpoľných i domácich hostí. (…)
   </p>
   <p>
    Medzi hodujúcimi cirkevníkmi bolo tiež hodne spokojnosti. Uhorštianska švagriná Milka sa
         starala, aby každý bol opatrený a aby sa nikomu krivda nestala. Ľud sa uspokojil — a temer
         zabúdal na prekonané ťažké leto a úfal sa, že keď majú farára, že sa už všetko zlé minulo a
         medzi ľudom zavládne blahobyt a spokojnosť. Starší hospodár, člen starej rodiny
         karassámeľovskej, vysokej chudorľavej postavy, belasooký, s dlhými plavými vlasmi si
         pochvaľoval a kývajúc hlavou z času na čas svojím bystrým spôsobom predniesol: „Naša fara
         oslávená, oslávená“. A druhý starík, ktorý sa kedysi chválil, že čo by peniaze lyžicou
         jedol — aj tak neschudobnie, na znamenie svojej spokojnosti si už hneď pred kostolom zastal
         a opakoval:
   </p>
   <p>
    „Dobre bolo, pekne bolo, ej, haj, dobre bolo! Verabože, verrabože pekne bolo, dobre
         bolo, ej, haj, ej, haj, dobre bolo!“
   </p>
   <p>
    Týmto spôsobom vyslovil starík — ešte skôr svoju pochvalu, ale i zazlenie, že si „Janko
         školove“ (miesto školovie) nechal rásť fúzy! A ako príklad uvádzal nebohého pána farára
         Laučeka, že ten nemal fúzy. Chudák, starý pán farár! Zato mal vo svojej zanedbanej starobe
         strnisko na tvári také, že ním, totiž pánom farárom, matky deti strašili.
   </p>
   <p>
    V mladosti bol v každom ohľade gavalier, rád mal pekné veci, rád sa pekne obliekal,
         nosil ešte košele z jemného rumburského plátna, jemne šité so „šapúdlikmi“ (jabot-žabot) —
         ale ako pani farárka umrela a za ňou nešťastná dcéra Julka, nemal sa kto o neho starať.
         „Tetka Trápelka“, ako nazval príbuznú vdovu Janku — sestru Augusta Horislava Škultétyho —
         tá mu veru dala bielizeň z domáceho plátna — a vtedy bol zanedbaný — lebo i sám sa
         zanedbal.
   </p>
   <p>
    Jeho markantný zjav, jeho rázovitá osobnosť prichodila pomaly do zabudnutia, len keď sa
         sporné otázky starých obligácií vynorili, oživili sa rozpomienky na neho, ale nie po
         dobrom…
   </p>
   <p>
    Dni sa dĺžili a my sme rozmýšľali o prácach, ktoré nás túto jar čakajú. Medzi prvé
         vychádzky patrila prechádzka na farské pole. Toto pole má príznačné meno Skaličnô a
         Medzipotoky. Nomen — omen,
    <sup>
     [
     <a class="footnote" href="#ftn.id2590246" name="id2590246">
      46
     </a>
     ]
    </sup>
    povedal latinák Janko. Skala na skale, ale nie skaly — len balvany veľkosti
         stola — a pomedzi to zasa močiar-slatina čiže teplice.
   </p>
   <p>
    Vtedy bola s nami i moja mamička, ktorá ako praktická žena vedela posúdiť veci tak, ako
         sa majú; i zarmútila sa, že je toto pole väčšinou sterilné, neúrodné. Len miestami tu boli
         dobré, obrobené, ale malé roličky. Teraz je tu komplex, meraný od buka do buka — vcelku
         však patrí do VI. triedy. Hneď za traťou Feledince — Tisovec od železničného mosta boli
         kúsky poľa lepšej kvality. Popod železničný most tiekol potok, tu už spojený, týmto potokom
         viedla i vozová cesta až na hradskú. V čase búrky a prívalu bola to cesta nebezpečná, najmä
         pre vozy naložené zbožím alebo senom, ale bola aspoň — krátka. Napravo od cesty stála už
         opustená budova, takrečený hámrik, majetok kráľovskej komory. Mala svoju cenu len preto, že
         patrilo k nej „vodné právo“.
   </p>
   <p>
    Cesta popod most už ako sa dvíha na Medzipotoky, bola komasáciou vymeraná hneď
         cirkevnými roľami. Táto cesta viedla i na tisovské (predtým píľanské) role. Akési odškodné
         za tento „čapáš“, ako ho azda úradne pomenovali, dostala píľanská cirkev vysoko pod Trstím
         lúčku, Sabovkou menovanú. Ale tisovskí majitelia susedných pozemkov urobili si ešte
         pohodlnejšiu cestu, lebo im tá bola strmá a príkra. Tak si urobili pekný „kjar“ dookola
         krížom cez farské pole. Táto vec bola mladému farárovi veľmi nepríjemná, lebo musel nielen
         pre seba, ale i pre budúcnosť chrániť záujmy cirkvi, keď ich dosiaľ nechránili tí, čo na to
         boli povolaní. Ak by sa tá vec nevyrovnala, tak zostarne a otázna časť zeme je navždy
         stratená. Čo i neradi, museli tisovskí statkári uznať požiadavku píľanskej cirkvi a upraviť
         cestu podľa zákona.
   </p>
   <p>
    Pri tejto príležitosti videl mladý farár, aká práca ho i tu čaká, ak chce, aby mu toto
         pole vydalo aspoň obstojnú úrodu.
   </p>
   <p>
    Čiastky Medzipotokov boli lúky; kde bol suchý kopec, tam narástla tráva a kde bola voda,
         tam rástla šivarina a psica. Tu treba vodu odvádzať, tam zasa napustiť.
   </p>
   <p>
    Kam pozrel, samá práca, samá úmorná práca. Ale on sa jej neľakal, on si i tak žiadal
         pracovať pre ľud, ktorý tak vrelo miloval.
   </p>
   <p>
    Ešte za februárových studených dní sme ponavštevovali najbližších priateľov v dedine a
         najmä v papierni a v Tisovci. (…)
   </p>
   <p>
    Navštívili sme i niektorých cirkevníkov. Vtedy už bola naša mamička Medvecká u nás. Ona
         nás vyprávala a dala pokyny. Janko síce pokyny neprijal, on vôbec neprijímal radu od
         nikoho. Azda iba keby mu bola poradila jeho oslávená matka. Ale tá, chudina, bola taká
         skromná, že jej deti vyrástli nad hlavu; ale ju pritom všetkom vrele milovali.
   </p>
   <p>
    Zlámanec je blízko Píly a ešte bližšie tisovskej papierne. A papiereň — medzi Pílou a
         Tisovcom. Tá milá papiereň! Tí drahí ľudia, čo tam bývali, s ktorými sme žili v úprimnom
         priateľstve za dlhé roky… Teraz sa to už všetko minulo.
   </p>
   <p>
    Túto papiereň kúpil (v rokoch tridsiatych a štyridsiatych predošlého storočia) pán Pavel
         Gyürky, najstarší syn pani Johany Gyürky, rod. Markušovej, zakladateľky veľkej papierne
         veľkoslavošovskej. Právom by tento jej najstarší syn mal ostať v otcovom závode, ale v ten
         čas už táto papiereň prešla do majetku účastinárskej spoločnosti.
   </p>
   <p>
    Vtedy, keď sme my prišli na Pílu, boli Gyürkyovci už starí, najmä pani, lebo bola so
         svojím manželom v jednom veku. Pani Pavlína Gyürkyčka bola dcérou kamenianskeho farára
         Bradovku a ako mladušká vydala sa za Gyürkyho, strýca nášho drahého báťušku z papierne.
         Pavlínka však skoro ovdovela a keď sa Pavel Gyürky vrátil z Nemecka „z vandrovky“, a mal si
         založiť vlastnú domácnosť, povedala jeho múdra matka: „Ožeň sa, Pavlík — a vezmi si ty našu
         Pavlínku, nikdy lepšej ženy nedostaneš!“
   </p>
   <p>
    Syn poslúchol, oženil sa, vzal si svoju vlastnú strynkú — a neobanoval. Veď sa hovorí,
         že sa manželstvá v nebi uzavierajú, o čom zlý svet pochybuje, ale aspoň toto bolo v nebi
         uzavreté. Bolo z tých šťastných manželstiev, v ktorých blízkosti sa dobre vedie nielen
         rodine, ktorú so svojimi deťmi tvoria, ale i príchodzím, priateľom i cudzím. V tomto dome
         bolo pohostinstvo cnosťou temer evidentnou. A bolo tu často i veselo. Pracovali všetci,
         nielen čeľaď, ale i deti od malička, ale boli chvíle odpočinku a zábavy. Ako Goethe hovorí
         a radí:
   </p>
   <p>
   </p>
   <p>
   </p>
   <div class="literallayout">
    <p>
     <span class="emphasis">
      <em>
       Saure Tage, frohe Feste,
      </em>
     </span>
     <br/>
     <span class="emphasis">
      <em>
       Morgens Arbeit, Abends Gäste.
      </em>
     </span>
     <br/>
    </p>
   </div>
   <p>
   </p>
   <p>
   </p>
   <p>
    V ten čas bola už pani Gyürkyčka slabá, chorľavá, ale vždy v práci, vždy čulá. Jej
         manžel bol ešte statný, síce už šedivý pán, ale tiež vždy v práci pri závode, pri malom
         hospodárstve a všade, kde bolo treba jeho rady a pomoci. Rád chodil po horách — a vychádzky
         nezameškal, keď sa nejaké podujímali. Jeho syn Paľko bol umný, pracovitý, ale telesne dosť
         slabý.
   </p>
   <p>
    V dome žili dve slečny, už nie celkom mladé, ale pekné a hodné. I ony mali príležitosť
         vydať sa, azda i dobre sa vydať, ale sa nechceli: dobre im bolo doma.
   </p>
   <p>
    Najstaršia Izabela bola vydatá v Revúcej za istým Pourom, potomkom francúzskej
         hugenotskej rodiny. Pourova sestra bola vydatá za istým Kalinom, mecenášom revúckeho
         slovenského gymnázia, len žiaľbohu umrel mladý, ako mu pri jeho narodení veštila istá
         tetka. Bola to zvláštna veštba.
   </p>
   <p>
    So zaniknutím revúckeho gymnázia veľmi chytro sa zmenila láska k slovenskej reči, najmä
         u revúckeho meštianstva a u niektorých klátivých „priaznivcov“ na okolí. Vdova po Kalinovi
         viedla panský život; žila z kapitálov, ktoré jej nechal muž a spolu so sestrou a švagrom,
         bývalým učiteľom, mala nemeckú domácnosť. Na maďarčinu, ktorá sa skoro začala rozťahovať,
         sa už nezmohla. Keď zavítala do papierne — ako „erbtante“ pourovských detí (bolo ich hodne
         i po druhom bratovi a sestre Hlaváčke) — priviezla sa na hrdom koči, okázale ju prijali a
         vždy, ako náleží, uhostili.
   </p>
   <p>
    Zmena v zmýšľaní slovenskej spoločnosti sa ukázala všade. V Revúcej ostalo verných len
         niekoľko rodín, ako Bottovci, Nandrášovci, Viestovci a iní. Len Tisovec sa nezmenil — o tom
         ešte neskoršie.
   </p>
   <p>
    V papierni sa náhľady veľmi delili, panie, t. j. panie a slečny pridali sa na stranu
         dobyvateľov, na stranu modernej maďarskej myšlienky; starý pán a jeho syn Paľko ostali
         neochvejne pri slovenskej veci. Panie dôvodili, že pri panujúcom režime treba, aby
         priemyselník šiel s duchom času a neexponoval sa ako nebezpečný pansláv, alias burič a
         hurbanista, moskál — a ešte ktovie, akých mien sa všetkým týmto strašným ľuďom dostalo. (…)
   </p>
   <p>
    *
   </p>
   <p>
    <span class="bold">
     <strong>
      <span class="emphasis">
       <em>
        Opravy.
       </em>
      </span>
     </strong>
    </span>
   </p>
   <p>
   </p>
   <p>
    Najprvšia a najsúrnejšia práca bola: kostol opraviť, vežu ratovať, základy upevniť.
   </p>
   <p>
    Na to sa zbor musel podobrať a poradiť. Lebo už bolo úradne oznámené, že v máji tohto
         roku (1882) bude kanonická vizitácia, ktorá v týchto zboroch od smrti bl. dôstojného pána
         Pavla Jozeffyho nebola.
   </p>
   <p>
    Pekná veža, ktorej základy v bahnitej pôde klesali, bola nahnutá ako hlava starého
         človeka, ktorého nohy nevládzu.
   </p>
   <p>
    Vakovka zo zrubov kostola opršala, svetlo vniká škárami dovnútra, a v tom svetle je
         skaza tým žalostnejšia.
   </p>
   <p>
    Krov kostola pobitý je šindľami, deravý, len čo ho strelky Dankovej kuše zo strany od
         fary držia. Za onoho času, keď bol Danko malý, stal si do farských dvier a strieľal. Teraz
         keď sú šindle zhnité, vidieť strely trčať, akoby bol celý krov nimi vyšpikovaný ako zajac
         na pekáči. Tu treba pomáhať! Najprv zháňať potrebný materiál: drevo, vápno a iné. Ale kde
         to vziať, keď nieto peňazí?
   </p>
   <p>
    Ktosi nadhodil, — možno sám pán Gyürky, — že vápno by sa mohlo napáliť doma. V chotári,
         na Roškovej je vápenná skala, tam je i hora, ktorú obec za cirkevné peniaze odkúpila.
   </p>
   <p>
    Tejto myšlienky sa môj muž chytil ako najdôležitejšej pomoci na dosiahnutie cieľa. V
         tých miestach sa pálievalo vápno už i predtým, boli tam veľmi dobré podmienky. Hneď sa
         vypravila malá komisia vyskúmať miesta, podmienky a ak možno dohodnúť sa s majiteľom
         pozemku. Vyjednávanie sa hneď aj začalo. Zavolali „odborných“ robotníkov skaly lámať, drevo
         rúbať — a majstra, ktorý má pec postaviť a páliť. Vďaka rezkému a energickému zákroku,
         práca šla od ruky, dielo sa podarilo. Vápno bolo dobré. Veľká časť sa predala do Tisovca,
         veľkú časť si sami Píľanci odvozili — a onedlho z dom na dom sa riadilo, bielilo až milá
         vec. Domy, domky a chalupy, ktoré stáli oddávna ošarpané, odrazu sa zaskveli v oslnivej
         belosti, veď vápno prišlo „ako zo svojho“ temer zadarmo.
   </p>
   <p>
    Hneď tu bola dobrá stránka podniku, ľud mal i zárobok i požehnanie z toho.
   </p>
   <p>
    Poniže kostola, blízko školy, vyčistili už dávno neupotrebenú jamu, nahádzali do nej
         vápno, požičanými hadicami napumpovali vodu z Rimavy a o chvíľu tam vrelo, syčalo, kúrilo
         sa, ako „nerečeno“ z vápenice… Toto dielo malo divákov z celej dediny, najmä deti, nikto
         neprišiel k úrazu, len neskoršie sa ta zatúlalo všetečné húsa, ale zavčasu ho ratovali a
         hodili do vody — aby sa omylo…
   </p>
   <p>
    Teraz bolo treba podoprieť základy veže. Tu tiež poradil opatrný pán Gyürky.
   </p>
   <p>
    Z tisovského hámru, štátnej železiarne, dopravili sa stroje, takrečené „haviare“,
         ktorými sa podarilo základné múry naddvihnúť a podmurovať. To sa tiež podarilo. Škáry v
         stenách kostola sa zapchali tenkými štiepanými lieskami, ale na nešťastie boli tie liesky
         surové — a po nečase chytila sa do starého, ale zdravého zruba — huba. Aby huba celú budovu
         nezničila, musela sa znovu od základu opraviť, keď sa drevo dezinfikovalo.
   </p>
   <p>
    Usilovná práca sa konečne skončila. Kostol bol i zdnuka i zvonku pekne vybielený,
         sčiastky (zvonku) žltou farbou natretý. Celý krov nebolo možno obnoviť, len miestami zhnité
         šindle novými nahradiť. Iba veža bola obnovená.
   </p>
   <p>
    Potom sa i na farskom dvore začalo riadiť. Zváľané ovčínce, chlievy a cieňa sa
         odstránili. Dvor sa stal priestrannejším a čistejším. Len Danko Lauček, keď o tomto
         „vandalizme“ počul, poľutoval, že jeho staré romantické hradby, zámky a skrýše, dejisko
         vojenských manévrov, boli „zrovnané so zemou“. I pod vežou zhnitá koliba sa odpratala. Mala
         nahradiť pivnicu. Pri píľanskej fare pre tú divú vodu pivnice nebolo. Nedostatok poriadnej
         pivnice je tu veľmi citeľný.
   </p>
   <p>
    Za opravou kostola prišla oprava školy. Tohto roku i tak bude treba voliť mladého
         učiteľa, lebo otec Vansa už veľmi chradol. I teraz, keď ho len iná, veľmi súrna povinnosť
         nezdržala, chodil môj muž riadne vyučovať deti sám. Videl, že deti zaostávajú, a najmä ako
         sa blížila jar, bývalo ich čo deň menej v škole.
   </p>
   <p>
    Istého dňa okolo Gregora, ktorý ako vieme nesie sneh do mora, v tisovských horách sa
         prudko topil ľad, potôčky ho niesli do Rimavy a Rimava hrozila povodňou. Strmo niesla svoje
         kalné vlny nadol a chytala mosty, lavičky, hato, všetko, čo nebolo dosť pevné a tak sa
         privalila i na Pílu. Ako tak často, vylievala sa i napravo k domčekom i naľavo k fare a ku
         škole.
   </p>
   <p>
    Raz ráno pri vyučovaní môjho muža vyrušil akýsi zlovestný výkrik z ulice, pozrel oblokom
         práve vo chvíli, keď z lavice preloženej cez rieku spadol malý chlapček do vĺn rieky.
         Vybehol z triedy, idúcky zhodil kabát a bežal k Rimave. Chlapca si vlny podávali jedna
         druhej ako hračku — už bol hodne ďaleko. Ale mladý kňaz a učiteľ skočil do vody a musel
         hodne pracovať, kým sa dostal k dieťaťu. Malý Janko mal kabaničku — novú — akiste sa chcel
         popýšiť, bežal lavicou ako v druhé dni, dostal závrat a spadol. Táto kabanička bola jeho
         záchranou, lebo za ňu sa môjmu mužovi podarilo zachytiť topiace sa dieťa. Šťastne ho
         vyniesol na breh. Chlapec bol bez vedomia, ale ženy, najmä mať, kričali, budili, zomdleté
         dieťa. Otec chlapčeka bol veľmi vďačný, bol to i tak človek dobrého srdca a najmä vyspelého
         intelektu. Býval častým hosťom u nebohého Hrebendu, odpisoval mu knihy i predčitoval mu z
         nich a z iných, ktoré zo svojich potuliek, ako samozvaný kolportér, donášal z celého
         Slovenska. Chlapček žil až do vojny, tam padol.
   </p>
   <p>
    V čase, keď sme my prišli na Pílu, Hrebenda už nežil.
   </p>
   <p>
    Čas utekal, blížila sa jar, treba chystať siatie do zeme. V papierni ponúkla pani
         Gyürkyčka Jankovi ovos na siatie po 4 koruny kebel (120 litrov). A vtedy to bola slušná
         cena, dnes sa nám to vidí smiešne lacné. Janko kúpil istú zásobu, ale to bolo všetko málo.
         Šiel do Rimavskej Soboty; toto mesto malo veľké trhy a bolo tu pomerne všetko lacné. Na noc
         s vozom sa zastavil v Nižnom Skálniku u našich Czénerovcoch. Sestra Milka spomenula, že
         predošlú sobotu predali v Sobote ovos po 3,30, ale že s druhým počkajú. Môj muž hneď
         ponúkol 3,80, aspoň nemusí ísť do mesta. Ale švagor na to: „Ja ti ho nedám inakšie len tak,
         ako som v Sobote predal.“ Ale môj muž povedal, že on už kúpil po štyri koruny. „Ja nedbám,
         čo aj po desať, ja ti ho drahšie nedám.“ No, myslím, že potom sa dal kapacitovať a predal
         ako švagrovi po 3,50. Táto jednačka charakterizovala oboch, ani jeden nechcel druhého
         vykoristiť. Czéner bol už vtedy chorý, ale choroba mu neprekážala konať si povinnosti. Bol
         vo svojom presvedčení až tvrdohlavý, nikdy dané slovo nezrušil, ani vtedy, keď by mu bolo
         šlo o úrad. (…)
   </p>
   <p>
    Pole sa podľa možnosti opatrilo, do toľkej zeme čiastočne vypočinutej bolo osiva treba
         hodne, ale naši cirkevníci to vďačne, „koj museli“, urobili. („Vďačne, koj musím.“)
   </p>
   <p>
    V návštevách sme pokračovali. V Tisovci Jankovi starí známi, už spomínaní učitelia
         Gašpar Dianiška a Lojko, odišli na odpočinok. Lojko býval na Muránskej ulici s manželkou a
         synom Dankom, ale pán Gašpar Dianiška, výtečný pedagóg, všestranne ctený, žiakmi a žiačkami
         milovaný, učený človek, šiel Muránskou ulicou, ale ďalej, ďalej, ta pod Košianovo, odkiaľ
         niet návratu.
   </p>
   <p>
    Namiesto týchto prišli mladí, obaja Klenovčania: Ján Brádňan, bývalý revúcky žiak a
         Karol Kyčka, syn klenovského učiteľa.
   </p>
   <p>
    Kyčkovci nám boli známi, zvlášť ona, naša Zuzika (Drahotínová v cestopise
    <span class="emphasis">
     <em>
      Pani
            Georgiadesová na cestách)
     </em>
    </span>
    ; bola dcérou padarovského učiteľa Hozneka a jeho
         manželky Terézie Czénerovej, sestry švagra Czénera.
   </p>
   <p>
    Karol Kyčka bol príjemný, trošku povrchný človek; bol napadnutý na pľúca. Všetky
         príznaky tuberkulózy sa ukazovali, ale jeho Zuzuľka ho tak verne ošetrovala, že ho na
         niekoľko šťastných rokov zachránila životu. Bol dobrý učiteľ, sympatický a deti lipli za
         ním v poslušnosti a v úprimnej láske. Vôbec tisovská cirkev mala dobré školy a výtečných
         učiteľov. Taký bol aj Janko Brádňan. (…)
   </p>
   <p>
    Tretí dom od Zvarov je „vyšní“ dvor daxnerovský. Namiesto starej kúrie stál vtedy už
         nový, pohodlný dom. Tu býval starší brat dvoch vynikajúcich Daxnerovcov: Juraj a jeho dvaja
         synovia. Jurajov mladší brat, blahej pamäti Štefan Marko Daxner, jeden z tých našich „troch
         Sokolov“, vybudoval po návrate domov svoj pohodlný dom na kraji mesta, pomenovaný Nižným
         dvorom. Juraj Daxner už nežil, keď sme my prišli do Tisovca. V dome bývala vdova, šľachetná
         pani Mária Daxnerová. Bola veľmi dobročinná, najmä revúcke gymnázium malo v nej horlivú a
         činnú patrónku. Keď zavítali revúcki študenti v čase divadelného predstavenia alebo pri
         inej slávnostnej príležitosti, vo Vyšnom dvore ich skvele pohostili. A vtedy veru boli
         obyčajné hrnce primalé, varilo sa v kotloch, ako kedy bolo treba. O nej napísal niekoľko
         vrúcnych rozpomienkových slov do Dennice Janko Brádňan.
   </p>
   <p>
    S ňou bývali vtedy i jej dvaja synovia, dr. Samo Daxner, bývalý cirkevný dozorca zboru
         píľansko-hačavského a Janko Daxner. Janko spravoval rozsiahly majetok famílie.
   </p>
   <p>
    O tom, čím bola rodina Daxnerovcov pre Tisovec, dalo by sa mnoho písať. Priestor tejto
         knihy je na to primalý a pero prislabé. O Štefanovi Markovi Daxnerovi máme už cenné
         spomienky, no príde čas, keď sa doplnia a tak sa stanú cenným životopisom alebo rozpravou o
         tejto vzácnej rodine na spôsob Gallsworthyho
    <span class="emphasis">
     <em>
      Ságy rodiny Forsythovcov
     </em>
    </span>
    .
   </p>
   <p>
    Naša návšteva na tisovskej evanjelickej fare bola krátka. Pani farárka bola chorá a
         starostlivo ju chránili pred každou návštevou. Pán brat Hanes nás prijal v predizbe a
         šeptom nám to oznámil. Neskoršie sme si to vynahradili. Náš pomer bol priateľský a úprimný.
         Oni, najmä kým deti boli malé, nechodili do spoločnosti.
   </p>
   <p>
    Medzi našich dobrých priateľov patrili aj Šetinovci. Ani oni nám neboli cudzí. Stará
         pani Šetinová bola rodená Hozneková. Hoznekovci a Czénerovci tvorili, kým ešte starý Andrej
         Czéner (švagrov otec), sedel na čerenčianskej fare a starý Hoznek v pokoradskej škole a kým
         deti boli malé, takrečeno jednu rodinu. Zo svojej pokoradskej výšky zletúvali mláďatá na
         čerenčiansku faru a tu sa vždy mali dobre. Néna Theiska-Czénerová, farárova dcéra, vedela o
         týchto rodinách mnoho rozprávať. Od nej pochádza téma pre Julinkin prvý bál. Julinka bola
         prekrásna dcéra Andreja Czénera, a to najstaršia. Janko Šetina, vtedy tisovský notár, bol
         milý, dobrý priateľ, vtipný furták; ani človek nepomyslel, už povedal poznámku, ktorá celú
         spoločnosť rozveselila. Jeho pani, Matilda, rodená Krupcová, bola jemnocitná duša.
   </p>
   <p>
    Neskoršie sa priateľské zväzky utužovali, najmä keď sa okolo nás sťahovali mračná a my,
         zvaní panslávi a buriči, sme boli odkázaní na krúžok rovnako zmýšľajúcich.
   </p>
   <p>
    I doma v záhrade a v sade začalo sa intenzívne pracovať. Ploty sa ako-tak opravili len
         dočasne, aby sa zamedzilo prechádzkam krížom-krážom po našej záhrade. Starý včelín sme tiež
         opravili, aby mohol prijať 2 — 3 čeľade včeličiek z otcovho školského včelína. Lebo môj muž
         ani na Píle nechcel ostať bez včiel. Je to už akosi tradičné, že na dedinských farách a
         školách pestovali sa tieto „mušky“, ako ich na Píle ktosi žartovne pomenoval. I do strednej
         stajne priviedli sme si kravičku zo školy, kde sme v jej hodnote vyplatili pána otcove dlhy
         a požiadavky, ktoré starý pán mal splatiť, ale nemal z čoho. Často sa minuli týždne ba i
         mesiace, čo groša nevidel. Plat mal malý, zväčša v prírodninách. Za deti sa platilo, ale
         akosi výnimočne. Deti, vnukovia, chodili už do školy — a rodičia sú ešte dlžní povinné
         „didaktrá“. Namiesto platu dali „záloh“ a uspokojili sa, že tým je už všetko vykonané.
         Zálohy boli v komore, tam sa roky a roky ponevierali, mole a hrdza ich žrala. Boli to najmä
         tĺky, akými sa soľ „drvila“ v mažiaroch, aké točili hačavskí majstri.
   </p>
   <p>
    Medzi tými zálohmi našla sa i kabanica, ktorú by už ani najbiednejší žobrák nevzal na
         plecia. Boli i perinky, v ktorých sa niekoľko pierok nakláňalo, ale všetko to už nemalo
         cenu. Neskoršie chceli naši cirkevníci, ale najmä cirkevníčky takto splácať i cirkevnú daň
         a cítili sa urazení, že to výberca neprijal.
   </p>
   <p>
    Tešili sme sa kravičke v očakávaní prírastku, i stalo sa, že sa našlo zdravé teliatko.
         Ale netešilo sa dlho zdraviu, ani my jemu, lebo istého rána teliatka nebolo. Dosť sme ho
         hľadali, kravička tiež žalostne ručala, ale všetko darmo: teliatka niet. I to šlo „svojím“
         spôsobom, ako pán otec hovoril. Kurátor a richtár sa náramne pohoršili nad týmto novým
         „kvárom“, posledný (richtár) svätosväte prisľúbil, že krádež oznámi žandárom, ale ostalo
         pri sľube. „Ktovie,“ povedal múdro pán kurátor, „v ktorej izbičke sa to varilo a zjedlo.“
   </p>
   <p>
    *
   </p>
   <p>
    <span class="bold">
     <strong>
      <span class="emphasis">
       <em>
        Vizitácia — Povinnosti nového farára — Choroba a smrť učiteľa Vansu — Začiatky
               mužovej choroby — Premáhanie vlastnej choroby prácou — Prvé literárne práce vyšli v
               Národných novinách — Práce v domácnosti
       </em>
      </span>
     </strong>
    </span>
   </p>
   <p>
   </p>
   <p>
    Očakávaná, obávaná — a nie celkom bez príčiny — vizitácia prišla.
   </p>
   <p>
    „Za hlaholu zvonov“ vošli panské koče, najprednejší, ťahaný bujnou štvorkou — neviem,
         čia bola, či ešte vtedy Ruthényi mal štvorku, — hradskou pred krčmu, odtiaľ strmým závozom
         do dediny. Touto cestou-necestou bolo umenie zísť so štvorkou dedinským štrkom, neistým
         mostom do fary. Ale na to tu boli mocní chlapi, aby bujné koníky previedli cez najhoršie,
         nuž dobre bolo, pánom sa nič nestalo.
   </p>
   <p>
    „Harangok zúgása mellett bevonultunk Hacsavára“,
    <sup>
     [
     <a class="footnote" href="#ftn.id2591144" name="id2591144">
      47
     </a>
     ]
    </sup>
    zapísal pán tajomník Farbaky (vtedy tuším níreďházsky farár) do zápisnice, keď
         šli malou Hačavou a keď zvonček na malej zvoničke cengal tak žalostne, ako len mohol.
   </p>
   <p>
    Na Píle to bolo ináč. Naše zvony, ešte i vtedy, keď ten malý Štenok „zaštekal“ do
         súzvuku veľkých zvonov, slávnostne privítali panstvo. Ľudu bolo na uliciach ako maku, azda
         všetko, čo vládalo údmi hýbať, vyrukovalo na ulicu. Akože by nie, veď takúto slávnosť
         máloktorý zo starcov pamätá!
   </p>
   <p>
    Páni prišli dobre naladení. Czékuš blahosklonne ďakoval za pozdravy a ukázal svoju
         najmilostivejšiu tvár. Bol spokojný a žiadal, aby boli spokojní aj iní. Z tých, čo s ním o
         Laučekovej veci vyjednávali, bol tu len kurátor Lacko a ten — bol tiež spokojný. Bol
         sviatočne, ako sa patrí, oholený a oblečený. Jeho tvár ukázala i teraz veľkú inteligenciu,
         ale i zvláštny úsmev. Všetci predošlí dozorcovia sa vzdialili. Tisovec držal sa akoby v
         ústraní. Inšpektorom bol teraz pán Pavel Gyürky starší — a s ním prišiel i jeho syn. Na
         tohto apostrofoval príležitostne Czékuš zdravicu, aby sa mu ozaj ako papiernikovi, ktorý zo
         starých handár zhotovuje krásny belostný papier, podarilo zo starých sporov zbudovať dielo
         vznešené na slávu božiu.
   </p>
   <p>
    V prvý deň, ako obyčajne býva, odbavili sa služby božie zvyčajným spôsobom.
   </p>
   <p>
    Na druhý deň sa rokovalo o veľmi vážnych a aktuálnych otázkach.
   </p>
   <p>
    Jedna z týchto pálčivých otázok bola finančnej povahy. Boli to dlžobné úpisy, tie
         ominózne obligácie, ktorých bolo v cirkevnej ládičke temer do polovice. Tu musela cirkevná
         truhlička i pred zrakmi veľkých pánov ukázať, čo skrýva. Pre krátkosť času sa zažltnuté
         listiny prezreli len povrchne. O nich sa referovalo, že v čase hladu si ľud požičal — i za
         pána farára Laučeka, ale ešte i za jeho tesťa Honéczyho peniaze na úroky. Vystavili sa
         dlžobné úpisy. Ale účty sa viedli nedbalo, údajne pán farár Lauček častejšie odpravil
         ženičku so slovami:
   </p>
   <p>
    „Ta, moja duša, dones to druhý raz, ved to je nie náhle.“
   </p>
   <p>
    Veľká časť týchto obligátorov sa ukázala ako dubiózna a jedna časť už celkom prepadnutá.
   </p>
   <p>
    Pri tejto príležitosti slávne panstvo prísne naložilo farárovi, dozorcovi, kurátorovi a
         presbyterom, aby vymenovali komisiu, ktorá by tieto dlžobné úpisy starostlivo preskúmala,
         patričných dlžníkov alebo ich dedičov predvolala a prinútila, aby napísali a uhodnoverili
         nový úpis. Kde možno inkasovať, nech komisia inkasuje z prípadu na prípad. A potom aby sa
         knihy pedantne viedli, to všetko naložili ako zodpovednému novovyvolenému farárovi.
   </p>
   <p>
    Či nepomyslel Czékuš: tu máš za to, že si chcel byť píľanským kňazom?!
   </p>
   <p>
    Druhá pálčivá otázka bola „divé manželstvá“. Táto veľmi zahanbujúca a tu už až veľmi
         zakorenená neresť i tak znepokojovala môjho muža. Ešte pred vizitáciou chcel aspoň niekoľko
         starších, „na vieru“ žijúcich manželov zosobášiť, a keď to urobil zadarmo, podrobili sa
         niekoľkí v prítomnosti už veľkých detí. Deti zasa bolo treba uzákoniť, lebo sa prihodili
         spory o dedičstve.
   </p>
   <p>
    I v tejto veci naložil biskup prísne zakročiť a žiadal, aby farár čím skôr znemožnil
         tento nerestný stav.
   </p>
   <p>
    Pôvod týchto „divých manželstiev“ je takýto: Gazdiná má osemnásťročného syna. Má ešte aj
         iné dietky a už i hodné dievča, ale je údajne chorá, slabá, nevládze robiť, žiada si, aby
         sa jej syn oženil prv, než príde pod asentírku. Lebo nie je vždy isté, že reklamácia bude u
         nich platná. Ide k pánu farárovi, aby jej napísal dišpenzáciu čiže prosbu o dovolenie ženby
         pre mládenca, ktorý je ešte nie vojopovinný. (Keď je už starší, vôbec nedostane povolenie.)
   </p>
   <p>
    Farár napíše prosbu a ide úradnou cestou — a keď sa vec podarí, osemnásťročný šuhaj sa
         riadne ožení. Ale keď sa nepodarí — taký šuhaj sa tiež ožení — ale bez kňaza — a tak žijú
         dvaja mladí ľudia „na vieru“. Niektorí starší tvrdili, že si boli takí verní, ba ešte
         vernejší, ako tí, čo boli pred božím oltárom oddaní. Iní sa rozišli a uzavreli manželstvo s
         iným alebo s inou. (…)
   </p>
   <p>
    Medzi inými starosťami predniesol pánu biskupovi svoju i kurátor Ján Lacko. Mal peknú
         dcéru, strojnú a milú Judku, ktorú vydal do Hrnčiarov. Hrnčiarovská família po smrti
         starého gazdu upadala, synovia nemali temer na čom gazdovať. Judkin Janko vozil uhlie do
         fabrík a ťažko pracoval. Tu istá staršia žena, zámožná gazdiná, ktorej v krátkom čase umrel
         i muž i dospelá dcéra, navrhla mladým manželom, aby prišli bývať k nej, že jej budú pomáhať
         a že po jej smrti jej majetok pripadne obom manželom a ich deťom. Mladí šli k starej
         gazdinej bývať, ale skoro obanovali, najmä Judka. Janka si stará opanovala — Judku vyhnala,
         že si ženskú robotu sama spraví. Jankovi hovela jedlom i nápojom, najmä nápojom, takže sa
         svojej mladej žene odcudzil. Pri tejto príležitosti všetkých predvolali na faru. Judka
         pekná, bielej, čistej tváre, sviatočne oblečená, v čepci perličkami a trblietkami
         vyšívanom, vzbudila sympatiu i medzi pánmi. Muž zanedbaný, vychudnutý, neumytý, zachmúrený.
         A prišla i gazdiná. O niekoľko rokov neskoršie prišiel na Pílu akademický maliar Miloš
         Jiránek, hľadal model pre Jánošíka a pre starú babu — strigu. Keď videl túto ženu,
         ukradomky si ju chcel odmaľovať, že má model na babu, ale na Jánošíka nenašiel.
   </p>
   <p>
    „Načože ma volajú?“ spýtala sa hlbokým hlasom a zaškúlila na pánov, ktorým v úžase i
         perá vypadli z rúk. Nevedel ani jeden, na ktorého „zagánila“.
   </p>
   <p>
    To stačí na jej charakteristiku.
   </p>
   <p>
    Czékuš sám svojou lámanou slovenčinou napomenul starú, aby alebo Judku prijala a pekne s
         ňou zachádzala, aby medzi manželmi nerobila rozbroj, alebo oboch prepustila, aby šli inde
         bývať a pracovať sami pre seba. Gazdiná sa sprotivila, že si vzala pomoc do domu a že si
         Jána neprepustí — Jano že povedal, že ju nenechá.
   </p>
   <p>
    Mladý muž placho pozrel na Judku, na pánov a na gazdinú a keď ho dopierala, aby sa
         osvedčil, zvodu starej hriešnice neodolal a odišiel s ňou.
   </p>
   <p>
    Vec sa neskončila. Judka šla domov k otcovi smutná a bledá, sklamaná. Doma bol i brat,
         tiež ženatý, ale Judku mali všetci radi.
   </p>
   <p>
    Neskoršie sa Jano oddal pitiu, potom ochorel a keď už nevládal, hocikde na poli ležal
         opustený. Neraz ho tak našla žena, jeho Judka, odpustila mu a občerstvila ho. Takého
         biedneho vzala ho domov — opatrovala a doopatrovala. Pri ňom i ona upadla do suchôt a
         predčasne umrela.
   </p>
   <p>
    Ináč šlo všetko hladko. Tône minulosti nikto nevyvolával. Boli spokojní, lebo nevideli,
         čo ich čaká, i starí gazdovia, ako Michal Brádňan st. počúval v kostole vo svojej lavici
         reči pánov a sledoval pozorne, o čom sa rokovalo. Kýval hlavou, hmkal — ale po službách
         božích nezabudol dať svoj súhlas slovami: „Verrabože dobre bolo, pekne bolo, hej, haj.“
   </p>
   <p>
    I to sa šťastlive pominulo, páni šli o dom, čiže o zbor ďalej. Jedna vážna vec sa
         vybavila, ale práca, a to veľmi ťažká, ostala. (…)
   </p>
   <p>
    V to leto už definitívne zaďakoval náš pán otec z úradu a presťahoval sa so všetkým, čo
         mu ešte dcéry nechali, k nám. Na jeho miesto vyvolili si cirkevníci mladého učiteľa Pavla
         Francisciho z Hnúšte. Jeho strýc bol blahej pamäti Ján Francisci, jeden z našich „troch
         sokolov“. Pavel Francisci ešte nebol skončený učiteľ, ale cirkevný zbor ho vyvolil pod
         podmienkou, že do roka poskladá posledné skúšky. Náš pán otec i pri dobrej a láskavej
         opatere slabol nie tak vekom ako prirodzenou slabosťou.
   </p>
   <p>
    Bol šťastný a spokojný — aspoň v posledné časy.
   </p>
   <p>
    Leto sa míňalo v ustavičnej, často i namáhavej práci. V záhrade, na poli, v dome, pri
         včelách, v sade. Chodili sme do Tisovca, ja najmä do papierne. So slečnami i do ich
         „panskej“ spoločnosti. Neskoršie som tieto návštevy nechala, veľa mi to bolo, cítila som sa
         v tej spoločnosti cudzia medzi cudzími.
   </p>
   <p>
    Akosi pod jeseň vydala sa naša Marína, Katke sa nechcelo ísť domov. Mali sme vtedy
         slúžku Filoménu z Hrachova, ale dievča veľmi skazené. Na Silvestra ju musel môj muž
         strestať a poslať domov, na čo nám jej otec odkázal, že ešte viac zaslúžila, ale že ďakuje
         i za to.
   </p>
   <p>
    Pred Vianocami opustil nás pán otec. Nebol dlho chorý, len asi šesť dní ležal. Boli ho
         odprevadiť syn Imrich a sestra Milka a iní. Boli to smutné dni, tým viacej, že môj muž
         trpel už teraz nespavosťou. Týždenne dva razy odbavovali sa roráty. Tú noc pred raňajšími
         službami božími môj muž nemohol spať. Dosť sme ho ubezpečovali, že mu nedáme zaspať, veď o
         tretej už zvonil starý Oravec (Runda), o pol šiestej prišiel kurátor a kostolníci, ale to
         nepomohlo. Bol chorý, nervózny. A nikdy nezameškal a vždy bol pripravený, čo i celú noc
         nespal. Obyčajne prídu na tieto sviatky aj iné funkcie, najmä pohreby. Ale i tak boli tieto
         sviatky pre nás ťažké a smutné. Až neskoršie, keď mal pomoc, boli veselšie. Služby božie v
         prvý sviatok boli slávnostné, v druhý sviatok boli posledné roráty o pol šiestej ráno so
         žalmom: Proč se bouří národové? Potom zvyčajná kázeň. Na tieto slávnostné služby božie bol
         kostol plný; vôbec roráty mal ľud rád. Okrem sviec na oltári a niekoľko v lustri, mal každý
         akú-takú lojovú sviečočku v ruke alebo aspoň každá tretia ženička; polotma, v akej sa
         zhromaždili nábožní cirkevníci, účinkovala na prosté duše akosi mysticky. Tma zápasila so
         svetlom, tma unikala do kútov, ako noc pred dňom, ako zlo pred dobrom. Po rorátoch, sotva
         si muž trošku oddýchol, odišiel na Hačavu. O deviatej sa tam začali služby božie. Druhý
         sviatok slávnosti vtedy patril Hačave. A keď prišla ešte k tomu nedeľa, bol už môj muž
         vyčerpaný, obyčajne to odležal. Začínala sa už teraz nervóza, neurasténia.
   </p>
   <p>
    Smutné Vianoce. Ochorela som i ja. Bola to choroba tak duševná ako i telesná. Už keď som
         po smrti môjho jedináčika bola vo Zvolene a v Slatine, počula sa som, ako pri návšteve u
         pani Platthyčky vzhľadom na mňa povedala ktorási pani: „Sie ist gemüthskrank“.
    <sup>
     [
     <a class="footnote" href="#ftn.id2591529" name="id2591529">
      48
     </a>
     ]
    </sup>
    Toto býva začiatok strašnej choroby: hystérie. O tejto chorobe, čiže o tých
         nešťastných ženách, postihnutých touto chorobou, napísal teraz Axel Munthe vo svojom diele
    <span class="emphasis">
     <em>
      Kniha o živote a smrti:
     </em>
    </span>
    „Ale pracovať s hysterickými ženskými nie
         je ľahko. Treba si dvakrát rozmyslieť, kým im preukážete láskavosť, netúžiť po ničom inom.
         Obyčajne sa s nimi nedá mnoho robiť, aspoň mimo nemocnice nie. Môžete omráčiť ich nervové
         centrum upokojujúcimi prostriedkami, ale vyliečiť ich nemôžete; zostávajú tým, čím boli:
         spleteným súhrnom sentimentálnych a fyzických porúch. Na ťarchu sebe a svojim rodinám.
         Potrestaním pre lekárov.“ Takto charakterizoval slávny spisovateľ hysterické ženy. O
         niekoľko rokov, hoci som túto knihu čítala len o mnoho rokov neskoršie, mala som už s touto
         chorobou smutné skúsenosti.
   </p>
   <p>
    Chodil k nám staručký pán „doktor“ Herman z Tisovca a rád sa so mnou zhováral, lebo
         nemal iného, čo by bol jeho anekdoty, príbehy a skúsenosti tak trpezlivo počúval ako ja.
         Môj muž sa v taký čas jednoducho stratil, v lete do záhrady alebo na pole, v zime aspoň do
         druhej izby. — Starý pán chodil na píľanskú faru i za čias Laučekových a veľmi pekne
         hovoril o pani Laučekovej, aká bola umná, jemnocitná, ale — zahriaknutá.
   </p>
   <p>
    Raz ma našiel smutnú a hneď sa ma spýtal, čo mi je? Odpovedala som, že sa bojím, že
         upadnem do hystérie. On sa usmial svojím spôsobom a povedal:
   </p>
   <p>
    „Neupadnete, lebo ste už v nej!“
   </p>
   <p>
    Čítala som ešte v Lomničke z knižnice učiteľov, kde bolo mnoho dobrých kníh, vedeckú
         prácu práve o hystérii — a zachovala som si, že túto chorobu nevylieči nijaký lekár na
         svete, ak ju nevylieči sám pacient, čiže pacientka, lebo hystéria napáda viac ženské, ktoré
         trpia na akési telesné alebo i duševné poruchy. Ťažké a nebezpečné boli úvahy a myšlienky,
         ktoré ma neopúšťali. Sedávala som i na hrobe pani Laučekovej; už mala druhý hrob pod starou
         lipou — zavše i v sade — a žiadalo sa mi — nežiť. Vedela som, že je táto choroba nie
         životunebezpečná, ale nemožno mať pri nej život šťastný a tvorivý. Je to len dlhé trápne
         umieranie. Odísť zo sveta? Nemožno. Viera, zľutovanie, láska k svojim najbližším chránili
         ma od najhoršieho. Musím žiť. Ale nie tak, aby som bola svojim najbližším, najmä mužovi,
         ťarchou a neznesiteľným bremenom. Keď žiť, tak žiť životom osožným. Pracovať.
   </p>
   <p>
    Ženy zdravé, ktoré žijú zdravým, prirodzeným spôsobom, tak „ako pánboh prikázal“, keď sa
         stanú manželkami, matkami viac detí (to bol môj ideál), ako pracovité čeľadné matky,
         nebývajú postihnuté hystériou. Tým je nie povedané, že táto choroba nenapáda tu i tam i
         ženu z ľudu; práve ony sa stávajú natoľko sebecké, že neveria nikomu, že neuznajú nikomu,
         nespoliehajú sa na nikoho, vidia len svoju biedu, cítia len svoje utrpenie. Len zdravá
         práca, práca pre druhých im spomôže.
   </p>
   <p>
    Pracovitá som bola, prácam som privykla i doma a práca ma tešila. Ale prišiel smútok,
         choroba a práca ma prestala tešiť…
   </p>
   <p>
    Až potom na Píle.
   </p>
   <p>
    Hneď ako sme prišli na Pílu, chceli sme si predplatiť Národnie noviny a iné naše
         slovenské časopisy. Ale môj muž povedal, že nateraz je to nemožné. Písala som teda na svoju
         päsť do Turčianskeho Sv. Martina a prosila, aby nám posielali Národnie noviny, že im budem
         posielať besednice a iné kratšie, rozumie sa, nepolitické články. Hneď som pripojila i
         rukopis. Redakcia môj návrh prijala — milé nám Národnie noviny dochodili a ja som s
         radosťou písala svoje úvahy a „besednice“. Neskoršie si môj muž Národnie noviny a iné
         predplatil, Hlásnika na náš návod odoberali dvadsiati šiesti hospodári. Rukopisy posielané
         do redakcie Národných novín preberal už potom Vajanský do Slovenských pohľadov.
   </p>
   <p>
    A potom ma už práca tešila; nielen táto, ale i práca pri hospodárstve — a najmä v
         záhrade, kde mi mnou pestované kvety a stromčeky dokazovali svoju vďačnosť.
   </p>
   <p>
    Nič som iným ženám tak nezávidela ako deti. Videla som tuláčku, na rukách mala krásne
         dievčatko. Cítila som až fyzickú bolesť, keď som ho videla v náručí nehodnej, opitej matky.
         Keď som počula, že jej dieťa v prvom roku svojho života umrelo, ďakovala som Stvoriteľovi,
         že si ho vzal, že ho ochránil pred biedou a neresťou, do ktorej by ho bol matkin život
         zatasil. (…)
   </p>
   <p>
    V hospodárstve pri našej veľkej usilovnosti mali sme zavše úspech, ale častejšie veľkú
         škodu. Zvlášť často nám choreli kravičky a nejednu sme utratili. Poverčiví, ako boli naši
         dobroprajníci, uisťovali nás, že tie časté smutné prípady nie sú náhodné. Sú vraj ľudia,
         ktorí vedia i „poslúžiť“ (počariť). Aby sme si pozreli, čo nájdeme pod podmostinou v
         maštali. A keď sa opravovali stajne, našlo sa hodne nečistoty, ale našli sa aj iné veci:
         škrupiny, črepy, klince, špendlíky, sklo, vôbec veci, ktoré pichajú. Boli vraj v tej našej
         dolinke ľudia, susedia, ktorí nám nevedeli odpustiť, že sa farská záhrada ohradila. Za čias
         nebohého pána farára Laučeka boli niektoré komôrky lepšie zásobené dobrým ovocím ako sama
         farská komora. A to i u vartáša, ktorý „vartoval“ sad.
   </p>
   <p>
    Poveru, kde sa vyskytla, môj muž prísne premáhal. Neveril, ako hriešny človek mal moc
         takýmto spôsobom škodiť svojmu blížnemu. O tom, kde mohol poučoval ľud a odvádzal ho od
         akejkoľvek povery.
   </p>
   <p>
    O oprave sadu, najmä od juhu, sa dlhšie rokovalo, keďže drevený plot pre mokraď by nebol
         trvanlivý. Uznieslo sa, že sa tam musí postaviť
    <span class="emphasis">
     <em>
      múrik
     </em>
    </span>
    . Povolali istého
         murárskeho majstra z Tisovca. Kurátor a niekoľkí starší sa zišli u nás, aby s ním o
         postavení múrika vyjednávali. Jednalo sa sem i ta, naostatok sa pri 50 gr. pri metre
         rozišli. Pán majster do Tisovca, páni presbyteri domov. Ako sa svedčí, išli pána majstra
         odprevadiť. Neviem, či náhodou, či ako sa stalo, našli sa vedľa krčmy. Jeden z nich, alebo
         i viacerí, možno, že i pán majster cítil u seba nejakú korunku — vošli do krčmy — a po
         malej chvíli boli „všetci v jednom vreci“. Rozdiel bol ešte rozdelený a hneď sa išli na
         faru pochváliť, že je zmluva hotová, len ju napísať. Vápno bolo, piesok, kamene doviezli
         občania z poriadky — bolo pilne „merané“ a onedlho začala sa práca, ktorá šla rezko od
         ruky. Drevo a šindle výhodne opatril kurátor. Keď bolo dielo hotové, poznamenal vtipný pán
         doktor Herman, že je to opravdivý
    <span class="emphasis">
     <em>
      čínsky múr.
     </em>
    </span>
    Dlho sa udržala povesť,
         že čínsky múr nemožno preliezť, ale v najnovšom čase dokázali Japonci, že nielen preliezť,
         ale i dobyť ho môžu. A náš milý múrik tiež tak, len ten ho nepreliezol, kto nechcel. Môj
         muž, keď mal už opravu, chytil sa do práce, sadil, štepil. Tam, kde bolo bahno, dal
         odvodniť jarkami otvorenými i krytými. Do krytých nakládol kamene a zväzky prútov, o
         ktorých bude reč pri Košikárskom spolku. Sadil i do „kopcov“. Tu sa jamy nekopali, ale sa
         navozila zem. Náš ľud je milovníkom ovocia, najmä deti. Často sme počuli, ako sa dievčatká
         vydriapali na múrik, ktorý bol zvonku spojený s lesou (prútenou ohradou), a keď neskoršie
         bolo krásne ovocie na stromoch, čudovali sa: „Jojojój, čo tu jabĺk, len na čo im to bude,
         keď nemajú deti?“ (…)
   </p>
   <p>
    *
   </p>
   <p>
    <span class="bold">
     <strong>
      <span class="emphasis">
       <em>
        Smrť Pavla Dobšinského — Rozpomienky na Dobšinského — Pomery na Píle —
               Hospodárske postavenie píľanského ľudu — Vansova starosť o hospodárske povznesenie
               ľudu — Založenie Potravného spolku
       </em>
      </span>
     </strong>
    </span>
   </p>
   <p>
   </p>
   <p>
    Práce a starostí s opravami budov ako i s hospodárstvom pribudlo. Do surového dreva,
         liesok, ktorým bol pri prvej oprave náš starý drevený chrám obitý a hneď zavakovaný,
         chytila sa huba. Dosť zavčasu sme ju zbadali a aby nebola celá budova touto pliagou
         zničená, musela sa omietka ako i latky strhať, staré drevo sa muselo natrieť karbolinom a
         znovu obiť suchými latkami a ovakovať.
   </p>
   <p>
    Práca na poli, v sade a záhradách sa darila; tam, kde bola pôda odpočinutá a riadne
         obrobená, ukázala sa uspokojivá úroda. V novozaloženej škôlke rástli pníčky a štepíky a
         čakali na zošľachtenie a presádzanie. Kde môj muž sadil už hotové alebo kúpené štepy,
         pripravil pôdu takrečeným rigolovaním; kde bolo mokro, sadil „do kopcov“. (…)
   </p>
   <p>
    Idúcky do Tisovca zavše sme sa zastavili v papierni. Raz sme našli naše priateľky
         zarmútené; so slzami nám oznámili, že im maminka veľmi slabne, stráca sa, „čo deň to jej je
         menej“ — a že im apuško povedal, aby boli na všetko pripravené.
   </p>
   <p>
    Ale potom došla nás ešte smutnejšia zvesť. Švagor Dobšinský trpel už dávnejšie na akýsi
         hrdelný neduh, údajne na „gágorové suchoty“. Možno choroba by sa bola dala liečiť i
         vyliečiť, keby bol žil v iných pomeroch. Ale nebolo pomoci; lekárskej nedostatočne a
         hmotnej, ktorá by mu bola umožnila útek do teplejšieho podnebia, ani tak.
   </p>
   <p>
    Istého dňa poslala naša najstaršia sestra Adelka posla, vtedy posol nahradil telegram —
         o telefóne ani chýru — ktorý nám doniesol smutnú zvesť, že náš drahý Dobšinský dotrpel.
         Môj, vtedy chorý muž, nemohol odísť, vypravil teda na pohreb mňa. Šla som s poslom, tuším
         pešo cez vŕšky, to bolo najlepšie „spojenie“.
   </p>
   <p>
    Smútok zaľahol na milú drienčanskú faru, smútok na opustenú vdovu, na chlapcov, siroty,
         z ktorých Janko Čajak práve bol „z vlastizrady“ súdený v Bratislave, ale smútili za ním
         ešte mnohí v slovenskom národe, tí, čo ho poznali a vedeli, čo v ňom stratili. Preto
         prišli, ktorí mohli prísť zblízka i zďaleka, aby ho odprevadili na poslednej ceste.
   </p>
   <p>
    Smutný, čo i okázalý bol ten pohreb. Kázal brádňanský pán farár Langhoffer. Kázal jednu
         a pol hodiny, ku koncu mal v ľavej ruke hodinky a často na ne pozeral. Nebyť hodiniek, bol
         by azda kázal ešte raz toľko. Dostal sa raz za dlhší čas k slovu, ktoré povie „vzdelanému“
         obecenstvu — a keď sa k slovu dostal, tak sa ho hneď nepustil. Lebo vo svojom hlbokom
         Brádne, kde sa „vlci vyzúvajú“, málokedy mal príležitosť ukázať bohatosť myšlienky,
         vysokosť vzdelania a dar výrečnosti. On ešte vedel pútavo rozvinúť pôvod a priebeh škriepky
         o ypsilon, poznal dejateľov tej borby, ale nikdy o nich neklebetil.
   </p>
   <p>
    Nebol posmešníkom, klebetníkom, ako sa nájdu i medzi kňazmi. Veď nejeden z tých
         ohováračov kvôli zaujímavosti vo svojich prednáškach nešetria ani mŕtvych, ani ospievaných,
         aby nevyniesli na svetlo nejakú chybu alebo slabosť, o ktorej širšie obecenstvo nevedelo —
         a vlastne ani vedieť vôbec by nemuselo.
   </p>
   <p>
    Langhoffer mnoho hovoril i vtedy, ale muselo sa uznať, že o Dobšinskom a o jeho diele sa
         nedá málo povedať. Dobšinského život a práca je štúdium, ktoré je ešte nevyčerpané. Ako
         človek, kňaz, ako bývalý profesor, ako vedátor, priateľ ľudu a ako manžel a otec môže a
         bude slúžiť za vzor dnešným i budúcim. Sám poznajúc seba, uznal, že je zavše „popudlivý“,
         ale i to malo svoju príčinu.
   </p>
   <p>
    Vôbec jeho život je taký bohatý, že ho nemožno krátkymi vetami odbaviť. V novele
    <span class="emphasis">
     <em>
      Hojže, bože
     </em>
    </span>
    usilovala som sa zachytiť v osobe Prelockého približne
         osobnosť Pavla Dobšinského.
   </p>
   <p>
    Úfam sa, že sa nájde z našich mladých spisovateľov niekto, kto sa chopí myšlienky a
         ocení život i dielo Pavla Dobšinského.
   </p>
   <p>
    Mne samej bol veľmi vzácnym a obdivovaným švagrom; keď sa ženil, mala som desať rokov,
         ale bol i ku mne láskavý, rád žartoval a doniesol mi peknú knihu
    <span class="emphasis">
     <em>
      Slovenské
            povesti!
     </em>
    </span>
    Oh, aký to bol pre mňa poklad! Keby som tú knihu ešte mala!
   </p>
   <p>
    Neskoršie, keď som bola už v Lomničke, ale o spisovateľstve ešte nebolo ani reči, keď v
         jednom zo svojich pekných, vtipnými poznámkami plných a zaujímavých listov, vystríha ma od
         spisovateľstva. A tieto jeho slová iste vznikli z mamičkiných obáv, ktorá nemala rada
         „učené“ ženské. Ešte v Rimavskej Sobote pri jednej návšteve povedal profesor Fábry môjmu
         otcovi: „Pán farár, nak dajú to dievča ďalej učiť, bude skvele napredovať a môže sa stať
         samostatnou.“
   </p>
   <p>
    Apíkovi sa to páčilo, lebo bol presvedčený, že je to výsledok jeho výchovy, na ktorej si
         veľmi zakladal, ale mamička sa zhrozila a povedala:
   </p>
   <p>
    „Nie, nie, ja nechcem učenú dcéru!“ No sama bola na ten čas neobyčajne vzdelaná. Musela
         kdesi počuť alebo čítať o akejsi emancipovanej nestvore. A v tomto prípade naložila alebo
         vnukla Dobšinskému, aby mi také vrtochy, hneď ako vzniknú, vybil z hlavy. Dobšinský to
         pekne a šetrne vykonal.
   </p>
   <p>
    „Tá cesta u nás tŕnistá,“ tak píše, „to spisovateľstvo… Pozor na pršteky! Krídelká si
         muška popáli, keď strmo do svetla letí. Ja by som seriózne myslel, abys’ len niekedy
         písala, keď dostačíš. Málo to bude, ale dobre. To slávik v Kollárovej čítanke vraví. Ty
         iste nemáš záhrady a hospodárstvo ako moja Adelka, môže sa ti dôjsť niekedy trochu času aj
         písať. Ale preto nikdy nepolož na stranu svoje najkrajšie na svete povolanie, t. j. starosť
         o svojich a o domácnosť. A vieš, u nás sa spisovateľstvo neodpláca ani grošom ani
         uznalosťou. A toto pozdejšie na váhu padá a omrzí človeka, že sa chytil pera, — no, ale ty
         to len pozdejšie uznáš.“
   </p>
   <p>
    Písal to roku 1879, keď som ja na spisovateľstvo skutočne ani nemyslela. Uznala som, i
         povďačná som mu bola, len to ma bolelo, že naši majú o mne akúsi krivú mienku, že ma vôbec
         neberú vážne. Písať som začala len neskoršie — a po smrti svojho jedináčika napísala som
         tri veľmi smutné básne, ktoré uverejnil časopis „Karpathenpost“ — a potom, ako som už
         spomenula, na Píle pre Národnie noviny miesto predplatku…
   </p>
   <p>
    Dobšinský už bol chorý, keď som ho bola posledný raz navštíviť. Sedela som pri ňom a on
         vtedy sám prišiel na túto medzi nami už opustenú tému a povedal:
   </p>
   <p>
    „Ak chceš písať, choď k ľudu, uč sa od ľudu,“ hovoril už šeptom, lebo pre pokročilý
         neduh už stratil svoj zvučný a príjemný hlas.
   </p>
   <p>
    Pochovali sme ho: odišiel nám ešte nie starý, ešte nie 60-ročný a jeho 90-ročný otec
         ostal. Pochoval dvoch synov a jednu dcéru. On, blízko storočný, tešil sa, že dožije tých
         sto rokov a vtedy že mu znovu narastú vlasy — bol úplne holohlavý — o zuboch, ktoré už tiež
         nemal, sám pochyboval, že by ešte narástli, ale o zraku veril, že sa mu vráti.
   </p>
   <p>
    Zvláštny to bol starček ten náš „apovka“ Dobšinský. „Apovkom“ ho volali všetci, nielen
         deti, ale i blízki a ďalekí priatelia. Ešte i tí revúcki študenti, ktorí radi chodili do
         Sirka, kde sa im vždy dobre vodilo. So študentmi býval sám študentom — a keď s nimi sadol
         za stôl k obligátnym haluškám, mohli sa obe jeho dcéry, staršie slečny, tešiť odbytu
         navarenej „dobroty na stôl“. Mená oboch dcér boli: Milka (Emília) a Emka (Emanuela). I ony
         svojou zvláštnou gemerskou výrečnosťou, v ktorej sa slovo k slovu ukladá, akoby perličky
         stýkal, boli zvláštne typy toho kraja a oných čias — Apovka bol veselej letory, ba často i
         veľký furták. Vedel rozprávať anekdoty a hrdinské kúsky zo svojich mladých čias. Kúsky
         často podobné münchhauseniadam, ako napr. že v stávke zo zapečatenej fľaše so šampanským
         hrdlo odhryzol. Rozprával, a to veľmi rád, ako s pánmi Latinákovcami (vtedy bohatí
         majitelia železných hút a hámrov) chodieval na vychádzky. Najčastejšie chodievali na
         poľovačky na Fábovu hoľu, alebo na úbočiny Kohúta, kde malo panstvo svoje hory a lesy.
         Latinákovci vtedy vývodili v tom kraji. O nich sa ešte donedávna mnoho rozprávalo. Z tejto
         rodiny bola prvá pani nášho Tomášika, ale nebolo to dlho, manželstvo bolo nepodarené — a
         skoro sa rozišlo. Tomášik vraj bol veľmi nešťastný, kým tá pani neodišla od neho. Jeho
         druhá manželka bola pravý opak prvej a toto druhé manželstvo bolo až do Tomášikovej smrti
         šťastné. O tejto panej napísala jej najstaršia dcéra Amália Nosáková pietnu rozpomienku do
         Dennice. Tomášikova rozmarná pieseň
   </p>
   <p>
   </p>
   <p>
   </p>
   <div class="literallayout">
    <p>
     <span class="emphasis">
      <em>
       Kochal jsem andela, čerta sem vzal.
      </em>
     </span>
     <br/>
     <span class="emphasis">
      <em>
       Nu, milý človeče, však jsi si dal.
      </em>
     </span>
     <br/>
    </p>
   </div>
   <p>
   </p>
   <p>
   </p>
   <p>
    vzťahuje sa údajne práve na jeho prvú ženu.
   </p>
   <p>
    Na synovom pohrebe myslím otec čiže apovka už nebol. Cesty boli zlé — a on bol už vtedy
         nevládny. Poslal len dcéru Milku.
   </p>
   <p>
    Ale po pohrebe sa všetci rozišli. Adelka ostala sama. Chlapci odišli; Janko azda ani
         nebol doma — s ňou malý mrzáčik Ľudko — a ostala som i ja, že na niekoľko dní. Ale na tretí
         deň po pohrebe prišiel posol, teraz z Píly s listom, ale i s ústnym odkazom od môjho muža.
         V liste oznamuje, že tejto noci odvolal Pán života a smrti našu dobrú pani Gyürkyčku v
         papierni, aby som hneď prišla domov, a to s týmto poslom najbližšou cestou cez vrchy. Úbohá
         sestrička zaplakala, že už skutočne v jej opustenosti neostane jej nikto. Prosila, aby som
         zostala, ale nebolo možné, bála som sa, že je muž chorý a že by mohlo byť horšie. Výslovne
         neodkázal, že je chorý, ale ja som vedela, že keby som teraz nešla domov, cítil by to veľmi
         bolestne. Bol precitlivený, jeho každá bolesť bolela i desať ráz mocnejšie ako iného.
   </p>
   <p>
    Obdivuhodná bola sestrina zmužilosť. Útla, telesne slabá a krehká, všetko znášala s
         kresťanskou pokorou a oddanosťou do vôle božej. Ešte mladá — a už pochovala dvoch mužov a
         tri maličké deti, mužov na suchoty. Prvý, básnik jemnej duše a nevšedne vzdelaný, ba učený,
         Janko Čajak, evanjelický farár v Svätom Jane, umrel na tuberkulózu pľúc (1867). Druhý,
         ktorý ju vrúcne miloval a nežne ju vo svojich spisoch pomenoval Odolienkou, na gágorové
         suchoty.
   </p>
   <p>
    Nevedela, čo ju čaká, vdovu s troma synmi, bez prostriedkov, bez penzie, bez výhľadu na
         nejaké zamestnanie alebo úrad, ako dnes otvorený je mladým vdovám, alebo slobodným ženám,
         hľadela do budúcnosti ako dieťa, čo len čaká, že počuje potešujúce slovo: „Pánboh opatrí,
         moje dieťa, alebo: neboj sa, len ver!“ Chce pracovať, hľadať živnosť pre osirelých synov.
   </p>
   <p>
    Na pohreb pani Gyürkyčky zhromaždila sa veľká rodina Gyürkych, Markušovcov a
         Hornbacherovcov…
   </p>
   <p>
    Nasledujúcej jari prišla pohroma povodne. Kdesi pod Trstím spadol prudký dážď, prietrž
         oblakov. Potok ináč nepatrný, zvaný ľadový, vzrástol na strašnú riavu, nepratal sa do
         svojho koryta, vylial sa na lúky, role, cestu, záhradu i hospodárske budovy a odrazil rovno
         do dvora papierne. Stadiaľ vo chvíli do samej fabriky, na stroje v plnom prúde pracujúce,
         zalial všetky miestnosti až po kuchyňu, obytnú časť budovy, kde rodina bývala.
   </p>
   <p>
    Škoda bola veľká. Práve vtedy mali naši priatelia v dome chorého hosťa. Ten človek
         svojou ľahkomyseľnosťou pripravil pána Gyürkyho o niekoľko tisíc korún, keďže ho naviedol,
         aby sa mu podpísal na zmenku. I vtedy mu iste pani povedala: „Ty si a ostaneš len taký
         mäkký posúch (koláč).“
   </p>
   <p>
    V nasledujúce leto nám oznámil kmotor Vraný z Lomničky, že jeho dobrá žena Milka umrela
         pri pôrode malého dievčatka. Bolo to Milkino ôsme dieťa za jej dvanásťročného manželstva.
         Jeden chlapček umrel už skôr, i toto najmladšie odišlo dva týždne za matkou. Ostalo šestoro
         malých detí, najstarší Bohumil, jedenásťročný, potom Adelka-Mária 10-ročná, za ňou Ruženka,
         Milinka, Rudko a Oľga.
   </p>
   <p>
    Vraný bol týmto nešťastím podlomený. On sám bol i tak nepraktický a nevedel si rady,
         spoliehal sa na iných, bol naučený, aby sa o neho starali. Vtedy sme sa rozhodovali, že si
         jedno z tých detičiek, dievčatko, vezmeme. A to sme chceli krstnú našu Adelku. Ale Vraný
         odporoval a dôvodil, že mu je Adelka potrebná, lebo ona vraj opatruje tie menšie, poriadi,
         ba často i navarí pre ne. Žeby sme si vzali najmladšie, dvojročnú Oľgu. Pristali sme, a tak
         nám teda v jeseni doviezol Vraný malé dievčatko Oľgu.
   </p>
   <p>
    Dieťa bolo zdravé, hodne plaché a zo začiatku nedôverčivé. Ale Katka, vtedy bola zasa u
         nás, ho skrotila a malá Oľga bola chytro prítulná, milá, veselá. S ňou prišla i staršia,
         asi 6 — 7 ročná Ruženka. Ruženka bola zvláštne dieťa. Vtedy už vedela čítať a keď dostala
         nemecký spevník, utiahla sa a potichu si spievala nábožné piesne. Bola veľmi vážna a keď
         jej Katka spomenula, že bude mať macochu, pustila sa do plaču. Za dlhší čas ostala u nás.
   </p>
   <p>
    Hoci sa deti macochy báli, lebo z počutých povestí mali zlé predstavy o druhej matke,
         Vraný sa oženil, a to šťastne. Jeho druhá manželka bola učiteľská vdova, voľakedy Milkina
         kamarátka. Ako vdova bývala v Klenovci. Potom sa Vranovci presídlili do Lechnice (Sub.
         Lechnitz) pri Dunajci, kde bol Vraný levitom až do roku 1898.
   </p>
   <p>
    Oddávna, ale najmä ako majetkovo upadúvali, zaoberali sa naši Píľania furmančením. Rolí
         bolo málo, najmä od komasácie, chotár z väčšej čiastky neúrodný. Na celej rimavskej doline
         niet takých strmých vŕškov ako z oboch strán našej dediny. Stalo sa, keď si hospodár, čo
         mal na vŕšku nad svojím stavaním roľu a ráno ju poviezol, že mu popoludní búrka zniesla
         trus i s ornicou do sadu a do dvora. Častejšie starostlivo obrábané stráne búrky žalostne
         zjarčili. Jarky a jarčeky, ak sa hneď nezasypali, neopravili, ďalšími prudkými dažďami sa
         znovu prehĺbili, prsť a úrodnú zem zniesli do doliny až po neúrodnú, sterilnú pôdu a skalu.
         Vznikli holé stráne a vŕšky a budili žalostný dojem, za ktoré majiteľ dlho platil daň ako
         za úrodnú pôdu. Nejeden nedbalý hospodár „zapľul“ (opustil) bývalú roľu a ponechal ju
         svojmu osudu: spustnutiu. Len „možnejší“ a rozumnejší gazdovia bránili a ubránili si svoje
         zeme. Slabší sa chytili furmanky.
   </p>
   <p>
    Rozvážali, čo sa nadhodilo. Drevo, dosky, šindle, drevený riad, ktorý vo veľkom dorábali
         tisovskí debnárski majstri, a iné výrobky. Ale najmä drevené uhlie do maše a huty,
         pracujúcich na našej a na revúckej doline. Keď viezli nadol drevený riad alebo dosky, kým
         nebolo železnice i rudu alebo liatinu, naspäť idúc, viezli zbožie z rimavskosobotského
         trhu, keď sa trafilo i ďalej, do Tisovca. Tu žili obchodníci so zbožím i podnikavé panie,
         najmä vdovy, ak mali do kupčenia peniaze, ale i obchodného ducha a ony dali furmanom slušne
         zarobiť. Zavše to boli ťažké cesty, zavše ich aj tí „postranní“ obkradli a keď bol čas „na
         skapanie“, vytrpeli dosť nepohodlia nielen ľudia, ale i tie „nevinné hoviadka“.
   </p>
   <p>
    Obchodníci so zbožím v Tisovci mali zasa na svoje zbožie konzumentov, a to najviac z
         „Hrona“, od Telgártu, Šumiaca a od Červenej Skaly, lebo tam kdesi pod Kráľovou hoľou sa
         nerodí inšie ako kapusta, zemiaky a ovsík, ale takí ako „žabe po brucho“.
   </p>
   <p>
    Náš ľud rád obrazne hovorí a prirovnáva, nie div, keď o ňom píšem, vykĺzne sa mi spod
         pera i k predmetu patriace prirovnanie.
   </p>
   <p>
    Po vybudovaní železnice Feledince — Tisovec (Feled — Tiszolcz) odpadli mnohé furmanky,
         ostali len miestne, ako vozenie dreveného uhlia pre huty. Drevené uhlie sa pálilo v našich
         čiže panských (koaličných) horách takrečeno remeselne. Boli na to zruční uhliari, lebo je
         to nie ľahko míľu postaviť, drevo naukladať, aby malo i prievan i strmo nehorelo, ale na
         termín bolo i vypálené a hotové na odvezenie. Blízko „míle“ mali uhliari svoje koliby, kde
         bývali so ženou i s deťmi a so všetkým, čo potrebovali na každodenný život, ešte i kravičku
         v malinkej stajni — dovtedy, kým páni dajú páliť uhlie v tejto hore.
   </p>
   <p>
    Blízkosť horiacej míle cítiť naďaleko; ostrý, štipľavý dym sa stelie dookola, nerečeno
         „kudlí“ sa ako z míle.
   </p>
   <p>
    Toto uhlie vozia naši furmani, ako som už spomenula, do bližších i ďalších hút. Nejeden
         furman, najmä neskúsený, naložil si na voz uhlie ešte teplé alebo nedopálené a potom pri
         prievane sa mu cestou zapálilo, vo chvíli bol celý voz v plameni.
   </p>
   <p>
    Na šťastie nechodia furmani sami; vždy idú dvaja, traja, aby sa v podobnom prípade
         ratovali. Ich vozy sú zvláštne, ani neviem, či podobné vidieť v iných kútoch Slovenska. I
         naložiť na ne je umenie. Keď sa uhlie správne naloží, je celý náklad navrchu ešte raz taký
         široký ako na spodku, pritom musí byť zachovaná rovnováha. Okolo Železníka, kde sa doluje
         železná ruda, a okolo Sirka nazývajú tieto vozy „kolimahami“. V jednej z tých prastarých
         povestí, ktorými sú tieto hory i vrchy obotkané a ktoré rád počúval od starých ľudí náš
         Dobšinský a iní zberatelia povestí, čítame, že Kovovlad zo Železníka si prišiel po svoju
         Ľubku do doliny na zlatej kolimahe.
   </p>
   <p>
    O podobných vozoch som niečo napísala i v povesti Biela ruža.
   </p>
   <p>
    Časom zanikali železodielne, hámriky, huty a maše. Len silné podniky sa udržali až
         donedávna. Jedným z nich bola už spomenutá Rima-muráň-šalgotarjánska úč. spol. zvaná
         koalíciou, v reči ľudu „chvaliciou“. Okrem tejto pracuje ešte Tisovská št. železodielňa v
         Hámri (severná časť mesta Tisovca).
   </p>
   <p>
    So zmenšovaním zárobku (tisovskú železnicu neraz posielali do pekla, ale nešla), keď
         nebolo čo rozvážať, chytili sa chudobnejší i bočných zárobkov: pletenia košov z lieskových
         lupcov a viazania metiel. Nielen pre domácu potrebu, ale i na predaj. Keď bolo niekoľko
         opálok hotových, bežal výrobca s nimi do obchodu. Dostal za kus 4 — 5 grajciarov — niekedy
         ani toľko, ale ani to nie v hotovosti, len za tovar. Najčastejšie za pálenku a za tabak. Ak
         išla s prácou žena, doniesla si aspoň za groš soli, za grajciar octu a kedy-tedy za dva
         groše omasty (slaniny). Obchodník mal dvojaký zárobok: na odpredanom tovare i na tom, čo
         kúpil. Keď mal zásobu opálok, odviezol na voze alebo rovno do fabriky alebo na železničnú
         stanicu.
   </p>
   <p>
    Keď niektorý z tých chudobných pracovníkov bol usilovný a nebežal s každým kusom do
         krčmy, naložil zhotovený tovar na taligu, zapriahol sám seba, alebo chlapca do nej a šiel
         aspoň do Tisovca z dom do domu predávať svoj tovar. Rozumie sa, i takto strovil
         cestou-necestou utŕžený groš; koník potreboval obrok, v tomto prípade deci pálenky, za groš
         chleba a tabak do zapekačky. Ak bol tu i chlapec, dostal chlieb, nuž strovilo sa a niekoľko
         hodín, ba i celý deň sa minul, kým čiastočku zárobku priniesol domov.
   </p>
   <p>
    Poznávajúc neblahé pomery ľudu, mizériu tohto živorenia, chytil sa môj muž myšlienky
         napraviť hmotný stav pracujúceho ľudu a zabezpečiť mu istý a slušný dôchodok z práce. S
         porozumením niekoľkých rozumných ľudí vo svojom zbore, chytil sa do nového podniku.
   </p>
   <p>
    „Predovšetkým“ — tak píše v liste istému priateľovi — „poistil som odbyt nášho tovaru, a
         to najskorej v tých veľkých závodoch a fabrikách, ktoré sú vtelené do
         Rima-muránsko-šalgotarjánskej účastinnej spoločnosti. Najbližšie kancelárie boli v Likieri
         (Nyusta-Likér). Vyhľadal som smerodajné kruhy a potom podnikal som cesty i ďalej: do Ozdu,
         do Tarjánu. Páni prijali priateľským spôsobom moje návrhy. Svojou vzácnou pomocou mi
         obľahčil prácu sám generálny riaditeľ Borbélyi. Tento veľký pán býval v Pešti, len z času
         na čas prišiel si obzrieť svoje rozsiahle závody. V taký čas doporučený niektorým už známym
         úradníkom bol som predstavený a priateľsky prijatý. Všetci títo páni poznajúc cieľ tohto
         podujatia, súhlasili, aby sa ľudu dostalo za vykonanú prácu slušnej odmeny.“ Borbélyi i
         neskoršie v podniku s tehlami neodoprel svoju pomoc.
   </p>
   <p>
    Môjho muža odporúčal aj istý statkár Török, ktorý pri posledných vyslaneckých voľbách
         ako „ľavičiar“ slávne prepadol. Tento Török bol spravodlivý človek, preto sa nedostal do
         uhorského snemu a pomohol môjmu mužovi i neskoršie pri vymáhaní zastávky na železničnej
         trati pri strážnom domčeku, tuším č. 27., práve nad našou záhradou.
   </p>
   <p>
    Práve bolo po voľbách, keď Török písal môjmu mužovi zaujímavý list.
   </p>
   <p>
    „Velebný pane, v záujme vašich ľudí vyhľadal som dnes pána generálneho riaditeľa
         Rima-muráň-šalgotarjánskej spoločnosti — Borbélyiho. Informoval som ho o vašom ľude a jeho
         domácom priemysle ako prameni temer jediného spôsobu vyžitia. Najmä som poukázal, že po
         posledných voľbách isté kruhy nepriateľsky sa zachovali oproti ľudu. Toto zvlášť pohoršilo
         pána generálneho riaditeľa a prosí vás, aby ste mu udali konkrétne prípady a nielen to, ale
         so všetkým obrátili sa na neho. On že nedovolí, aby spoločnosť takým nedôstojným spôsobom
         terorizovala ľud, alebo vplývala na voličov. Spoločnosť je ďaleká takýchto prechmatov a ak
         sa vyskytol nejaký podobný prípad, stalo sa to bez vedomia samej Spoločnosti, aby nátlak
         robila v záujme jedného alebo druhého kandidáta poslaneckej snemovne. A preto vás prosím,
         aby ste tak na tento čas, ako i v budúcnosti každú väčšiu sťažnosť oznámili rovno pánu
         generálnemu riaditeľovi Borbélyimu. Váš úprimný ctiteľ (igaz hive) Török Gyula.“
   </p>
   <p>
    Môj muž píše ďalej:
   </p>
   <p>
    „Za tovar sme dostali slušnú cenu, objednávky chodili hojne. Tovar, ako ho patričný
         zhotovil, ukladal sa do prázdnej vtedy farskej stodoly (kolešne), — často je táto ohromná
         budova plná.
   </p>
   <p>
    Košiariky (opálky), veľké „seňané“ (na seno), tiež chrbtovce (koše na chrbát) všetky
         zhotovené z lieskového dreva, lupcov. Liesky rastú v našom chotári hojne. Okrem týchto vecí
         objednávali i dobre pletené metly, a to také s poriskami i bez nich, i malé, takzvané
         „vechte“. Pri novostavbách alebo základných opravách vo fabrikách potrebovali páni
         inžinieri a stavitelia i veľké brezové zväzky do kanálov, ktorými sa voda prepúšťala, po
         maďarsky „rözse“. Toto bol pre našich majstrov neznámy predmet, ale chápavý a zručný
         „metliar“ to bez všetkej prekážky spravil. Páni boli spokojní a práve za tieto zväzky dobre
         platili. Okrem toho všetkého na žiadosť panstva dodávali sme rozličnej veľkosti a druhu
         dreva poriská do lopát, čakanov a iného náčinia.“
   </p>
   <p>
    Vysoko naložené vozy, nie úzke uhliarske, ale veľké vozy, na ktorých sa zváža obilie,
         odvážali z farskej stodoly čerstvý tovar na tisovskú železničnú stanicu. O krátky čas
         prišli peniaze. Tovar prijímali, triedili, ukladali a zapisovali na to vybraní a súci
         ľudia. Zo začiatku Ján Šandrovie, hospodár, a Ondrej Trnavský, miestny kováčsky majster.
         Oni aj vyplácali za prinesený tovar každému, čo zaslúžil. Tak dostal i najmenší svoj plat,
         a to bez akejkoľvek zrážky. A pracoval, keď si prichystal materiál — liesky a brezové
         prútie — doma, v suchu i za dlhých zimných večerov.
   </p>
   <p>
    Liesky sparili v peci, potom ich kálali na tenké lupce a strúhali. Mäkké lupce sa dajú
         pekne spracovať. Metly a vechte vedeli viazať už aj väčší chlapci.
   </p>
   <p>
    Ale ako všade, našli sa i tu závistníci a konkurenti, ktorí nedožičili iným, ale chceli
         koristiť sami pre seba; boli to kresťania i nekresťania, ale obojakí nekresťansky kazili
         dielo, ktoré slúžilo celku. Najmä obchodníci krivo hľadeli na vzmáhajúci sa podnik, lebo im
         unikal dvojitý dôchodok a zmáhajúcim sa dobrobytom stával sa chudobnejší ľud neodvislejším
         a samostatnejším. Tým viacej sa zhrozili, keď sa o niekoľko rokov založil na Píle Potravný
         spolok.
   </p>
   <p>
    O tom zasa píše sám jeho zakladateľ Ján Vansa:
   </p>
   <p>
    „Roku 1893 založil som na Píle a na Hačave Potravný a úverný spolok pre hospodárov podľa
         reiffeisenovského spôsobu. Toto bol podľa môjho vedomia prvý na Slovensku.
   </p>
   <p>
    Bol už jeden, ale o tom nižšie. Druhý potom založil v Liptovskej Teplej farár Vlossák,
         ktorému som podal úpravu a poslal stanovy mnou pre náš spolok vypracované. S týmto podnikom
         spojili sme náš domáci priemysel ,košikárstvo‘, ako sa na Píle pomenovalo. Pre hromadné
         sťahovanie sa ľudu do Ameriky poklesol niečo tento priemysel, takže niekedy došlé
         objednávky nemohli byť riadne vybavené, ale vždy bol stav uspokojivý. Ročný obrat 7 — 8000
         korún (počet duší na Píle 680). Materiál si zadovažujeme okrem z píľanských hôr v horách
         klenoviských a tisovských (koaličných). Ceny sú nízke ako len možno; opálky 24 — 30 hal.,
         metly 20 hal., vecte 7 — 8 hal., zväzky (rözse) 60 hal., poriská 3 — 14 hal., vedrá
         prevzaté v Tisovci 1,05 kor., šafle 2,40 — 3 kor. za kus. Denne zarobí stredný pracovník 2
         — 3 koruny. Na Hačave predtým kvitol (!) priemysel tokársky; točili tu takrečené „stupky“
         (mažiare) na tlčenie soli, menšie na mak — a kde-tu i maličké na kávu v menších panských
         domácnostiach upotrebené. Okrem toho točili sa tu vahany, misky a tanieriky. I tento tovar
         voľakedy odvážali na Dolnú zem.
   </p>
   <p>
    Na Hačave máme fabriku na magnezit, nový priemysel; ďalej v Hnúšti druhú. Tu dostal ľud
         prácu, ale mravne upadúva. Predtým som mal v mojej cirkvi 2 — 3 nemanželské deti, teraz 7 —
         10 pri 680 dušiach (s Hačavou).
   </p>
   <p>
    Ohľadom ďalších dát o ľud. priemysle na našej dedine odporúčam Vám monografiu
         Gemermalohontskej stolice.“
   </p>
   <p>
    Tento list písal môj muž istému vzácnemu priateľovi, ktorý sa interesoval o to, ako
         nažíva a v akých pomeroch žije náš ľud. Kto bol adresát, iste povedať neviem, ale myslím,
         že Pavel Križko.
   </p>
   <p>
    Vyššie som spomenula, že pred týmto píľansko-hačavským potravným spolkom bol už podobný
         založený. Bol to hospodársky spolok založený roku 1845 v Sobotišti, v Nitrianskej župe pod
         menom „Gazdovský spolek“. Založil ho evanjelický učiteľ, neskoršie notár, blahej pamäti
         Samuel Jurkovič, a to len niekoľko dní po založení prvého podobného družstva v Anglicku.
   </p>
   <p>
    O tomto môj muž nevedel, on mal rozličné spisy o reiffeisenovských podnikoch; poučil sa
         i zo spolku „Hangya“ a pritom mu i vplyvný pán, istý Bernáth, udelil niektoré informácie a
         pokyny. Tu doma pri úradoch bol mu na pomoci náš okresný notár, na ten čas Gustáv Pazár —
         Píla patrila do okresu Hnúšťanského, kde bol aj slúžnovský úrad. V Hnúšti bývali i bratia
         Fáyovci, Gustáv Fáy bol hlavným županom, ale nemal veľkú prevahu v stolici. Bol tichý,
         spravodlivý, dobrý k chudobnému ľudu a rád sa s chudobným človekom i pozhováral, keď ten
         vedel i po maďarsky. V niektorých veciach a vymoženostiach, ako i žiadosti o železničnú
         zastávku, môjmu mužovi ochotne prisľúbil pomoc. Aspoň sľúbil, ale pochyboval o možnosti, a
         preto sa ani neustával. (…)
   </p>
   <p>
    *
   </p>
   <p>
    <span class="bold">
     <strong>
      <span class="emphasis">
       <em>
        Ťažkosti s novými hospodárskymi podnikmi — Poznámky o náboženskej
               znášanlivosti — Vyšetrovanie — Cesta do Tisovca — Ako sa národne pracovalo a ako sme
               sa bránili
       </em>
      </span>
     </strong>
    </span>
   </p>
   <p>
   </p>
   <p>
    Všetko, čo môj muž podujímal a konal, vychodilo zo základu: ako pomôcť tomuto ľudu. Na
         seba, na svoje obohatenie alebo aspoň pohodlie, nemyslel. Keď sa prestal starať o ľud,
         venoval sa cele starosti o svojich najbližších: bratov, sestry a najmä o bratove deti.
   </p>
   <p>
    Nehľadal vďačnosť, i uznania sa mu málo dostalo, lebo to, čo on konal, a prečo to konal,
         ľudia nepochopili. Bol si vedomý skúsenosti, ktorá leží v slovách: „Ak si chceš usporiť
         mnoho sklamania a nejednu bolesť, nerátaj s vďačnosťou ľudí, ktorým dobre robíš.“
   </p>
   <p>
    Náš ľud nevie pochopiť, že človek môže a má konať niečo také, za čo nedostane odmenu,
         alebo aspoň, či sa nespýta „čo mi to donesie na kuchyňu?“ Tak myslí temer každý, keď má
         pred sebou nejakú úlohu. Je to otázka existenčná a nevyhnutná. Prehnaný idealizmus ju
         nepozná, ale je neplodný; poznal to Danko Lauček, idealista, ktorý by za svet nebol
         zastrelil zajaca. Jeho idealizmus — a otcova filozofia — nepomohli ľudu, kdežto Vansov
         idealizmus konal v záujme ubiedeného ľudu takmer divy, čo sa len po rokoch ukázalo, vtedy,
         keď sa ukázalo i porozumenie i uznanie.
   </p>
   <p>
    Pri jednom podniku utrpel hodnú škodu. Pri častých opravách cirkevných budov potreboval
         súci materiál. S kurátorom rozmýšľal, kde vezmú peniaze na zakúpenie tehál?
   </p>
   <p>
    V tom čase oboznámil sa v Tisovci s istým inžinierom od eráru a on medziiným radil, aby
         na pozemku, ktorý delí farský sad od železničnej trate postavila sa pec na pálenie tehál.
         Je tam vraj výborná hlina, a bolo by radné napáliť tehál nielen pre domácu potrebu, ale
         môžu sa i odpredať. Hľa, panstvo, erár, ale i Rimamuránsko—šalgotarjánska spoločnosť teraz
         vďačne kúpi, kým si postaví sama dielňu. — Čas je práve príhodný…
   </p>
   <p>
    A môj muž bol zasa hotový obetovať svoj pokoj a oddych po ťažkej zime a chorobe —
         nepomyslel, že ho to môže stáť i iné obete, ale pustil sa so svojou známou energiou do
         podniku, ktorý spomínaný pán inžinier pokladal nielen za mnohosľubný, ale i za výnosný.
   </p>
   <p>
    Z Felediniec zavolali tehliarov (Cigánov), z Píly boli robotníci, Na hlinisku (obecný
         majetok) sa postavila pec. Okolo nej koliby, kde sa rozložili celé rodiny, rozumie sa, že
         žobrotou a pravdepodobne i krádežou si „privyhľadali“, čo im bolo na každý deň potrebné — a
         tak sa začalo veselo pracovať.
   </p>
   <p>
    Vtedy býval na Píle veľmi podnikavý remeselník. Zanechal remeslo a oddal sa obchodu. Na
         Píle si otvoril malý obchod (bolo to pred založením Potravného spolku) s potravnými
         článkami. Rozumie sa, išlo mu zo začiatku veľmi dobre. I naši tehliari u neho kupovali:
         brali na úver od soboty do soboty.
   </p>
   <p>
    Prvá pec sa podarila. Tehly boli znamenité, dobre vypálené, len tak „cvendžali“. Každý,
         kto tade šiel a videl pekné červené tehly, pochválil. Pán inžinier priniesol objednávku pre
         panstvo, píľanskí gazdovia, ktorí mali kone, prišli zasa k slušnému zárobku. V Tisovci na
         úpätí návršia panstvo vtedy budovalo vápenné pece — na škodu mesta Tisovca. Otravné plyny z
         komínov, nedostatočne vybudovaných, stlali sa do kotliny ponad samo mesto. Tieto plyny
         kazili povetrie, ktoré sa tu málokedy rozprúdilo, a záhubne účinkovalo na pľúca. Povážlive
         sa ukazovali pľúcne neduhy, katar, tuberkulóza a pod.
   </p>
   <p>
    Už sa niekoľko tisíc tehál odviezlo do Tisovca, niekoľko tisíc zložilo vo farskom humne
         a ešte sa malo ďalej pracovať, keď tu nenazdajky istého rána došlo ku katastrofe. — Ako sa
         to stalo? Isté je, že sa pec zvalila, nedopálené tehly sa zhŕkli na hŕbu, rozsypali sa
         spolu i s rumami pece a Cigáni — po tých ostali len prázdne koliby. Škoda bola hodná, ale
         to nebolo všetko.
   </p>
   <p>
    Prišiel pán obchodník a žiadal pána farára, aby zaplatil dlh, ktorý nechali Cigáni u
         neho.
   </p>
   <p>
    Môj muž sa ohradil proti tejto požiadavke, veď on za Cigánov neručil. Obchodník sa však
         pätil a tvrdil, že mu pán farár sľúbil, že za Cigánov bude ručiť a vyhrážal sa, že si nájde
         svedkov medzi domácimi robotníkmi a furmanmi, ktorí dosvedčia, že pán farár ručil za
         Cigánov. Ale na Píle nenašiel ani jedného svedka. Každý povedal, že veď ani nikdy tam
         neboli, kde sa pán farár s pánom obchodníkom zhovárali, ani ich spolu nevideli. Všetci
         vypovedali jednomyseľne v tom zmysle.
   </p>
   <p>
    Len jeden z troch bratov, najmladší a najbiednejší medzitým odišiel so ženou a s deťmi
         ako po iné roky na letnú prácu do Níreďházy. Za týmto šiel žalobca. Robotník pracoval na
         tani. Žalobca šiel za ním na talige, doviezol ho do mesta pred starostu a tam ho
         odprisahali. Tento jediný svedčil, že áno, on počul, ako pán farár sľúbil pánu kupcovi, že
         za tehliarov ručí. S hotovým dokumentom prišiel žalobca a v Rimavskej Sobote podal žalobu
         na Jána Vansu na zaplatenie dlhu asi 200 korún. Môj muž mal advokáta, ale prehral, musel
         platiť celý dlh i trovy. Zaplatil zo svojho, nikto iný nebol poškodený, sám niesol stratu.
         Ľud mal aspoň zárobok, cirkev niekoľko tisíc tehál. K tejto citlivej škode dostavil sa od
         nejedného zo známych alebo i z priateľov posmech, lebo nebolo porozumenia. Toto nešťastie,
         čiže len nehoda, nebolo jediné sklamanie, ktorého sa pri svojich, niekedy nerozmyslených
         podnikoch dožil, nebolo ani prvé, ale, žiaľ, ani posledné.
   </p>
   <p>
    K tomu ešte prišiel takrečený kyjak. Pán inžinier pri jednom priateľskom besedovaní ešte
         skôr ako sa vec skončila, priznal, že je vo finančnej tiesni. Veľká rodina, dve dospelé
         dcéry, chlapci v školách a že potrebuje peniaze, ktoré mu Pomocnica i sľúbila, keď bude mať
         dvoch záručníkov. Jedného už mal — a druhý, nuž druhý bol dobrý priateľ Ján Vansa.
   </p>
   <p>
    Ale onedlho pán inžinier odišiel. Jedni hovorili, že ho prepustili zo služby, iní, že
         len preložili — dnes by sa povedalo, že dostal dovolenku — na neurčitý čas… Odišiel takmer
         bez rozlúčky. Na dlh v Pomocnici — zabudol; začas sa platili úroky, potom i celá dlžoba,
         zaplatili ju záručníci sami, pravdepodobne sám môj muž.
   </p>
   <p>
    „Každú radosť musíme vykúpiť bolesťou,“ napísal si do zápisníka, ale on nadto každý
         úspech musel vykúpiť i istou stratou.
   </p>
   <p>
    I domy majú svoje histórie, ba i staré stromy majú svoju minulosť. Majú svoju mladosť,
         krásu, vek dozrievania a vek staroby. I naše topole pred farou ostareli. Ten krajný od
         brány „tonigal“ sa slabosťou ako vetchý starec a keď prišiel prudší náraz vetra, neodolal,
         udrel na farskú budovu a poškodil jej roh. Po tejto príhode sa usúdilo, v rade múdrych
         ľudí, že topole musia preč. Ale neboli odsúdené na „ohnivý riad“, alebo ako sa dnes hovorí,
         nemali byť spopolnené. Praktickí hospodári usúdili, že je to drevo vzácne a z týchto
         krásnych stromov majú sa zhotoviť korytá. Veru smutný a neslávny koniec velikášov v ríši
         našich stromov, ako keď z ladnej jedličky niekto ustrúha habarku.
   </p>
   <p>
    Kôru z týchto vzácnych stromov použil môj muž tak, že ňou obil steny malej izbičky,
         pristavenej k novému včelínu. Lebo medzitým sa mu včeličky darili a rozmnožili sa postupne
         až na 70 čeľadí.
   </p>
   <p>
    Keď bola izbička hotová, nazvala som ju po istej povesti: „Jaskyňou starého otca
         Blažeje“. Túto prekrásnu, ako som vtedy súdila, a prenikavú povesť som s veľkým nadšením,
         takmer zbožne čítala ako jedenásťročná žaba na Skálniku. Tam bola umiestnená a na čítanie
         cirkevníkov vydávaná. Bola to knižnica pre ľud. Cirkevná skálnicko-čerenčiansko-hrachovská.
         Obsahovala takmer všetky ľudové vydania vtedy známych kníh slovenských, českých i preklady
         z nemeckých.
   </p>
   <p>
    V tej „jaskyni“ zavesil si môj muž staré obrázky, ktoré kdesi našiel v škole. Na jednom
         obrázku Andrej Sládkovič, na druhom „Gán“ (Ján) Hollý. Tieto obrázky mu raz dali podnet
         dišputovať o náboženskom spore. Bolo to, keď v istom časopise napísala pani M. pozoruhodný
         článok a medziiným napísala, že sme povznesení nad konfesionálnu otázku. Môj muž v dišpute
         so svojím priateľom tiež Jánom hovorí: „Počujže, Janko môj, ja mám v mojom včelíne dva
         obrazy, jeden pri druhom. Jeden predstavuje evanjelického farára Sládkoviča a druhý
         katolíckeho Hollého. Títo dvaja sa jeden pri druhom veľmi pekne znášajú. Ako dobrí Slováci
         vedia, čo nám treba, že musíme byť svorní, ruka v ruke ísť na politickom poli, nehašteriť
         sa konfesionálne, lebo taký konfesionálny bratovražedný boj, ako je medzi Chorvátmi a
         Srbmi, je záhubný. Toto asi chcela vysloviť pisateľka, ktorú aj ináč poznáme ako dobrú
         luteránku. Vyslovila sa však trošku nekorektne, ale nemyslela to zle, ani sa tým
         nespreneverila svojej luteránskej viere, čiže ,konfesii‘. Vzťahuje sa to viac na náš
         politický život, a nie na náboženský, lebo kam by sme zašli, my i tak slabí, keby sme sa
         ešte trieštili, hašterili, jedni druhých nenávistným okom sprevádzali a súdili? Náš
         spoločný nepriateľ mal by z toho radosť, bola by to voda na jeho mlyn, ktorá by nás
         všetkých zmietla a zničila. Pritom však každý stojí na svojom základe pevne a neochvejne,
         tak Hollý ako Sládkovič, tak Moyzes ako Kuzmány.“ (…)
   </p>
   <p>
    Pri svojich ťažkých prácach a podnikoch mal také nepríjemnosti, bez ktorých — nebyť mňa
         — mohol byť. Bola to najmä príhoda s fotografiami našich výtečných ľudí, ktoré zavdali
         príčinu pre obžalobu a pre krátku, ale nemilú pravotu. V dlhom liste, písanom po maďarsky
         seniorovi Glaufovi (Gyürkymu), som celú vec podrobne vysvetlila. V krátkosti zreferujem len
         o tom, čo je hlavné.
   </p>
   <p>
    Keď sme Vajanskému posielali dar do Segedína, za čo nás predvolali pred vyšetrujúceho
         sudcu — mňa pred Juraja Vozáryho v Rimavskej Sobote — vtedy sme zaviedli (na čele s Emou
         Goldpergerovou) i zbierku pre Kukučína a pre Socháňa, ktorý ako nadaný a nádejný maliar
         túžil ísť do Mníchova. Ale tam ho čakalo tiež len sklamanie. Prišiel domov, osadil sa v
         Liptovskom Sv. Mikuláši, vo svojom rodisku, a zriadil si tam fotografický ateliér. Istý čas
         sa zaoberal myšlienkou vydať pamätnú knihu, slovenské album. Začal s obrázkami krajín,
         partie z Tatier, potom hrady, zámky a iné pamätné miesta. Ďalej vydával fotografie našich
         vynikajúcich ľudí: Mudroňa, Vajanského, Francisciho, Dulu, Pietra, pani Šoltésovej, pani
         Hurbanovej a iných.
   </p>
   <p>
    Mňa vyzvali, aby som niekoľko obrázkov prevzala a odpredala. Môj muž to nemal rád, lebo
         dôvodil, že som i tak prácou — teraz sme už mali veľké hospodárstvo a veľké záhrady, o
         ktorých veciach písal Dobšinský — zaťažená. Pritom ma často vyhľadávali i ženy z ľudu, aby
         som im napísala listy alebo synom na vojnu, alebo dievkam, ktoré vo svete slúžili.
         Priniesli mi i balíky, aby som ich ja odoslala, lebo im to na pošte nechcú zadarmo vykonať.
         Tak prišla jedného dňa istá hnúšťanská žena, ktorá pred niekoľko rokmi u nás slúžila; bola
         veľmi šťastná, že ako vdova vydala sa po druhý raz do veľmi dobrého gazdovstva. Prosila ma,
         aby som jej objednala jemné ručníky zo Spiša, lebo že sa jej len tie páčia, a aby som hneď
         poslala i peniaze. Toto bola asi tá práca, ktorú môj muž neschvaľoval, lebo tým si iné veci
         zameškám. Spomínaná návšteva opisovala svoju domácnosť, že si do izby už obrazy kúpila, ale
         že nevie, čo predstavujú. Tu som jej ukázala fotografie našich výtečníkov. Ako videla
         Francisciho, zvolala: „Ľaľa, veď je to náš Janko, náš ,krásny Janko‘, veď som ja chodila s
         ním do školy — a teraz je ,osvicený pán‘!“ A potom si niektoré fotografie vypýtala, že ich
         ukáže aj iným a že ak predá, peniaze mi prinesie. Tuším som jej i to povedala, že sú títo
         páni všetci verní priatelia ľudu a že i pri hnúšťanskom procese boli na ich strane.
         Nevedela som, že práve to bolo nebezpečné. Keď prišla s obrázkami domov, hneď šla do školy
         a pánu učiteľovi Šolcovi ich s hrdosťou ukazovala a ktovie čo pri tom nahovorila.
   </p>
   <p>
    Onedlho dostal môj muž predvolanie pred cirkevný súd. Mal sa dostaviť do Hnúšte, kde
         budú poslaní sudcovia, ktorí mali súdiť Jána Vansu, obvineného, že predával podobizne Dulu,
         Mudroňa, Francisciho a spol., ako nosičov národnostnej myšlienky, poburovania, pre
         propagovanie panslávskej idey, takisto porušenia cirkevno-vnútornej disciplíny a pokoja. A
         môj muž o ničom nevedel. Len keď som mu celú vec vyrozprávala, rozumie sa, zdesená a
         kajúcna.
   </p>
   <p>
    Istého júnového sparného dňa prišiel, ako bolo nariadené, do farského príbytku v Hnúšti.
         Jeho sudcovia so žalobcom všetci boli na fare alebo ich uviedli na faru. Jeho nechali stáť
         na dvore, kde nebolo ani chládku, ani lavičky na posedenie. Konečne ho zavolali dnu,
         vypočuli a prepustili. Onedlho prišiel výrok. Oslobodili ho a pravotu zastavili. (…)
   </p>
   <p>
    Žalobcom bol Adam Šolc, v ten čas veľký a mocný „stĺp“ maďarizácie v tom kraji. Zabudol,
         ako všetci štréberi, odkiaľ vyšiel, čím bol kedysi a kto mu pomohol skončiť učiteľský
         ústav! Bolo to blahej pamäti revúcke gymnázium. Tu bol zdarma odchovaný, požíval všetky
         dobrodenia, aké sa mohli dostať slovenskému študentovi v Revúcej. Požíval i lásku
         dobrotivého a šľachetného direktora a tak sa odmenil, že striehol na každého, čo hovorí,
         akého je zmýšľania, aby ho obžaloval. Môj muž teraz žaloval Šolca pre utŕhanie na cti, ale
         nič nedosiahol. Dostal odpoveď, že Adam Šolc vykonal to v dobrom úmysle („Jó hiszemben
         tette“). A tento človek po prevrate si zastal do radu bezúhonných predprevratových Slovákov
         a nárokoval si všetky práva a uznania, aké si nárokovať môže len spravodlivý a neošemetný
         Slovák. A môj muž mlčal, iný by sa bol chcel pomstiť, ale na takú pomstu bol Vansa
         prišľachetný. (…)
   </p>
   <p>
    Podobné skúsenosti neupevňovali naše styky s bratmi, ktorí bývali na juh od našej
         dediny. Tým viac ťahali nás srdcia a duše hor’ do Tisovca. Tam sme sa cítili svoji, jednou
         a tou istou zlobnou mocou stíhaní. V povesti pod názvom Mádi, uverejnenej v niektorom
         sviatočnom čísle Národných novín tento mladý Cigán-sirota opustil svojich — a oni opustili
         jeho, pridal sa k cudzím, stal sa panským sluhom. Keď prišla choroba, opustený pánmi i
         svojimi umieral pod stohom a videl v diaľke, ako sa pred kolibou jeho rodní bratia veselia
         okolo ohníka — zabudli naň. A videl, ako kráča chodníkom z poľa dievča, ktoré sa mu páčilo
         — s iným… Večerí sa, v kolibe ohník, okolo neho tma, noc, len na nebi zjavujú sa hviezdy —
         a on — opustený. Na túto skromnú povesť napísal Vajanský (skúpy na chválu): „Bravo, Mádi.“
         Nuž takí sme boli v ten čas opovrhovaní, ako tí biedni vydedenci ľudskej spoločnosti. Či
         div, že nás spájal cit spolupatričnosti s našimi rodnými bratmi a sestrami a že sme si pri
         spoločnom ohníku zdieľali svoje túžby a súžby, radosti a žalosti v úprimnej zhode; i po
         trudných dňoch každodenného života zišlo sa okriať v priateľskom kruhu a zabaviť sa našským
         spôsobom.
   </p>
   <p>
    Vtedy nás viedla cesta na sever… Vedie z Píly vedľa lúk a konopníc až k úzkemu
         priesmyku. Tu je hradská hodne zúžená; z jednej strany strmý vŕšok Kochovo i Gralichovo, od
         juhu ešte oráčina, ďalej nízkym stromovím zarastená hôrka a z druhej strany pod hradskou
         hlboké koryto peniacej sa Rimavy, nad ktorou visí ohromný balvan. Asi pred polstoročím
         (teraz už viac), bolo to skalisko také vysoké a objemné, že priesmykom bolo možno prejsť
         len jednému vozu. Teraz je cesta bezpečná a taká široká, že sa môžu stretnúť dva povozy. Je
         to zásluha blahej pamäti Štefana Marka Daxnera, ktorý tento priesmyk dal takto rozšíriť a
         upraviť. Balvan čiže zápoľa, čo ešte i teraz strmí nad Rimavou, pomenovaný je Skalicou.
         Túto „skalku“ kedysi vraj, za onoho času, keď ešte ten pekelník chodil po svete a robil
         nezdobu ľuďom dobrej vôle, doniesol čert na malom prste z Gralichova dolu. Ľahko mu bolo,
         keď sa tá ozruta skala pri nejakej katastrofe odtrhla a zletela rovno na cestu. Zato toto
         miesto má zlú povesť, najmä v noci nie je najbezpečnejšie tade ísť. Je to miesto nečistých
         duší. Stalo sa neraz, že šiel tadiaľto, a to i za bieleho dňa, neistým krokom, zmúteným
         rozumom človek a ani sa nenazdal, už bol v krútňave, to jest v Rimave. Stať sa mu nič
         nestalo, lenže skôr ako inokedy vytriezvel a domov prišiel mokrý ako ondatra čiže myš.
   </p>
   <p>
    Pri tejto Skalici bývalo živo najmä v taký čas, keď bol v Tisovci jarmok. Nielen vozy
         vysoko naložené riadom od Zalužian sa kývali tadiaľto, aj iné ekvipáže sa predbiehali, ale
         i mladé a staré publikum sa tu schodilo. Na výstupku machom obrastenej Skalice sedí „slepý“
         žobrák a spieva nábožnú pieseň s bezbožným srdcom, čo po tom poznať, že keď ho chlapci
         nezbedníci podráždia, on im odsekne také hrubé a surové slovo, akoby ho v hore z buka
         odťal.
   </p>
   <p>
    Tu čakajú deti na svoje matere, ktoré cítili u seba nejaký grajciarik a šli zaň kúpiť čo
         len „sedem detí za grajciar“. Dnes je to už nemožné, hoci sú deti i teraz lacné, za
         grajciar ich veru nedostať toľko, ani z medovníka… V jesenný čas, keď sa škola začala, bolo
         „jarmočné“ podľa sezóny. Tie, čo mali tých grajciarikov viac, kúpili medziiným chlapcom
         šlabikáre s kohútom, nožík so žltými črienkami, dievčatám šatku na hlavu alebo drevenú
         bábiku s červenými líčkami a — kontíkom. To už bol vrchol materinskej štedrosti a začiatok
         prepychu, ale i veľkej radosti!
   </p>
   <p>
    Od Skalice vedie cesta popod riedku hôrku; napravo ponad už tichšiu Rimavu. Chatrný most
         spája povestne planú poľnú cestu s hradskou. Poľná cesta vedie vedľa spomínaného už
         opusteného hámrika, popod železničný most do poľa Medzipotoky a Skaličnô.
   </p>
   <p>
    Cesta do Tisovca vedie ďalej popod riedku hôrku od západu. (…)
   </p>
   <p>
    Už len niekoľko metrov, horička ustúpi naľavo, pred zrakom sa vynorí budova bývalého
         hostinca a potom krčmy, ošarpaný už Zlámanec. A potom hneď je papiereň, tá naša milá
         papiereň!
   </p>
   <p>
    Od papierne už vidieť starodávne a ešte vždy ako stredoveké mestečko Tisovec. A
         naprostriedku sa dvíha veľkolepý chrám so štíhlou vežou, pamiatka po dôstojnom Pavlovi
         Jozeffym, superintendentovi potiského okolia, a niekoľko novších domov. I zvonku je chrám
         velebný, imponuje jednoduchosťou slohu a stavby, zvnútra je tiež krásny; dojíma veľkolepou
         krásou. Len na akustiku sa kazatelia ponosujú. Okolo chrámu je malý priestor na spôsob
         parku, vysadený lipami. Za kostolom je stará fara. V susedstve „vyšný dvor“ daxnerovskej
         famílie. Namiesto starej kúrie, azda ešte drevenej, stojí pohodlný panský dom s príslušnými
         budovami, dvorom a záhradou. Tu bývajú „Vyšní Daxnerovci“, v ten čas dr. Samo Daxner, jeho
         mladší brat Janko a ich vznešená pani matka. Nižný dvor, hneď na kraji mesta obýval vtedy
         Štefan Marko Daxner so svojou rodinkou. I Štefan Marko Daxner sa narodil v starodávnom
         hniezde za kostolom. Odkedy tu býva táto vznešená rodina, odkiaľ prišla a ako je spätá s
         týmto starým mestom, to sa možno časom dočítame v obsažnom diele, azda v monografii mesta
         alebo rodinnej knihe.
   </p>
   <p>
    Samo mesto pôsobí na cudzinca ako mesto zabudnuté zo stredoveku — aspoň v tom čase.
         Nebyť železnice, rušnej premávky traťou a zavše ostré zahvizdnutie vlaku, nazdal by sa
         človek, že je niekoľko storočí naspäť. Tak aspoň bolo ešte v rokoch 70 — 80-tych. Zaiste sa
         tu už osídlilo mnoho nových rodín kupovaním zemí a majetkov, ale žijú ešte potomci tých
         starých, írečitých rodín, ktoré prišli kedysi v 13. storočí, aby obnovili baníctvo a iný
         priemysel, ako i rodín tu od nepamäti osídlených.
   </p>
   <p>
    Tisovskí mešťania i chudobnejší ľud sú inteligentní, svojrázni ľudia. Pracovití, ale
         vedia sa i zabaviť, ako vidíme na zábave, kde sa i celkom cudzí hostia cítia ako doma.
         Tisovčania radi čítajú, mali vždy bohaté knižnice. Milujú spoločenský život, radi si
         zaspievajú a zahrajú, to jest z času na čas usporiadajú divadelné predstavenia. Medzi
         hercami boli i takí, ktorí by sa i na väčších javiskách uplatnili, a to sú ešte i dnes. V
         tomto ohľade pretekali sa kedysi s našimi prvými javiskami v Mikuláši a v Martine.
   </p>
   <p>
    Treba vyzdvihnúť, že v Tisovci bola medzi prvými na Slovensku založená Vzájomná
         pomocnica, ktorá, postavená na zdravom základe, jestvuje ešte i dnes a blahodarne pôsobí
         medzi ľudom. Nie je vydieračná, ba ďaleká je od toho. Neponáhľa sa za inými bankami, ktoré
         rapídne rastú, ale na úkor tak vkladateľov ako i účastníkov. Svoju dividendu účastinári
         dostávajú každý rok riadne a pritom sa „severná“ (rezervná) základina tiež vzmáha.
         (Severnou základinou to raz pomenoval istý účastinár, jeden z tých starých, a od tých čias
         pletie sa ten názov ako okrídlené slovo.)
   </p>
   <p>
    Sedemnásť ráz podala sa žiadosť o zriadenie spevokolu, a vždy ju zamietli. Jestvoval len
         Spolok, kde sa členovia i nečlenovia schádzali, radili, bavili, cvičili sa v speve a v
         prednáškach. Maďarská spoločnosť v Tisovci, ani nie taká početná, dostala svoje kasíno a
         všemožné výhody, našim by boli úrady vďačne obstrihali i tie chatrné výdobytky, čo už mali.
         Ale Daxnerovci, v prvom rade dr. Samo Daxner, bránili, čo mohli a ubránili a chrabro
         vystupovali proti presile až do únavy. Náš drahý Štefan Marko Daxner nešetril svoje sily a
         zdravie, a preto i telesne upadol. Ako neohrozený obranca práv utláčaných mal mnoho
         nepriateľov, ale i najzaťatejší museli mu priznať veľkú úctu.
   </p>
   <p>
    „Igazi gentleman“
    <sup>
     [
     <a class="footnote" href="#ftn.id2593692" name="id2593692">
      49
     </a>
     ]
    </sup>
    povedali rimavskosobotskí páni, keď videli Daxnera. Týmto názvom označili teraz
         už tiež zosnulého Ivana Daxnera. Z úst Štefana Marka Daxnera nevyšlo špatné, surové alebo
         oplzlé slovo. Ani v žarte. Bol skutočný veľký pán, ale pritom demokrat. Tak i náš báťa
         Gyürky bol dobrý, milý, spravodlivý, ale nebol „vtipný“. Vtip často urazí, i keď sa zdá byť
         nevinný. Bolo vtedy osvedčených charakterov viac; i mohlo sa ešte povedať, čo Slovák, to
         človek. Toto napísané slovo dostalo sa tiež pred súd a i tu boril sa zaň neohrozený Štefan
         Marko Daxner.
   </p>
   <p>
    Čo nás spájalo, čo udržovalo v ten čas surového a takmer šialeného útlaku? Bola to
         vrúcna láska k rodu a k materinskej reči a krivda, ktorá vládla nad nami a zasiahla hneď
         jedného, hneď druhého. (…)
   </p>
   <p>
    *
   </p>
   <p>
    <span class="bold">
     <strong>
      <span class="emphasis">
       <em>
        Nový priemysel na doline — Dryanderovci — Smrť Štefana Marka Daxnera — Pohreb
               Augusta Horislava Škultétyho
       </em>
      </span>
     </strong>
    </span>
   </p>
   <p>
   </p>
   <p>
    V liste, písanom istému priateľovi o potravnom spolku môj muž podotkol, že poniže Píly,
         už na území hačavského katastra, postavená je dielňa na pálenie magnezitu a výrobu
         nespáliteľných tehál. Tento priemysel je u nás ešte nový. Magnezit je v našich vrchoch,
         najmä okolo Ratkovej a Jelšavy. V Nemecku bolo v tom čase už niekoľko dielní; v monarchii
         prvú dielňu tohto druhu postavili v Brunne nad Viedňou. Postavil a do obehu ju doviedol
         inž. Richard Dryander. Jeho spoločník a možno i duchovný radca bol istý Jäger, ktorého
         vdova mala u Dryanderovcov veľké práva a často u nich bývala. Vlastne bola to takzvaná
         belgická účastnícka spoločnosť, ktorej tento podnik patril. Dryander, ako i jeho pani, bol
         rodom zo Saarbrückenu, hlavného mesta toho sporného územia, ktoré je už dnes nemecké. Inž.
         Dryander ako výtečný geológ robil výskumné vychádzky i do nášho kraja, aby zistil, kde sa
         hľadaná skala nachodí a kde by sa mohla postaviť továreň. V ratkovskom chotári našiel
         bohaté ložiská magnezitu, a to najmä na poliach za komasácie vymeraných evanjelickej
         cirkvi. Boli to stráne sterilné ako na Píle; evanjelický zbor sa proti tomuto nadeleniu
         bránil, ale panstvo čiže panstvá si zasa svoje žírne role a lúky tiež bránili. Až keď sa
         zistilo, že to sterilné pole má v sebe veľké bohatstvo, začali páni s evanjelickým zborom
         vyjednávať a ponúkli výhodnú čaru. Cirkev si však teraz svoje vymerané pozemky nedala, ale
         vyjednávala rovno so spoločnosťou, ktorá tu mala dolovať vzácny magnezit. Ako sa
         vyjednávanie skončilo, neviem. Na našej doline, pre blízkosť železničnej stanice v Hnúšti,
         na svahu pohoria Trstia začala sa budovať moderná dielňa a onedlho na hnúšťanskom území
         druhá. Ľud, najmä hačavský, mal zasa prácu. Najprv vystavili menšie domy: kanceláriu,
         obytné domy, dočasné pre pánov a pre robotníkov. Pravda, hneď postavili i kantínu…
   </p>
   <p>
    Hneď ako prišli do nášho kraja Dryanderovci a s nimi i druhí úradníci, prišli k nám.
         Neviem, čo ich vlastne priviedlo, ale boli radi, že našli ľudí, s ktorými sa môžu vo svojej
         reči dorozumieť. V mojom mužovi našli Dryanderovci nielen vzdelaného dedinského farára,
         ktorý nemčinu dobre ovládal, takmer ako svoju materinskú reč, ale i hudobne nadaného
         človeka. A Dryanderovci sa rozumeli do hudby, ona i do literatúry a do iného umenia.
         Bláhali si, že po práci sa budú mať kde zabaviť. Pani Dryanderová otvorila práve rozladený
         klavír. „Ach, das Klavir ist kaput!“ povedala. Tento výraz prekvapil môjho muža a uviedol
         ho do rozpakov, lebo to značilo, že už dávno nehral. Ináč hrával každý deň, najmä
         predpoludním, keď sa obed oneskoril. Pri budúcej návšteve našla pani Edita klavír už
         naladený, a keď jej môj muž zahral, bola nadšená; vymienila si, že keď ich dom bude už
         hotový a jej klavír v ňom, musíme často prísť k nim, aby jej môj muž niečo pekné zahral.
         Obľúbila si najmä naše slovenské piesne, ešte i „grošovky“ vzbudili jej úprimné nadšenie.
         Rozprávala, ako si ona a s ňou i iní Nemci predstavovali Uhorsko. Nemyslela ani inšie, ako
         že neďaleko Viedne na východ leží Prešpork (predmestie Viedne), a za Prešporkom sa začína
         už široká maďarská pustatina a na tej puste na polodivých koňoch sa preháňajú „čikóši“ v
         bielych nohaviciach, to že sú temer všetci zbojníci; kde prestávajú zbojníci, tam sa
         rozťahujú Cigáni, nuž a teraz sa čuduje, že v Uhorsku bývajú aj inteligentní ľudia, ktorí
         hovoria i vo viacej rečiach. Veď v Nemecku ak niektorý človek vie ešte po francúzsky,
         počíta sa už medzi tých vyššie vzdelaných — a ak ešte vie po anglicky, je práve unikum… Jej
         muž sám okrem po nemecky hovorí len po francúzsky, nuž a to je takrečeno jeho materinská
         reč. Keď prichodia americkí milionári, ba i multimilionári objednávať magnezit alebo hotové
         tehly, musí s nimi vyjednávať ona, odborne vzdelaná a pokroková pani.
   </p>
   <p>
    Hnúšťanské panstvá nevedeli pochopiť, že Dryanderovci prilipli k nám v úprimnom
         priateľstve. Ale v Hnúšti s nemeckou rečou nepochodili, páni nepokladali za potrebné učiť
         sa nemčine, skôr panie, ale i tie nemčinu nepotrebovali tak ako ich matky. Naša stará fara
         stala sa Dryanderovcom milou, domácou, útulnou, najmä pani si pochvaľovala, keď mohla pred
         pecou (už novou) sedieť v starej lenoške, keď sa z kachieľ svietilo, keď sadal súmrak na
         dolinu a keď na prestretom stole rozváňala káva.
   </p>
   <p>
    „Ach (niekedy toto ach znelo ako och), ako sa bude tešiť moja mamička, keď jej zasa
         napíšem, že mám kde chodiť, že sa tu dobre cítim; i ona má rada takéto staré domy!“
         hovorila.
   </p>
   <p>
    Pani máma, ako ju nazval žartovne môj muž, bola vdova. Jej muž pán Chateau i ona boli
         potomci francúzskych emigrantov — hugenotov. Dryanderovci boli ev. luteráni, ale ku ktorej
         z ríšskych cirkví patrili, nevedeli môjmu mužovi povedať. (…)
   </p>
   <p>
    Rozmarná historka sa stala hneď na začiatku stavby fabriky. Boli sme si i my obzrieť,
         ako dielo pokračuje. Ešte vtedy nebolo viac domov, len prvé kancelárie. Išli sme pozrieť,
         kde sa pre fabriku budovali základy. „Divá“ voda im dielo kazila. Pracoval tam istý
         staviteľ z Rimavskej Soboty, ktorého môj muž poznal odvtedy, ako po požiari viedol opravné
         práce. Mali sme ísť domov, vozík nás čakal pri rampe, keď môj muž zbadal, že nemá zvrchník,
         nechal si ho v kancelárii. Práve šiel tade rezkým krokom istý mladý človek, zablatený a s
         vysúkanými rukávmi. Môj muž zavolal na neho po nemecky: „Pane, prosím vás, doneste mi môj
         zvrchník!“ — a udal kanceláriu. Oslovený sa akosi veľmi milo usmial, uklonil a povedal:
         „Veľmi vďačne, pán pastor.“ Odbehol a čosi-kamsi priniesol zvrchník, ba pomohol i do neho.
         Môj muž ďakoval a vtedy zbadal, že človek v zablatených čižmách má jemnú košeľu a na ľavom
         zápästí zlatú náramnicu s hodinkami. Všetci, čo tam boli, stáli mlčky — a len keď domnelý
         vedúci robotník odišiel, spýtal sa staviteľ Pita: „Viete, pán farár, kto je ten pán?“ —
         „Nie.“ — „To je jeden z účastinárov, barón dr. Gruben.“
   </p>
   <p>
    Ale pán barón nebol tu dlho. Do veci so stavbou a vôbec do súkromných vecí účastinárov
         zastarala sa maďarská vláda a žiadala, aby medzi účastinárov prijali i príslušníkov
         uhorského štátu — a onedlho po búrlivých schôdzkach a zhromaždeniach v tejto účastinárskej
         spoločnosti prevládol maďarsko-židovský živel. Z pôvodnej belgickej spoločnosti ostali len
         nemnohí, medzi inými ing. a hlavný riaditeľ Dryander, lebo on bol vlastne jediný, čo sa
         rozumel do veci — a nemali ho kým nahradiť. Preto sa načas stal generálnym riaditeľom
         všetkých podnikov. — Pani Dryanderová mi rozprávala, aké to boli búrlivé schôdze. Na jednom
         zhromaždení bolo spolu 16 účastinárov a každý mal pri sebe svojho advokáta. Vtedy išlo o
         veľké hodnoty. Boli ľudia veľmi bohatí, ktorí v niekoľkých hodinách utratili celý majetok,
         ale začali zasa od začiatku. Boli ľudia, ktorí úžasne zbohatli, najmä istý mladý človek,
         ktorý nemal nič, ale počul, že na pozemku istého obuvníka je magnezit, šiel k majiteľovi
         toho poľa a spýtal sa, za čo mu pole predá. Obuvník nemal zo sterilného poľa osoh, rád bol,
         že sa ho zbaví. Udal cenu a mladík pristal a so sľubom, že mu peniaze ešte dnes donesie,
         odišiel. Vyhľadal spoločnosť, o ktorej vedel, že kutá za ložiskami magnezitu, a ponúkol
         pozemok na predaj. Hneď si vyžiadal závdavok v sume, ktorú sľúbil obuvníkovi za pole.
         Pozemok kúpil, hneď dal na seba prepísať, a predal za desaťnásobnú cenu účastinárom, ale
         pod podmienkou, že bude účastinárom aj on. Tento pán potom veľmi zbohatol, ale neskoršie
         tak schudobnel, že si nemal za čo kúpiť žemľu na raňajky. Takto rozprávala pani
         Dryanderová, núkajúc mi podobné námety na veľký román. Ale z toho nebolo nič, na to bolo
         moje pero prislabé, vedomosti nedostatočné, celý námet cudzí mojej duši a málo času.
         Výsledok tých častých porád bol, že väčšina cudzích (belgických i nemeckých) účastinárov
         musela ustúpiť; ich miesta zaujali bohatí maďarskí židia z Pešti. Dryander ako generálny
         riaditeľ ostal, ale nie nadlho; na jeho miesto prišiel tiež odborne vzdelaný inž.
         Hanenschilel (Nemec).
   </p>
   <p>
    Dryanderovci mali dvoch chlapcov; starší 7 — 8-ročný Lothar, mladší asi 5-ročný Hans.
         (…)
   </p>
   <p>
    Chodili sme ta, častejšie nás pozvali na obed, ktorý pripravili po práci večer o
         šiestej. Páni prišli z kancelárie preobliekli sa a hostina sa začala. Ale nebola to
         hostina, často „obed“ celkom jednoduchý. Raz sa začal polievkou (i hrachovou), ale zasa i
         sekaninou podávanou v mušliach. Môj muž rád chodil k Dryanderovcom, ale týmto obedom
         nedôveroval. „Ja ti nechcem nemecké jedlá,“ — povedal a potom sme sa dorozumeli, že ak mňa
         prvú ponúknu, že mu dám pokyn, či si z toho pokrmu môže vziať. Ja som všetko okúsila a
         všetko mi chutilo, presvedčená, že keď to môžu jesť iní, prečo by som to nemohla i ja? Ale
         môj muž mal akýsi predsudok ešte vari z Lipska voči rozličným, zvlášť rybím konzervám.
   </p>
   <p>
    Pri obede bývali zavše cudzí, najmä Amerikáni, majitelia veľkých podnikov. Hovorilo sa
         najviac po nemecky, lebo pán Dryander anglickú reč neovládal. Tou hovorila s Angličanmi len
         pani alebo jej sestra Tilda, keď sa tu bavila. Madame Thérése Chateau, ich matka, po
         anglicky nevedela. Táto pani bola pôvodom i zmýšľaním šľachetná, vznešená žena. Raz sa tu
         bavila i so slečnou Tildou cez vianočné sviatky. Zavolala som ich do Tisovca na slovenské
         predstavenie.
   </p>
   <p>
    Doviezli sa na hrdej korbe. Pri krčme na hradskej počkali na mňa. Báli sa našich
         sedliackych mládencov, že ich napadnú alebo orabujú, ale chlapci boli slušní… Keď som
         prišla a napomenula ich, utiahli sa. Pri predstavení, z ktorého moje tri dámy nerozumeli
         ani slova, som im niečo vysvetlila, ale tak, aby som druhé obecenstvo nerušila. A vtedy mi
         povedala po nemecky pani Chateauová: „Ach, aká je ľúbozvučná tá vaša slovenčina!“ Rozumie
         sa, mne tieto slová boli balzamom na dušu, ktorá počúvala len hanlivé a opovržlivé slová o
         mojej materinskej reči.
   </p>
   <p>
    Po podarenom — a kedyže bolo nepodarené? — predstavení býva, aspoň bývala v Tisovci
         tanečná zábava. V Tisovci tieto zábavy v ten čas boli pekné a slušné. Tisovská mládež bola
         dobre vychovaná, solídna a sebavedomá najmä na zábavách. Dievčatá v ľahkých šatočkách
         vznášali sa v tanci ako výborné tanečnice, mladí páni, nielen tí, čo prišli domov zo škôl
         na prázdniny, ale i tí, ktorí doma pracovali pri varštate, ktorí v rukách mávali hoblík
         alebo ihličku, boli elegantne oblečení a pohybovali sa, ako sa sluší. Naše dámy, nevediac,
         čo ich očakáva, mali na nohách vysoké topánky a čudovali sa, že tu všetko je v tanečnom
         úbore. No, čosi-kamsi na istý pokyn z našej strany prišli mladí páni a podľa pravidla sa
         uklonili a pozvali mladé dámy do tanca.
   </p>
   <p>
    Nech vidia, že je Slovač nielen za pluhom a pri tvrdej práci, ale že sa vie ukázať i v
         spoločnosti. Konverzácia sa síce nerozprúdila, lebo po nemecky máloktorý vedel, ale zato sa
         milé dámy vytancovali, kým pani maminka nepovedala dosť.
   </p>
   <p>
    O týchto našich priateľoch som azda aj primnoho písala, ale boli to zaujímavé zážitky s
         ľuďmi zďaleka došlými, ktorí iste o nás písali a azda nás i spomínali ako ľudí už blízko
         Balkánu. Najmä zbadali, že záľubou v pestrých a ozdobných šatách, šperkoch a v krikľavom
         zovňajšku sme skutočne viac orientálky ako ženy západu. O píľanskom ľude sa to nedalo
         tvrdiť, ani práve o nás, ale všeobecne o ženských typoch, ktoré na svojich cestách našou
         vlasťou pozorovali. Keď videli na Slovensku prepych, povedali: „Tí ľudia žijú nad svoje
         pomery.“ Tieto dámy sa šatili veľmi prosto, šperky nemilovali — a predsa na desať krokov
         bolo znať, že sú dámy veľkého sveta, že sa vedia pohybovať na dostihoch v Paríži ako na
         plesoch umelcov v Lipsku (kde sa raz pani Dryanderová ukázala v slatinskom kroji, ktorý jej
         požičala naša Oľga, ako i u nás v našej skromnej, ale podľa jej úsudku útulnej fare). (…)
   </p>
   <p>
    Hoci celý zbor bol neveľký, farár mal práce vždy dosť i doma, pri svojich spolkoch, na
         poli i v sade. Ako sa tešil zdaru vo svojich štepoch, v krásnom ovocí, tak si želal, aby ho
         cirkevníci nasledovali. Žiadal si mať toľko možností, aby všetky úboče a chrasti vyklčoval
         a posadil ušľachtilým stromovím, ale na to slabý človek nestačil; — prešlo hodne rokov, a
         sám ľud sčiastky už uskutočnil, sčiastky pracuje povedome a pilne na tom, čo nevládal sám
         farár. Postupne bola naša záhrada skutočne krásna. I staré ošetrované stromy ešte donášali
         ušľachtilé ovocie, ale najmä mladé štepy bujneli a v krátkom čase bohato kvitli a doniesli
         dokonalé plody najlepších, najmä pre náš kraj osvedčených druhov. Podobne pracoval na
         zušľachťovaní ovocinárstva a včelárstva, ba i v záhradníctve náš pán učiteľ Pavel
         Francisci. Oženil sa, jeho manželka pochodila z váženej tisovskej rodiny Ambrózych. Ako mňa
         pána učiteľova maminka priúčala niektorým veciam, tak som ja zavše poradila ešte veľmi
         mladej panej. Keď sa im narodilo prvé dievčatko, stala som sa mu krstnou matkou a tak
         dievčatko priliplo ku mne, ako som ho i ja milovala. Bolo už veselšie na fare i v škole. K
         našej malej bystrej a veľmi prítulnej Oľge doviezli nám z Málinca o niečo staršiu dcérušku
         Nelku, dcéru Imrichovu a Marky Hrkovej. Po mojej krstnej dcére mala som ich vtedy už hodne,
         po malej Elenke o niekoľko rokov zavítala do školy i Želka. Želku chcela mamička z
         vďačnosti ku mne dať pokrstiť na Violu, ale dali jej namiesto cudzieho mena meno slovenské,
         na tom nástojil najmä dr. Samo Kuchta, vtedy ešte medik. (…)
   </p>
   <p>
    O niekoľko rokov neskoršie utratili sme vzácneho človeka, bohatiera, pýchu našej
         spoločnosti. Videli sme, ako trpí telesne i duševne ubíjaný na každom kroku, akoby naozaj
         tá surová moc nechcela spočinúť, kým ho nezničí. Bol to náš drahý nezabudnuteľný Štefan
         Marko Daxner, ktorý opustil tento svet 11. apríla 1892. Jeho pohreb bol slávny, pochovali
         ho za veľkej účasti tunajších rodín, priateľov i spolubojovníkov tisovských, ktorí ešte
         žili, ale aj cezpoľných blízkych i ďalekých ctiteľov prišlo mnoho, najmä z Martina. Na
         žiadosť rodiny požiadal jeho najstarší syn dvoch mladších farárov, Michala Bodického a Jána
         Vansu, aby s uzrozumením miestneho pána farára vykonali smútočné obrady, a tak smútočné
         reči povedali oba spomenutí, sami veľmi dojatí.
   </p>
   <p>
    Svetozár Hurban Vajanský píše (15. apríla 1892) môjmu mužovi: „Ideme vydať neveľkú
         brožúrku ,Pohreb Št. M. Daxnera‘ a k tomu potrebujeme Vašu kázeň. Ráčte nám ju poslať
         obratom pošty; brožúru vydá Francisci, zredigujem ju ja. Prosím Vás teda, urobte nám to čím
         skôr, aby dojem takého vážneho pohrebu, toľkých znamenitých zjavov, neprešiel ako vietor
         ponad Hradovú. Ja opíšem vnešnú stránku pohrebu; nuž ale pán brat obratom pošty… S výrazom
         mojej úcty, mamičke Terézii bozkáva ruky, Váš Svetozár Hurban.“
   </p>
   <p>
    Môj muž kázeň poslal, ale brožúrka nevyšla, iste sa vyskytla vážna prekážka. Tieto kázne
         spomína Michal Bodický vo svojich
    <span class="emphasis">
     <em>
      Pamätiach.
     </em>
    </span>
   </p>
   <p>
    O našom oslávencovi napísal v zborníku
    <span class="emphasis">
     <em>
      Od Šumavy k Tatrám
     </em>
    </span>
    stručný,
         ale výstižný životopisný náčrt Miloslav Bohutiensky (Michal Bodický). Mali by ho čítať i
         naši mladí, aby lepšie poznali život a prácu „tých starých“!
   </p>
   <p>
    O niekoľko týždňov umrel i druhý z tých starých bojovníkov, z tých svedkov veľkých
         pohnutých čias, náš zaslúžilý farár a správca August Horislav Škultéty. Ivan Liub (Lieb),
         dobrý priateľ a ideálny správca ľudového hospodárstva, píše môjmu mužovi „i v mene
         zosnulého dcéry Ľudmily“, aby prišiel predniesť dojemnú odobierku vo veršoch alebo v próze.
         Pán Langhoffer bude mať pohrebnú kázeň a pán Povázsay liturgovanie“, píše ďalej Liub.
         „Pohreb má byť zajtra, v pondelok 23. mája. Čakajúc Vás v dôvere a pokore i v mene sl.
         Ľudmily, Váš Ivan Liub.“
   </p>
   <p>
    Nuž i tohto umdleného pútnika odprevadili naši Tisovčania dôstojným spôsobom, i môj muž
         vykonal, čo mu bolo zverené, ale pán Langhoffer kázal, kázal, kým naši nezutekali z kostola
         rovno na stanicu. Ďalšia rodinka, známi a priatelia ostali do konca.
   </p>
   <p>
    Z rodiny prišiel, zavše prinútený, nedobrovoľne i Fridrich, nešťastný brat, zármutok
         celej rodiny. Prišiel zväčša ubiedený a ošarpaný tuláckym životom. Za istý čas sa
         pridržiaval v známych „kondíciách“, kde pracoval nepretržite niekoľko týždňov. Niektorí
         principáli ho využili a dali si zhotoviť cukrové veci (ozdoby) do zásoby. On však s
         usporenými „grošíkmi“ pustil sa do sveta — až zasa zakotvil na Píle. Môj muž ho vždy prijal
         láskavo; výčitky nič nepomohli, naopak, len by ho rozhorčili. V letnom čase ho ošetril,
         oholil, ostrihal, okúpal a obliekol. Pomýlený človek potom okrial na duši i na tele. So
         svojou fajočkou prechádzal sa po záhrade, zastal takmer pri každom strome, na ktorom už
         bolo dozrievajúce ovocie, usmial sa, takmer by bol štepík pohladkal, poobjímal, i včeličky
         ho tešili. Bol spokojný, zdanlivo šťastný a my sme si sľubovali, že taký i ostane. I
         nahovárali sme ho, aby už nešiel nikam od nás, že môže u nás žiť; primeraná práca pre neho
         by bola v záhrade, pri včelách. Ale naše prosby a nahovárania boli daromné. Prešlo niekoľko
         týždňov, oddýchol si, telesne i duševne pookrial a tu jeho vrodená túžba po tuláckom živote
         sa zasa ohlásila a už ho nebolo možno udržať. Odišiel, pekne ošatený, opatrený, spokojný a
         onedlho bol o všetko okradnutý, našiel sa zasa tam, odkiaľ odišiel, u niektorého
         principála, ktorý potreboval jeho prácu. Taký bol život tohto človeka. Pri jeho zručnosti a
         nadanosti mohol sa stať zámožným človekom. Žil dobrodružným životom, ale nikdy nechcel o
         ňom rozprávať. Precestoval najviac per pedes
    <sup>
     [
     <a class="footnote" href="#ftn.id2594404" name="id2594404">
      50
     </a>
     ]
    </sup>
    celé Uhorsko, i čiastku Rumunska; Brailu poznal ako Čabu a Levoču, ale stále
         bydlisko nemal.
   </p>
   <p>
    *
   </p>
   <p>
    <span class="bold">
     <strong>
      <span class="emphasis">
       <em>
        Požiar na Píle — O pomoci poškodeným — Nové predpoklady pre hospodárske a
               kultúrne vzmáhanie sa Píly — Susedia a priatelia
       </em>
      </span>
     </strong>
    </span>
   </p>
   <p>
   </p>
   <p>
    Ťažké dopustenie božie prišlo na nás dňa 5. septembra 1895. V ten čas žatva sa už takmer
         skončila. Bolo neobyčajne sucho a obilie dozrelo na koreni. Niekoľkí majetnejší hospodári s
         uspokojením doviezli v ten deň posledné vysoko naložené vozy krásneho ovsa, na ktorý, ako
         sa hovorí, ani jedna kvapka dažďa nepadla. — Gazdovia sa tešili, že už začnú mlátiť. Nové
         stroje už prišli, čakali na prácu.
   </p>
   <p>
    Ale ako málo treba na veľké nešťastie! Na hradskej, niekoľko krokov od starej drevenej
         krčmy, z ktorej krčmár odišiel a bývala tam načas sama vdova, bol vysoký stoh sena. (Bolo
         ho tak hojne, že sa nepratalo pod krovy.) Pod stohom po obede ležal možno aj opitý tulák,
         fajčil cigaretu a driemal. Len keď ho začalo hodne okolo hlavy prihrievať, prebral sa z
         driemot a zbadal, že sa mu od cigarety zapálilo seno. Vyskočil, striasol zo seba iskry a
         bežal hradskou z dediny von. Možno skríkol, lebo vdova vyšla z krčmy a vidí, že spodok
         stohu horí. Hodná nádoba vody bola by vznikajúci oheň zadusila, ale tá dobrá žena nemala vo
         svojom príbytku ani kvapky vody — a Rimava ďaleko. Naproti u susedov je studňa a kým odtiaľ
         vody priniesla, už bol celý stoh v plameni. Ako na div, najbližšia budova, krčma sa
         nechytila, okolo nej oheň, ale stará budova obstála. Strhol sa vietor, ľudia hovoria, že si
         ho sám oheň stvorí, zachytil niekoľko chlpov horiaceho sena a rozhodil na tri strany. Vo
         chvíli už horela dedina na troch miestach. Ľudí doma nebolo, horúčosť bola veľká strechy i
         škridlicou kryté budovy, humná, maštale všetko suché, chytalo sa takrečeno od samej
         horúčosti. Kým prišla prvá pomoc, chlapi, ktorí bližšie pracovali, bol už rad na hradskej,
         nahor i nadol v ohni a aj časť dolu k Rimave, kde stáli ešte prastaré chalupy, bola už v
         mori plameňov. Dom nášho suseda obstál, azda ho chránili stromy na brehu Rimavy, a s ním
         chránená bola z tejto strany i fara, i povestná „Dolinka“. To, čo už na druhej strane
         Rimavy horelo, neobránili ani statní tisovskí hasiči. Bránili a obránili niektoré už veľmi
         ohňu vystavené budovy, ako obecnú vyhňu, ktorá stojí temer naproti škole. Túto čiastku
         vynaložením všetkých síl bolo možno zachrániť. I iné obce poslali pomoc a len tomu sa môže
         pripisovať, že celá obec nepadla za obeť plameňom. Večer okolo šiestej oheň lokalizovali.
         Ale strašný bol stav tých, ktorí len večer prišli domov a na mieste, kde stál ich, čo i
         chudobný, ale útulný domček, našli niekoľko tlejúcich trámov, hŕbku popola a obhorené pece
         a kozúbky ako nemé, a predsa výrečné výkričníky biedy.
   </p>
   <p>
    Môj muž, ako je zrejmé, v prvom rade sa usiloval zachrániť cirkevný majetok, veci, ktoré
         sa nedajú nahradiť, ako sú matriky, denníky a iné. Ani sa nevzdialil, hotový brániť hlavne
         náš drahý, hoci len drevený chrám. (…)
   </p>
   <p>
    Opak takéhoto príbehu stal sa krátko predtým ako na Píle, keď zúril požiar v Klenovci.
         Hodno ho spomenúť preto, lebo tam zhoreli staré vzácne matriky a iné veľmi cenné knihy a
         veci. Vtedy vypukol požiar v jednej ulici, tuším v tej, ako sa ide na Kokavu, dosť ďaleko
         od vŕšku, na ktorom stojí pekný kostol a fara. Ponad múrik, ktorým je obohnaný kostol a
         farské budovy, k cintorínu stál staručký pán farár Reguly a díval sa, ako more plameňov
         zachvacuje celé skupiny domov, ako ničí všetko, čo je ešte nie zničené a nezbadal, že
         vietor roznáša horiace čiastky striech a stodôl i na iné štvrte mesta. Vtedy ešte bol
         Klenovec mestom. Ani sa nespamätal, len keď vidí, že ku kostolu bežia chlapi a kričia na
         neho: „Pán farár, veď im už fara horí!“ Zhorela fara a v nej všetko, čo k nej patrilo,
         zhorel i kostol, zhoreli i matriky a iné vzácne veci, ešte i tie, čo pani farárka pri
         zachraňovaní do kostola odniesla…
   </p>
   <p>
    Bieda nášho ľudu bola veľká. Veď zhorela celá úroda tohto leta. V ten deň dovezené
         zbožie, i vymlátené, zhoreli i hospodárske stroje, mláťačky, ktoré si na radu múdrejších
         ľudí zadovážili. Zhoreli stajne a chlievy, večer nebolo možno dobytok a ošípané pustiť do
         dediny. Na poli muselo byť všetko zohnaté, nachované a strážené. Oheň je hrozný živel,
         ničí, čo mu príde do cesty, a nevedno, čo je horšie, či oheň, či voda. Ľud hovorí: „Voda
         komu tomu (donesie), ale oheň nikomu.“ — Ja som ani z domu nevyšla. Vtedy sme už mali
         provizórnu pivnicu, zasklepenú časť veľkej stodoly. Do tej pivnice si nosili ženičky, ktoré
         bývali bližšie, batohy s perinami a so šatstvom. Našu malú Oľgu som vypravila hore nad
         záhradu k strážnickému domku. Dala som jej na ruky malé asi 3 — 4-týždňové susedkino dieťa,
         aby ho varovala, kým si mladá mať vynesie z domu, čo sa dá vyniesť a ratovať. (Ale ten dom
         nezhorel.) Ja som vlastne ten požiar nevidela, len keď už doháralo, čo malo dohorieť.
   </p>
   <p>
    Nedostatok potravín hrozil pohorelcom najmä v prvých dňoch. Ale i pomoc prichodila zo
         všetkých strán. V Tisovci bývali v ten čas inžinieri a architekti z Pešti, bohatí Židia.
         Vtedy sa budovala pekná trať od Tisovca na Polhoru a do Brezna. Panstvá si prichodili
         obzrieť pohoreniská a, rozumie sa, rozdávali almužny. Istá známa pani sa ma spýtala: „Ale
         prečo spievajú tie ženy?“ — „Ach nie, ony nespievajú, ony nariekajú.“ Vykladajú tak ako nad
         rakvou svojich najmilších mŕtvych. Tak nariekajú od nepamäti nad tým, čo stratili, čo sa im
         viac nikdy nevráti. Je to tá stará kviľba, dojímavá melódia, ktorá sa ozýva len nad
         mohylami. A či tu neleží všetko ich imanie, útulok i časť živnosti? V tých žalostných
         zvukoch sú odiate záchvevy duše, žiaľ a bázeň pred budúcou zimou.
   </p>
   <p>
    Hneď v ten deň, najmä ale včasráno druhého dňa, doviezli z Tisovca na voze hodné zásoby
         chleba, slaniny a iných potravín. Richtár a starší obce priviezli to na faru do
         priestrannej stodoly. Tam bola deľba, lebo inakšie nebolo možno utíšiť nespokojnosť
         jednotlivcov, ktorí videli a uznali len svoju biedu, ale o inom súdili, že tým nepohorelo
         všetko a že majú bohatých príbuzných… Ukázal sa i tu nepekný zjav nežičlivosti, alebo
         závisti. Ale „vrchnári“ delili spravodlivo. I rozvažovalo sa, aby nebola krivda. Z Tisovca
         teda prišla prvá pomoc i peniaze… A potom si už sami na svoju päsť išli pýtať ako
         pohorelci, čo mali kone i s vozom. Iní sa uskromnili s tým, čo dostali a pracovali, aby si
         čím skôr mohli postaviť nejakú chalúpku. Majetnejší, ktorým ostali príbytky, prijali do
         domu i dve rodiny. Jedna hrdá gazdiná prišla o všetko, čo mala doma, a na druhý deň, v
         cudzej hospode, narodil sa jej chlapček. Ale hneď i bola zaopatrená všetkým, čo jej bolo
         treba. V taký čas sa ukáže činná láska k blížnemu. (…)
   </p>
   <p>
    Môj muž mal teraz zasa plné ruky práce, písať prosiť, žobrať na všetky strany, najmä u
         svojich známych majiteľov hôr, fabrík, parných píl a iných závodov. Prosil o stavebné drevo
         a o podobný materiál na budovanie nových domov. Časť dediny sa musela upraviť; vymerala sa
         nová ulica. Prastaré grunty sa opustili, tvorili napotom časť záhrady alebo ulice. Vtedy
         niektorí mladší opustili otcovskú hrudu, odišli do Ameriky, tam sa osadili, stali sa
         Amerikánmi a ich deti i vnuci už sotva vedia po slovensky. Pri tomto veľkom nešťastí mali
         naši občania nemalú hmotnú pomoc z odpredaja prasiatok. Iste sa mnohým zdá sa byť táto vec
         primalicherná, azda i smiešna a predsa plynula z tohto predaja výdatná pomoc.
   </p>
   <p>
    Nedlho pred ohňom sme viac z rozmaru ako z hospodárskych pohnútok objednali u dp.
         Romualda Zaymusa — starší iste vedia, kto bol Romuald Zaymus — na jeho vlastné odporúčanie
         párik polančínskych prasiatok. Boli veľmi pekné, originálne, krásne ako psíky, čistučké ako
         mačičky. Chodili za človekom neinak ako spomenuté domáce zvieratká. Vychovali sme ich, ale
         osohu sme práve my z nich nemali. Dostali i mená a na mená počúvli, kdekoľvek by boli
         bývali. Že boli ľudské, tie mená totiž, neradno ich zvečniť. U nás v ten čas bolo celé
         plemeno ošípaných degenerované, často i dúl decimoval stádo, a tak sme kančeka, keď bol už
         dospelý, dali obci do stáda. Niektorí gazdovia šomrali, že kto to videl také strakaté
         „múrcky“ čiže čudá, preto sme boli radi, keď ho obec prijala. — Onedlho celá Píla sa
         hemžila krásnymi, okrúhlymi, bystrými prasiatkami. Bolo ich veľmi mnoho. Priniesli so sebou
         všetky dobré vlastnosti ušľachtilého plemena, ešte i odolnosť oproti chorobám. A zatým
         dostali tieto zvieratká povesť: zblízka i zďaleka chodili ich priatelia chovu domácich
         zvierat obdivovať a čo je hlavné: kupovať. Kto potreboval, platil bez jednania. Dopytovanie
         na ne bolo hodné, lebo kvôli tomu vzácnemu tovaru prišli hospodári i od Felediniec. Nejeden
         z pohorelcov si pomohol z biedy a pri inej pomoci sa príbytky dosť skoro začali budovať a
         keď prišla zima, väčšina poškodených bola pod vlastným krovom. (…)
   </p>
   <p>
    Premávka na trati Tisovec — Rimavská Sobota bola nám veľmi obťažná, lebo keď sme chceli
         cestovať, museli sme putovať na železničnú stanicu alebo do Tisovca a potom vlakom viezť sa
         dolu ponad našu záhradu, alebo do Hnúšte. Do Hnúšte je ďalej, ale ani cesta je nie taká
         príjemná, lebo je zdĺhavá. Obyčajne sme volili cestu do Tisovca. My sme často cestovali a
         dostávali sme i návštevy, preto už dlhší čas môj muž rozmýšľal, aby aspoň pre osobnú
         premávku docielil malú stanicu, a to rovno nad naším sadom, kde je strážny dom číslo 27.
         Mužovi známi, ba i odborníci krútili hlavami a s poľutovaním dôvodili, že pri takom veľkom
         stúpaní — 11 promile — je to nemožné. Sám bývalý hlavný župan Fay mu povedal: „Nincs rá
         eset, nagytiszteletü úr!“
    <sup>
     [
     <a class="footnote" href="#ftn.id2594780" name="id2594780">
      51
     </a>
     ]
    </sup>
    a neodporúčal môjho mužovu prosbu. Potom nás prišiel navštíviť môj brat Ďurko
         Medvecký, na ten čas inžinier vo Fužine, neďaleko Rieky. Po dôkladnom preskúmaní trate
         povedal, že hoci je stúpanie hodné, predsa sú ešte strmšie železnice, ako napr. na Karste,
         kade musí veľmi často cestovať. Vybudovanie čiže len planírovanie na niekoľko desiatok
         metrov je celkom možné a radil, aby môj muž neustal žiadať o to, najmä ak má v známych
         kruhoch smerodajných ľudí, ktorí mu pomôžu. Udal mu, čo má uviesť v prosbe, že treba získať
         podpisy i papierne a kam prosbu poslať. A teraz sa zasa dokázal spomínaný bývalý kandidát
         vyslanectva Julius Török a generálny riaditeľ Borbélyi dobroprajným a obaja vyhoveli
         prosbe.
   </p>
   <p>
    Nasledujúceho nového roku včasráno vypravil ma muž vlakom na Skálnik, aby páni
         strojvodiči, konduktori a druhí videli, že je to nie žart, ale skutočnosť. Títo páni sa
         hnevali, kričali, keď museli hamovať, ale i ten jediný pasažier, čo na Píle vstúpil do
         vozňa vlaku som bola ja a ako rada, lebo na Skálnik som vždy rada chodila. Od hrachovskej
         zastávky musela som sa brodiť snehom asi 10 — 15 minút, kým som sa dostala na skálnickú
         faru. A našich som našla ešte spať… Dobrá, zlatá moja sestra sa naľakala, nevediac, čo sa
         to u nás porobilo, že som v taký neobyčajný čas prišla, ale sa upokojila a tešila, že
         teraz, keď už kone a Jožka (kočiša) nemajú, ona tiež pohodlnejšie môže sa dostať k nám.
   </p>
   <p>
    V ten istý večer som cestovala dolu, tak som sa i nahor viezla a týmto sa premávka, ako
         sa ukázalo veľmi živá, otvorila. (…)
   </p>
   <p>
    *
   </p>
   <p>
    <span class="bold">
     <strong>
      <span class="emphasis">
       <em>
        Fr. Pastrnek na Píle — Choroba Jána Vansu sa zhoršuje — Ťažkosti s Potravným
               spolkom — Liečenie Vansovej choroby — Úvahy nad samovraždami — Udalosti v rodine a
               medzi známymi — Nové plodiny
       </em>
      </span>
     </strong>
    </span>
   </p>
   <p>
   </p>
   <p>
    Pri všetkých svojich ťažkých a zodpovedných prácach stačil môj muž a tešilo ho to, keď
         mohol svojím príspevkom poslúžiť i národopisu. Istého leta bol u nás pán Fr. Pastrnek. O
         tom sám píše: „Velebný p. faráři! Za první váš popis nářečí píľansko-hačavského na mém
         archu, jsem prostředníctvím mého milého přítele Samka Daxnera, obdržel, doufám, že tento mé
         díky vyřídil, nejen vám, velebný pane, nýbrž i slovutné choti vaši, která se k popisu kroje
         ženského zúčastnila. Nyní ste byl první, jehož mé stezky dojaly, a proto prosím, abyste
         opět přijmul srdečné díky za laskavou podporu.
   </p>
   <p>
    Obdržel jsem oboji zásilku, i tu, která s listem (12/I) prišla, i tu, kterou jste
         následujícího dne poslal.
   </p>
   <p>
    Račte prosím na mne pamatovati dále. Obzvláště v tom smĕru prosil bych o
         spolupůsobení vaše a přátel tisovských, aby mi rozprávku, kterou jste již do nářečí
         píľansko-hačavského přepsal, též tak věrně a valně do rozmanitých nářečí gemerských
         přepsali. Snad tým spůsobem podaří se mi doplniti můj dosavádní materiál, abych aspoň
         přibližně souvislý obraz sestaviti mohl. Již loni měl jsem plán, hned po skončení přednášek
         zajeti zrovna do Gemera. Pak rozmanité okolnosti můj plán zvrátili, takže jsem se po jiných
         končinách Slovenska toulal, ovšem všude to bylo zapotřebi. Letos mám opět plán, zajet hned
         do Gemera, totiž do Tisovca a tam odtud činiti vycházky po Gemeru, a bude-li možná,
         proniknouti dále na východ. Nevím jak letos pán bůh dá. Splní-li se však mé přání, pák budú
         míti milou přiležitost navštiviti vás a učiniti vám a spanilomyslné choti včas mou poklonu.
         Doufám pak, že budu šťastnější a že najdu milostivou pani zdravou „ako dub, ako iskra“
         (cituje píľanské slová).
   </p>
   <p>
    Ráčte všechni přítele tisovské srdečně pozdraviti. V dokonalé úctě oddaný Fr. Pastrnek.“
   </p>
   <p>
    V tie roky už môj muž začal častejšie prechorievať. Pracoval neúnavne a akosi práce i
         pribúdalo, ale i ťažšie sa pracovalo. Po duševnom alebo telesnom napätí prišla únava skôr
         ako predtým. Duševná depresia sa zamieňala nezvyčajnou veselosťou alebo skôr naopak. Po
         odchode milých hostí i detí, ktoré ho mali rady, s ktorými žartoval, vtipy robil, zmocnila
         sa môjho muža mučivá nálada. Sedel skleslý, na tvári výraz veľkého utrpenia. Musel sa veľmi
         premáhať. Keď hostia boli naši dôverní, rodina, tu sa utiahol do svojej izby. Kedy-tedy
         zastenal, že sme ho počuli a s ním trpeli, onedlho už zasa nálada bola lepšia. Málokto ho
         videl takého zmučeného, a lekár nám nechcel veriť, lebo ho v taký čas nebolo. A keď
         prišiel, bolo už dobre. Ale my domáci sme trpeli tým viacej. Raz popoludní mi povedal, že
         ostane v posteli, aby som nikoho k nemu nepustila, a len keď bude veľká potreba, aby som mu
         to prišla oznámiť. Bolo ticho, tak ako si žiadal, ale asi o druhej prišla pani Dryanderová
         na svojej ľahkej bričke a volala ma so sebou. Ide do Tisovca. Ja som jej pritlmeným hlasom
         povedala: „Môj muž je chorý, leží.“ „Dobre, ale vy môžete ísť,“ povedala. Išla som sa
         spýtať, bol zamknutý, klopala som. „Kto je, čo je?“ spýtal sa. „Pani Dryanderová je tu.“
         „Kto?“ „Pani Dryanderová a chce nás vziať so sebou do Tisovca, či môžem ísť?“ „Choď a
         povedz jej, aby odpustila, som chorý. Zbohom!“
   </p>
   <p>
    Odišla som s milou paňou. Pred treťou sme prichádzali do Tisovca a súčasne prichodil
         vlak na malú stanicu (v Tisovci). Pred obchodom zastavila pani Dryanderová koč. Zostúpili
         sme, a tu z hornej strany námestia oproti nám ide môj muž s výzorom človeka, ktorý nikdy
         nebol chorý a usmieva sa trošku rozpačito na nás. Dobrá pani veľmi nedôverčivo pozrela na
         mňa, akokoľvek som sa mu potešila, bolo mi do plaču (nenadarmo som bola mamičkina dcéra,
         ktorú za jej mladosti chlapci prezývali „Terézia Lange-Plačko“). Pani Dryanderová nakúpila,
         čo chcela, a potom sme sa veselo priviezli domov.
   </p>
   <p>
    Je to záhadná choroba táto nervóza čiže neurasténia. Kdesi je napísaná táto výstraha:
         „Mensch, raste; — und haste nie, sonst haste die Neurasthenie!“
    <sup>
     [
     <a class="footnote" href="#ftn.id2595039" name="id2595039">
      52
     </a>
     ]
    </sup>
    A nedá sa liečiť liekmi. Lekári ju sami dobre nepoznajú, ba často upadúvajú i
         oni do nej, ako to vidíme u dr. Axela Muntheho. Iní to zasa pripisujú len duševnému stavu
         pacienta. A zasa ktosi a kdesi napísal: „A čo je pri tejto chorobe najžalostnejšie, vždy
         najviacej trpia tí najlepší, najšľachetnejší, preto, lebo sú najcitlivejší: ako struna, čím
         je jemnejšia, tým skôr sa chveje a i to najslabšie zavanutie vetra vyvolá bolestný ston…“
   </p>
   <p>
    Začína sa nespavosťou, — a či je nespavosť len symptóm? O spaní a o opaku toho, o
         nespavosti mienka svedomitých lekárov, ktorí sú zároveň i dobrí psychológovia, sa asi
         zhoduje. Medzi tu uvedenými úsudkami leží aspoň tridsať rokov, ale v jadre sú príbuzné.
         Ešte na Pílu krátko pred dovŕšením 19. storočia dostal môj muž od priateľa-lekára (dr. J.
         Nováčka) takýto list:
   </p>
   <p>
    „Posielam Vám obľúbený bromual, ktorý som len dnes dostal. Želám Vám, aby ste ho čo
         možno najmenej potrebovali. Vezmite jednu, najviac dve pastily v sladkej (obyčajnej) vode
         rozpustené, keď badáte veľký nepokoj a rozrušenosť nervov, že ani druhé prostriedky
         neosožia (umytie studenou vodou, psychologická analýza tohto rozrušenia a jeho príčin,
         prechádzka atď.), choroba nemizne a hrozí, že nebudete môcť zaspať. Berte ich však, ako
         vôbec medikamentov, čo najmenej a len výnimočne! Spánok hľaďte si polepšiť tým, že (I.)
         pokiaľ možno nespite vo dne, (II.) na lôžko choďte vtedy, keď ste najpokojnejší, (III.)
         nehľaďte zaspať nasilu, za každú cenu a netrápte sa myšlienkami, že asi nezaspíte, čo asi
         bude druhý deň, keď sa nevyspíte atď. Pamätajte na ono prirovnanie: ,Spánok je ako vták,
         uletí, keď ho chceme nasilu chytiť, ale sadne si človeku na plece, keď si ho nevšíma?‘
   </p>
   <p>
    Aspirín, ak len možno neberte, rozhodne nie bez lekárskej rady. V náhlej prudkej bolesti
         hlavy, keď by ste nemali možnosť vyhľadať lekára, môžete v núdzi vziať pol gramu aspirínu.
         Len čo najmenej medicín a keď už treba, len po vyšetrení a na radu lekárovu. Rád by som vám
         dal pozitívnu radu, ale ide to na diaľku ťažko.“
   </p>
   <p>
    Nespavosťou a s tým spojenou nervózou trpel i brat Liszkay, farár rimavskobrezovský.
         Istá „spoľahlivá firma“ mu dodala ako bezpečný liek pás „elektro L vitelizer“. Bola to
         drahá vec, nosil ju chudák nejaký čas, ale ho pred smrťou nezachránila. Istého dňa šiel si
         pole obzrieť, tam prišla na neho nevoľnosť a kým prišla pomoc, skonal. Tento pás práve na
         radu nebohého brata objednal si i môj muž, a potom ho zahodil. Bolo to vydieračstvo na účet
         chorobou postihnutých ľudí.
   </p>
   <p>
    Náš okresný lekár dr. Leo Bleier z Hnúšte častejšie hľadal u môjho muža príznaky
         telesnej choroby; hneď boli napadnuté zažívacie ústroje, hneď iné, niekedy rozkázal diétu,
         ležanie, obklady, sľúbil, že príde, zabudol, a keď prišiel, čudoval sa, že zdravý pacient
         leží a potí sa od netrpezlivosti, i vyháňal ho s krikom ako hysterickú paniu. Ale raz
         predsa našiel, čo hľadal, veľmi vážnu chorobu. Na Nový rok 1897 bol môj muž taký slabý, že
         len s veľkou duševnou energiou vládal odbaviť slávnostné služby božie. Prišiel domov
         vysilený, vyčerpaný, v tvári ako oheň. I horúčka prišla s veľkým bolením hlavy. Poslala som
         po lekára do Hnúšte. Sotva vkročil dr. Bleier do izby a videl môjho muža rozpáleného v
         tvári, stonajúceho, takmer vykríkol od uspokojenia: „Ruža!“ „To je ruža (Rotlauf), no veď
         ju my zaženieme!“ Hneď napísal recept a slúžka bežala do tisovskej lekárne. Ichthyol na
         hojenie a kolodium na zamedzenie šírenia sa nákazy. Keď pacienta poriadne „našmaroval“,
         odišiel so sľubom, že o dva dni príde. Ten deň sa bolesť zmiernila, po požití veronálu sa
         dostavil i krátky spánok, a tak sme sa upokojili, že už bude lepšie. Ale na tretí deň
         prišla tetka Martinovie s krstom a vádzkou, že je veľká potreba okrstiť slabé dieťa a hneď
         ovádzať i matku, lebo aby šla do Tisovca, na to je slabá. Môj muž hneď hotový; umyl sa a v
         izbe pokrstil slabučké dieťa a ovádzal matku… Zatým bol veľmi vyčerpaný, pri tom zameškali
         sme obnoviť liečivé natieranie a choroba sa zhoršila, nákaza sa šírila na čelo a na líca.
         Keď prišiel lekár, zľakol sa. Nemohol prísť každý deň, lebo mal pacientov i v iných
         obciach. Choroba sa rapídne rozšírila i na hlavu. Tvár zapuchnutá, oči otvorené, nevidel, a
         tým trpel dvojnásobne. Blúznil, len chvíľkami bol pri vedomí. V noci nespal ani päť minút.
         Chcel nám i ujsť. Bola som sama s ešte malou Oľgou. Oľga mi už hodne pomáhala, často i
         bdela, keď som ja trošku oddychovala. Cudzieho nechcel pri sebe, len raz sme zavolali pána
         kmotra Francisciho, ale toho môj muž trápil diktovaním nemeckého listu. Nakladal: „Píšte,
         pán kmotor Bleierovi“ — a už diktoval všetky možné a nemožné symptómy, a pán kmotor po
         nemecky nevedel, ale poslúchol. Konečne som tomu urobila koniec, keď som celkom zmučeného
         pána kmotra poslala domov.
   </p>
   <p>
    Asi 9 — 10 dní trvalo to najhoršie. Lekár povedal svojim známym: „Je zle, ale umrieť mu
         nedáme!“ Ale i tak sa rozšírila povesť medzi ľudom, že je tak zle, že z toho nevstane.
         Videli vraj mnohí, že sa v noci v kostole svietilo; pravda, svietilo sa, lebo z oblokov
         krajnej izby, v ktorej ležal náš ťažko chorý, odrážalo sa svetlo v oblokoch kostola. A ľud
         si nabájil, že v kostole mátoží duch jedného z nebohých pánov predchodcov a oznamuje, že
         onedlho i tento tu bude nebohý. V tej viere si už robili plány, najmä Hačavania, ktorí
         často mali škriepky so svojou matkocirkvou. Ale vďaka taktickému, a čo je hlavné,
         svedomitému zakročeniu zo strany farára, spory sa vždy urovnali. Teraz hačavským
         cirkevníkom, najmä tým, ktorí mali podiely v Potravnom spolku, išlo o to, aby sa z tohto
         spolku vymanili a obchodovali na svoju ruku. Ale pán života a smrti inakšie rozsúdil;
         nevzal si ešte tohto trpiteľa, ešte musel prejsť hodný kus cesty života tŕnistej. Ako sa
         však veľmi pomaličky zotavoval, prichodili mu na um všetky práce, ktoré ho začiatkom roku
         (1897) čakajú, najmä Potravný spolok, toto dieťa bolesti, ako sa častejšie vyslovil. Lekár
         mu po kríze predpovedal „tri týždne rekonvalescent“ a len potom má myslieť na prácu, ale
         keď sa tri týždne minuli, zvolal: „ešte štyri týždne!“ Taký bol ubiedený!
   </p>
   <p>
    Ako len bolo možné, chránili sme ho pred každodennými dojmami, lebo každý cudzí krok,
         každé hlasne povedané slovo ho náramne vzrušilo a rozčúlilo, ale predsa musel prejsť cez
         najhoršie, čoho sa ľakal, ale nepokladal za možné.
   </p>
   <p>
    Istého rána prišiel mi pán učiteľ šetrne oznámiť, že je tu hačavský kostolník s odkazom,
         že sa včera zišli gazdovia a uzavreli, že spolok rozpustia a inkasované peniaze si rozdelia
         ako podiely. Možno, že mi bolo do plaču, ale som sa premohla a povedala: „Choďte, prosím
         vás, pán kmotor, sám na Hačavu a povedzte im, že tento odkaz neprijímam, ale čakám do
         zajtra. O deviatej hodine ráno musia inkasované peniaze tu byť, ak nie, zažalujem ich a
         prídu pred kriminál.“
   </p>
   <p>
    Neviem, či hrozba s kriminálom nebola smiešna, ale vtedy ani pánu učiteľovi ako
         účtovníkovi, ani mne ako „pokladníčke“ nebolo do smiechu. Stalo sa, ráno o deviatej peniaze
         poslali. Ale ja som vedela, že je ani tak nie dobre. Koho sa poradiť? Lebo tu musí niekto
         zakročiť, čo sa do veci lepšie rozumie ako my všetci spolu. Popoludní som šla do Daxnerov a
         rozpovedala som Ivanovi Daxnerovi, ako „peňažníkovi“, všetko od počiatku. On povedal
         „likvidovať! Janko je chorý a dlho nebude môcť zápasiť s tými ťažkosťami, ktoré sú spojené
         s týmito obchodmi.“ Hovoril a presviedčal; ja som uznala. Len ako to prijme môj ešte veľmi
         chorý muž? Chcela som ísť, ako som prišla, pešo, ale sa rozhodol, že ide so mnou a kázal
         zapriahnuť. Vtedy ešte mali kone.
   </p>
   <p>
    Môj muž sa návšteve svojho šľachetného priateľa potešil. V dôvernom rozhovore si Ivan
         Daxner sadol k nemu a pomaly šetrne ho pripravil na to, že treba likvidovať. Môj muž zložil
         ruky a zastonal: „Moje dieťa bolestí!“ Dobrý priateľ sa podujal vykonať všetko, čo bolo
         potrebné.
   </p>
   <p>
    Onedlho potom na dotaz drahej priateľky som písala pani Šoltésovej list, ktorý sa
         zachoval až dodnes:
   </p>
   <p>
    „Drahá priateľka moja! Lístok som dostala. Ak mi bude možné, napíšem niečo. Mám síce
         veľa inej práce, ale azda mi to bude možné.
   </p>
   <p>
    Náš Potravný spolok založili sme roku 1893. Od začiatku až do konca, okrem polroka, bola
         som pokladníčkou. Viedla som knihy, čo som predtým nevedela (ani neviem), ale teraz som sa
         naučila(!). Likvidovali sme nie preto, že by sme boli krivdu spravili a neboli schopní
         platiť, ale pre mužovu chorobu, ktorá je ešte i v treťom mesiaci, marci, nie celkom
         zdolaná. Hlavná príčina však je nesúcosť, neporozumenie priekupcov a vedúcich ľudí. Môj muž
         mal mnoho trápenia a zjedania s nimi; hneď im chybelo na slanine, hneď im vytiekol ocot,
         hneď myši požrali vrecia miesto múky, pardon, i s múkou. A to všetko mal spolok škodovať. A
         nadto ešte dávalo sa veselo na úver (borg). Na moje naliehanie a podľa rady dobrého
         priateľa konečne sme všetko rozpustili. Chudák môj muž sa vzpieral, ale nebyť toho zákroku,
         by vari už ani nežil.
   </p>
   <p>
    Toľko o tom. Čudujem sa, že to niekoho zaujíma. Môj muž je na správnej ceste k
         uzdraveniu, ale ešte vždy musíme dávať pozor aby sa tá príšera nevrátila, lebo je pleť
         veľmi citlivá.
   </p>
   <p>
    Píš mi, keď budeš mať chvíľku času. Ja som teraz tiež nie celkom namieste. Akási duševná
         slabosť, malomyseľnosť ma zaujala. Zavše mi tak smutno, tak ťažko žiť! A zavše si myslím,
         načo som ešte na svete? Ale dosť na tento čas. Trpkosť sa vtiera v srdce i v dušu, musím ju
         potlačiť. Zdravstvuj!…“
   </p>
   <p>
    Tak náš Potravný spolok zavŕšil svoje krátke trvanie. Obchod tak na Píle ako i na Hačave
         ďalej viedli súkromníci ale kresťania. Košikársky spolok trval ďalej a pod vedením
         hospodárov Michala, potom Jána Šestáka bol veľkým požehnaním pracujúceho ľudu. Konkuroval
         na svoju ruku iný zámožný a podnikavý hospodár i so synom, ale nie tak nebezpečne, ako
         obchodník z povolania…
   </p>
   <p>
    V júni odišiel môj muž sa poradiť o svojej nervóze, ktorá sa, žiaľbohu, nestratila, k
         svojmu priateľovi dr. Julovi Markovičovi, lekárovi v Novom Meste nad Váhom. Dr. Július
         Markovič bol starším synom nášho báťka Pavla Markoviča na Hrachove. Július a jeho mladší
         brat boli známi ako neohrození národovci a bojovníci, preto napádaní a prenasledovaní
         vládou a celým vládnym aparátom. (…)
   </p>
   <p>
    Môjho muža u Markovičovcov srdečne privítal pán doktor ako i jeho peknoduchá pani,
         starostlivo ho opatrovali a keď odchodil, pani Ľudmila ho sama vyprevadila na stanicu. Dr.
         Július Markovič poslal svojho chorého priateľa rovno do Kaltenleutgebenu pri Viedni. Je to
         vodoliečebný ústav, vtedy bol pod správou dr. Winternitza. Zdalo sa mi, že to bola krutá
         liečba: na takého úbohého neurastenika vodu liať a striekať zblízka i zďaleka, ale lekári
         majú svoje metódy a hoci sú časom sami nervózni a netrpezliví, triaška a zimomriavky
         pacientov ich nevynesú z rovnováhy. Môj muž veril v Kneippa a jeho liečbe a vode dôveroval.
   </p>
   <p>
    Istého leta sa tak dôsledne liečil studenou vodou, že ochorel, dostal reumatické bolesti
         do nôh a do rúk, nevládal sa ani pohnúť. Vtedy sme ho museli opatrovať ako malé dieťa, a
         vrátili sme sa k teplej vode, uparili sme ho, teplé obklady mu dávali atď. Vyležal si šesť
         týždňov. Keď vstal, leto už pokročilo a keď sme mu i v čase choroby dvere otvorili a
         čiastočne mohol vidieť do záhrady, potešil sa, lebo videl stromy ovešané zrejúcim ovocím.
         Keď už sám mohol ísť do záhrady, tešil sa ako malé dieťa krásnym jabĺčkam a bol by vo
         svojej radosti všetky štepy, mladé, i staré poobjímal…
   </p>
   <p>
    Trápne sa dotkla jeho precitlivenej duše nečakaná, násilná smrť dvoch vzácnych mladých
         ľudí v Tisovci, ktorí v ostatnom čase žili výstredne, ale vždy sa mohli na nich uviesť
         Kollárove slová: „I když bloudí, milý býva onen vyšších vzletu mládenec.“ Ale oni stratili
         vieru, nemali pre život ani pevný základ, ani cieľ, ktorý by ich viedol cestou života — a
         koniec presmutný: Jednému sklamali nervy, druhý za príkladom svojho druha v chvíľkovom
         rozčúlení a rozhorčení odvrhol od seba život, najvyšší dar stvoriteľa.
   </p>
   <p>
    Môj muž nevedel pochopiť, že taký mladý, zdravý mužský, majúci pred sebou celý život, a
         to život hmotne pomerne dosť zabezpečený, potom sväté povinnosti k národu — ktorý práve v
         ten čas potreboval nadšených a obetavých bojovníkov-hrdinov, ako sa od nich očakávalo —
         povinnosti i k rodine — môže stratiť duševnú rovnováhu a siahnuť na svoj vlastný život.
         Odsúdil všetkých troch. Lebo akoby sa boli zriekli, postupne nasledovali jeden druhého. Ten
         tretí neskoršie, až roku 1902. Ľutoval ich, zažialil nad nadanými, prepotrebnými mladými
         priateľmi, ale keď ho požiadala rodina jedného z nich, aby povedal pohrebnú kázeň, musel
         odoprieť, lebo bol príliš dojatý. Od toho smutného prípadu v Lomničke, kde stál prvý raz
         pred podobnou záhadou, neprišiel do potyku s podobným skutkom bezradnosti a zúfalstva. A
         ešte za matkinho živobytia! Ten prvý to spáchal pred očami nič netušiacej dobrej,
         zhovievavej matky, ten druhý tiež v matkinom dome. A ten tretí?!
   </p>
   <p>
    24. mája 1902 druhý deň po Turíciach, — na Píle sú to Rusadlie — bol na Píle exáment,
         sviatok školských detí. Keď bolo po skúške a po výbornom obede v škole, prišli ešte páni
         dekani i s pánom inšpektorom na faru odobrať sa. Čakali azda na vlak, alebo na príležitosť,
         neviem. Pán dekan, učiteľ J. F., dobre naladený (lebo i teraz sa mohlo právom povedať to už
         dávnejšie okrídlené slovo: „Exament sa vydaril, obed (alebo halušky) — bol znamenitý“), s
         horiacou cigarou rozprával akúsi anekdotu. Nezbadal, že sú v izbe i ženské, ale i tak ju
         predniesol len šeptom. Musel byť kyjak tej anekdoty hodne špatný, lebo ho povedal nášmu
         pánu inšpektorovi do — ucha. V tej chvíli sa pán inšpektor striasol, odvrátil hlavu. Na
         jeho tvári bol výraz odporu, ba zhnusenia, výraz u neho cudzí, strašný. Nikdy sme ho
         predtým takého nevideli a ani už nikdy viac, nikdy. Potom sa páni rozišli.
   </p>
   <p>
    U nás už vtedy bývali obe mužove sestry, obe vdovy: Milka Machníková a Linka Beerová.
         Švagor Machník umrel v zime na akúsi vnútornú chorobu. Jeho Milka sa strojila ísť bývať k
         sestre do Tarjánu. Ale skôr ako by sa bola presťahovala, švagor Beer, človek zdravý, plný
         života, elegantný, ktorý rád žil a rád sa zabával, jedného rána si siahol na život, strelil
         si do hlavy. Švagriná Linka, Beerova žena, dostala nervové záchvaty, domáci lekár ju dlho
         nemohol upokojiť. Na pohreb môj muž nešiel, nebol ani doma, ale i tak by sotva bol šiel. Po
         Beerovej smrti obe vdovy prišli bývať k nám; Ema, Linkina dcéra, šla do papierne ako
         pomocníčka mladej panej, Beerova dcéra Mariška, šla k tetke do Zadunajska a Jano Fakla,
         teraz Fáy Jenö, žil v Pešti, zavše mal zamestnanie, a vtedy hýril.
   </p>
   <p>
    Obe vdovy obývali krajnú izbu, v ktorej kedysi trpela a dotrpela Laučekova maminka. Môj
         muž si upravil zadnú izbu na kanceláriu.
   </p>
   <p>
    V oné svätodušné sviatky nebola mladá pani v papierni doma, šla navštíviť rodinu. Večer
         po píľanskej skúške sa náš pán inšpektor veľmi naliehavo spytoval Emy Faklovej, ako jej
         otčim vykonal onen hrozný čin. Ema mu to dopodrobna vyrozprávala, rozumie sa, len to, čo
         vedela, lebo to, čo ho na to doviedlo, nevedel nikto. To vzal so sebou. Paľko Gyürky ju
         vážne načúval a nasledujúceho rána vo svojej kancelárii odišiel z tohto sveta. I tu
         vypovedali nervy, privčas zničené. Jeho Irma povedala, že on už iste nebol príčetný.
         Záhada, ktorá sotva kedy sa vyrieši.
   </p>
   <p>
    Na pohrebe povedal istý človek, povolaním krajčír, tak trocha zaparený, ale nedoučený,
         že to bol hrdinský čin. Ale dostalo sa mu od môjho muža zahriaknutia. Aké hrdinstvo, keď
         pred bojom odhodí bojovník pušku do žita a ujde?! Tak súdil vtedy, kým ešte jeho životná
         energia nebola úplne vyčerpaná.
   </p>
   <p>
    Spomínaný pánko častejšie pracoval v rodine a pokladal sa za príslušníka rodiny, rád
         mnoho rozprával a keď sa dostal k slovu a mal vďačných poslucháčov, rozprával o cis. a k.
         dvore vo Viedni a o povestnej „kamarile“, kde hrala prvú úlohu matka Franza Jozefa a
         spojenec Napoleon, ktorý jej syna Maximiliána poslal do Mexika, lebo bol miláčikom
         Viedenčanov a národa, kdežto miláčikom Žofie bol mladší Franz Jozef. A pri rozprávaní
         pomenoval náš Nemčúr vedúce osoby viedenským žargónom: „Die alte Žofa und der Napulion.“
   </p>
   <p>
    Tak býva v živote, ako francúzske príslovie hovorí, že sa protivy stýkajú i na miestach,
         kde by ich nikto nehľadal. Je to u spisovateľa Dickensa tak, že čitateľ sa v jednej chvíli
         rozplače, v druhej je nútený sa zasmiať. (…)
   </p>
   <p>
    Náš život, najmä život môjho muža nebol nikdy ľahký a bezstarostný, ale bol často veľmi
         ťažký, plný práce, zodpovednosti. A čím ďalej, tým ťažšie doliehali starosti, najmä však
         rokmi ochabovala jeho známa energia a častejšie sa zjavovali znaky choroby, neurasténie.
         Ale vo svojich cirkevných a hospodárskych prácach pokračoval. Zanedbané role podľa možnosti
         dal do poriadku. Veľkú časť premenil na lúky. Celý komplex najprv rozdelil na šesť čiastok,
         z ktorých jednu dal zorať a vysadiť zemiakmi. Chudobní ľudia za lacný poplatok si nasadili
         zemiakov. Nasledujúcu jar po náležitom obrobení zasialo sa semeno rozličných travín, asi
         6-7 druhov, medzi nimi pre neúrodné pozemky osvedčený bôľhoj. Spôsob pestovania kŕmnych
         rastlín uviedol istý ideálne zmýšľajúci priateľ ľudu, Ivan Liub v Krakove. Bôľhoj sa
         znamenite osvedčil, ale naši Píľania ho dlho nazývali bôlhovom. Ako keď dieťa na dvore
         dôsledne povie „dreve“, alebo Maďarka nemôže polievku inak nazvať ako „polvelkou“. Či je to
         ľahšie vysloviť?
   </p>
   <p>
    Pokusy s trávou sa osvedčili nielen u nás, ale i v Tisovci. Nasledujúcou jarou podobne
         sa obrobila a poslala druhá časť poľa. Kde sa nedarilo iným plodinám, tam narástla tráva a
         istý druh ďateliny; takáto miešanka dala výborný krm. (…)
   </p>
   <p>
    V ten čas mal môj muž veľké starosti s budovaním novej cirkevnej školy. O tom sám
         napísal stručný, ale jasný článok.
   </p>
   <p>
    *
   </p>
   <p>
    <span class="bold">
     <strong>
      <span class="emphasis">
       <em>
        Píla má novú školskú budovu — Nový kaplán — Choroba Jána Vansu sa zhoršuje —
               Penzionovanie Jána Vansu — Hľadanie nového bydliska — Lúčenie s Pílou
       </em>
      </span>
     </strong>
    </span>
   </p>
   <p>
   </p>
   <p>
    O škole napísal sám Ján Vansa stručne, s akými prekážkami musel zápasiť a ako ju konečne
         postavili. List je datovaný 15. okt. 1910:
   </p>
   <p>
    „Po mnohých ťažkých bojoch a obetiach vystavila si cirkev ev. a. v. píľanská svoju
         školu. Stoličný výbor na čele so škôldozorcom, keď sa im nepodarilo zoštátniť našu školu,
         chcel prinútiť cirkev, aby si vystavila dve učebne a aplikovala dvoch učiteľov pri 70-80
         školopovinných dietkach, čo chudobná cirkev, nemajúca nijakých školských základín, urobiť
         nemohla a čo ani nebolo potrebné.
   </p>
   <p>
    Zatým škôldozorca so stoličným výborom tuho naliehal, aby bola obecná škola. Kto v
         obecnej škole panuje a šafári, je známa vec. A obec je práve tak chudobná ako cirkev
         pozostávajúca zo samých evanjelikov. Škôldozorca sa verejne vyhrážal, že popredá občanom
         voly. Pred viac rokmi cirkev pomohla obci, oddajúc jej svoje štátne vyväzujúce úpisy na
         výhodnú kúpu hory. Vďačná obec pri odpredaji hory odhlasovala cirkvi na postaviť sa majúcu
         školu 4000 korún. Podporu túto na takýto kultúrny cieľ stolica jednoducho nepovolila.
         Píľania, hotoví na najväčšie obete, znovu uzavreli postaviť si z vlastných síl školu. S
         božou pomocou i pomocou dobrých ľudí, súcitiacich roduverných duší, postavila si ju za 14
         tisíc korún a dňa 9. októbra 1906 posvätila a oddala ju svojmu cieľu. Úradná cirkev a jej
         podporoveň neprispeli ani halierom. Zato však našlo sa mnoho šľachetných duší a priateľov
         ľudu, ktorí v bratskej, nezištnej láske umožnili nám svojimi dobrovoľnými obeťami toto
         bohumilé dielo priviesť ku koncu a drahé dedičstvo otcov našich nám zachovať. Vrelá vďaka
         všetkým.
   </p>
   <p>
    Vyučovacia reč v škole je slovenská, na základe §-u 205. synodálnych zákonov z roku
         1843, ktorý znie: ,Učebnú reč elementárnych škôl, vydržiavaných cirkvou evanjelickou a. v.,
         určí prvého stupňa vrchnosť cirkevnej školy.‘ Aby učitelia tento zákon a cirkevné
         ustanovenia rešpektovali a ešte nad zlovestného Apponyiho apponyiovskejšími sa nestali, o
         to sa postará cirkev, ako udržiavať školy, ktorá si učiteľov platí.
   </p>
   <p>
    Naša mienka je: malodušne opúšťať naše školy a vydávať ich štátu je vec chybná a pre
         národný život škodlivá. Veď zákony sa vynášajú i menia, a my predsa nemôžeme a nesmieme sa
         vzdať nádeje, že prídu a musia prísť i pre nás lepšie časy. Tak nám boh pomáhaj!“
   </p>
   <p>
    Ale aké obete sa prinášali, aké námahy, starosti a obavy zmietali našimi dušami, to sa
         do verejnosti nikdy nedostane. Keď na to hľadím dnes, po dvadsiatich šiestich rokoch,
         čudujem sa, že sa to vôbec dalo vykonať. Ale tak sa stalo, ako to napísal môj muž.
         Neprajníci stáli nie ohromení, to by bolo priveľké slovo, ale prekvapení.
   </p>
   <p>
    Vyššie uvedený úryvok je náčrtok listu, ktorý môj muž poslal časopisom ako doklad, že
         obete, ktoré prišli i z ďalej, neprišli nazmar.
   </p>
   <p>
    Medzi šľachetnými dobrodincami bol i náš drahý emigrant z Píly a úprimný priateľ Rev.
         Daniel Z. Lauček. Nech tu hovorí sám vo svojom liste, ktorý napísal 3. decembra 1910.
   </p>
   <p>
    „Velebný pane Bratre v Kristu Pánu! Minulú sobotu odoslal som 10 (desať) dolárov pre
         vznešenú cirkev píľanskú na zaokrytie stavby školy, ktoré boli nazbierané pri posviacke
         chrámu v Mahanoy City na návrh Veleb. br. Rev. Jána Svätopluka Mičátka. Na ktorejžto
         zbierke účasť mali: Rev. Drahotín Kvačala, slávnostný kazateľ, Ján Sv. Mičátek, Rev. Ľud.
         Havel a miestny slova božieho kazateľ, Rev. Albert Dianiška a k tomu i podpredseda slávnej
         S. E. J. Michal Zemány, i člen tejže Jednoty M. Červenák a moja maličkosť. Mňa poverili
         úlohou, aby som to Tvojej Velebnosti zaslal. (…)
   </p>
   <p>
    Posielam tiež „ednie“ (po píľansky povedané) anglické noviny, ktoré snáď nebudú na
         píľanskej fare nezaujímavé.“
   </p>
   <p>
    V týchto novinách, v tom „ednom“ čísle bola asi spomienka o vydarenom divadelnom
         predstavení, kde mládež zahrala moju činohru
    <span class="emphasis">
     <em>
      Svedomie
     </em>
    </span>
    , Lauček si v nej
         našiel typy svojich „Píľanov“.
   </p>
   <p>
    Tento list bol z posledných, ktorý písal do svojej starej vlasti, najmä nám. Ale do
         smrti nezabudol na svoju Pílu a svojrázny ľud, ktorý ju obýva.
   </p>
   <p>
    Rok predtým ochorela naša Oľga na ťažký pľúcny katar, ktorý od začiatku nebol dobre
         liečený. Príchodom jari pominul, ale rok nato sa opakoval. Bola som presvedčená, že medzi
         tými, o ktorých dr. Batík poznamenal „kto len z vás ochorie“, bola i Oľga. A ťahalo sa to
         dosť dlho, ale chvalabohu, ona to prekonala a ešte všeličo ťažké, ťažšie ešte i nad pľúcny
         katar.
   </p>
   <p>
    Začiatkom roku 1910 opustil nás náš kaplán Ondrík Devečka. Vyvolili ho za farára do
         Jasenovej na Orave. Bolo nám smutno bez neho. Lebo sme večierkami sedávali všetci pri stole
         a predčítali nejaké dobré diela. Najmä Björnsona. Ináč bol Devečka málovravný a môj muž
         často zadumaný. Oľga so svojou ručnou prácou tiež neprispela ku konverzácii, a tak
         neostávalo ináč, akože som ja za všetkých musela hovoriť. A to sa vie, keď sa mnoho hovorí,
         nemôže z toho byť mnoho múdreho, nuž prihodilo sa, že sa museli všetci rozosmiať.
   </p>
   <p>
    Kaplána môj muž hneď nedostal. Istý mladý kandidát keď počul, že sa môj muž chystá odísť
         do penzie, prišiel si obzrieť Pílu i so svojím pánom otcom, priateľom a Slovákom, ale
         dosiaľ osobne nie známym. Prišli práve v najhoršom čase, keď naša dedina, najmä fara a jej
         najbližšie okolie sa neukáže v najlepšom svetle. Prišli vlakom a že ich nikto nečakal,
         pustili sa divým potokom, cestou-necestou do dediny, čiže do Dolinky. Búrka, dážď, príval —
         chodníky, cesty zaliate až do farského dvora. Výsledok bol, že si pán kandidát i s pánom
         otcom rozmysleli a vrátili sa z kratšej cesty. Onedlho dostal pán kandidát veľmi dobrú faru
         na západnom Slovensku.
   </p>
   <p>
    Ale toho istého leta hneď po svojom vysvätení prišiel mužovi na pomoc Janko Bienik,
         rodák novohradský. Skoro sa udomácnil. Ľud si ho veľmi obľúbil a bola nádej, že po mužovom
         odchode vyvolí si cirkev jeho. Tomu sa môj muž i tešil, ale i bolestne sa ho dotkla
         myšlienka, že ľud tak skoro zabúda a mení svoje ideály. I táto myšlienka prispela k
         chorobným predstavám, ktoré ho dosiaľ mučili. Usiloval sa, aby tomuto stavu čím skôr koniec
         urobil. Bol to dojímavý, ba veľmi smutný list, ktorý písal fyzikusovi dr. Lödererovi,
         Maďarovi do Rimavskej Soboty, list, v ktorom opisuje podrobne svoju chorobu a jej symptómy;
         všetko vypočíta s istou minucióznosťou spolu i mučivou dôkladnosťou. Boli chvíle, keď
         rozoberal všetky tie chorobné zjavy a tak trápil sám seba a zväčšoval svoju chorobu, ak ju
         vôbec bolo možno ešte zväčšiť. Opísal svoj telesný i duševný stav tak listovne ako i
         osobne. A tento veľký pán vypovedal: „Teljesen munka képtelen.“
    <sup>
     [
     <a class="footnote" href="#ftn.id2596020" name="id2596020">
      53
     </a>
     ]
    </sup>
   </p>
   <p>
    Úradne bola jeho žiadosť o penziu bez všetkého, možno i s uspokojením prijatá. Štátnu
         podporu nedostával a nebol ani výhľad na niečo podobné, preto sa mu naložilo, aby podrobne
         udal všetky dôchodky, ktoré ako píľanský farár požíval. To urobil — a udal všetko, čo
         dostal, a mal dostať, ale nedostal — v najvyššej cene. Najväčší dôchodok tvorí zosýpka
         (zôsyp), žito (raž) a ovos. Ale žito prinášali také nečisté, že to bolo doslovne na
         zaplakanie. Môj muž sa nemohol na to dívať a počúvať, ako šuští, keď ho sypú, lebo čím viac
         a ľahšieho plevelu, tým väčšie šušťanie. Takéto žito sme museli dať čistiť a i tak sme
         horko-ťažko dostali zaň 14 korún za metrický cent. Ale môj muž udal najvyššiu cenu, aká
         bola za prvotriednu raž (žito). Tým bola penzia celkom slušne vypočítaná. Na penzijné veci
         a čo s nimi súvisí bol pán senior Gyürky znamenitý a spravodlivý odborník a dokázal sa tým
         i neskoršie. (…)
   </p>
   <p>
    Pomaly sme sa odobrali od našich bližších i ďalších, úprimných i neúprimných priateľov.
         Neúprimných asi nebolo tak veľa, ale bol akiste ním náš okresný notár v Hnúšti Purjesz. To
         bol veľký, hoci trochu krivý stĺp maďarizácie. Rodom maďarský Žid, alebo židovský Maďar z
         Dolnej zeme, bol vojakom, už ako poručík raz spadol z koňa, okrivel a penzionovali ho. Ako
         notár prišiel najprv na Skálnik. Tam sa oženil, vzal si kresťanku, blízku príbuznú farára
         B. zo štítnickej doliny. Deti si dal krstiť v evanjelickom kostole, ale neskoršie údajne
         chcel prestúpiť s celou rodinou do rím.-kat. cirkvi. A to vraj pričinením katolíckeho
         plebána Komoru, ktorého i jeho vlastní prezývali „Krumpli Jancsi“. Nebol vo veľkej úcte a
         vážnosti a, tuším, umrel násilnou smrťou, zavraždili ho.
   </p>
   <p>
    Spomínaný notár chodieval často k nám, i po povinnosti, i tak, návštevou. Keď šiel z
         vlaku, kričal: „Szent atyám, van-e még abból a jó szalonábol?“
    <sup>
     [
     <a class="footnote" href="#ftn.id2596099" name="id2596099">
      54
     </a>
     ]
    </sup>
    Rád mal dobrú desiatu. Naoko bol priateľský, i vtedy, keď sa škriepil a
         popieral všetky kresťanské náuky. Raz vychytil slovo: „etika“. „Etika!?“ „Mi nekem etika!
         Az a fö, hogy az ember jóletben, kényelemben élhessen!“
    <sup>
     [
     <a class="footnote" href="#ftn.id2596120" name="id2596120">
      55
     </a>
     ]
    </sup>
   </p>
   <p>
    Pritom všetkom i on bol oddaný sluha pánom, a najmä mu išlo o poštátnenie škôl na Píle a
         na Hačave. Na Píle sa mu nepodarilo, ale na Hačave pomocou nového učiteľa (Hrvol už odišiel
         do svojho rodiska, do Ratkovej, na odpočinok) a majetnejších gazdov sa mu podarilo
         poštátniť školu fílie Hačavy obídením samého farára. Bola to podkopná práca, ktorá môjmu
         mužovi spôsobila veľkú bolesť. Pri stavbe píľanskej školy sa podobnej práci nedarilo. Tu sa
         už zjavne ukázalo, ako pracuje notár proti môjmu mužovi, len istota, že môj muž odíde, ho
         uspokojovala, že potom on bude na Píle rozhodovať. Rozhodovať, ale nie dlho. Neviem, či
         ešte pred vojnou, ktorú oslavoval „ako na to treba“, či za vojny dostal akýsi vred na krku,
         ktorý sa rozožral a pôsobil veľké bolesti a trápnu smrť. Tak skončil hrdina našich dní,
         neslávne a bolestne.
   </p>
   <p>
    Kam odísť z Píly? Kde nájsť príjemný domov, čo len na krátky už čas tohto života? Raz
         sme mysleli, že to môže byť Tisovec. Ale môj muž vedel, že na Píle bude boj pri voľbe
         budúceho kňaza a že by ho v najbližšej blízkosti mohli do neho vtiahnuť, nuž a toho boja
         bolo už dosť.
   </p>
   <p>
    Istého jesenného dňa (roku 1910) šiel navštíviť našich vo Zvolene a v Bystrici. Tu žili
         naši Turzovci, Ivan Turzo a jeho Marienka, dcéra môjho najstaršieho brata. Deťom Turzovie
         som bola krstnou matkou. Tu v Bystrici sa zišiel s Janovým priateľom, ktorý práve v ten čas
         kúpil dosť hodný pozemok s domom od istého záhradníka. A tu mu prišlo na rozum, alebo
         Turzovi, že by si môj muž odkúpil polovicu pozemku, lebo Figušovi stačí polovica i s domom.
         Na druhej polovici môže si postaviť môj muž, a to veľmi výhodne, neveľký dom; ak sa začne s
         budovaním ešte tej jesene, do budúceho júna (roku 1911) bude dom hotový. To bolo veľmi
         lákavé: cena i poloha, nadovšetko mesto pekné, priatelia a hodne hudby. Áno, kvôli hudbe
         bol hotový ísť aj do Bystrice. Hneď bolo všetko vyrovnané. Domov prišiel už s istotou:
         „Bystrica bude naše budúce bývanie!“ Vedel, že ja Bystricu milujem; tu som chodila i do
         školy, a preto bol istý, že nebudem odporovať. Ale som bola vždy veľmi rada, že sám
         rozhodol, lebo podľa jeho, — azda i to bola choroba — neskoršieho presvedčenia bola mu
         Bystrica hoci krásna, ale studená. Volali nás i do Modry, Zochovci a iní priatelia, možno,
         že by tam bol šťastnejší a nebolo by prišlo to pokušenie, či viac tých pokušení, ako prišlo
         v Bystrici. Peniaze na stavbu domu sme získali odpredajom niekoľkých účastín, ktoré sme
         tiež viac z národnej povinnosti kupovali. Niekoľké vtedy ešte mali cenu, ale iné boli
         znehodnotené. I Dennica, ktorú som za deväť rokov nielen redigovala, ale i administrovala,
         doniesla mi posledné tri roky niekoľko sto korún, ako správne spýtal sa hneď pri prvej
         návšteve v Bystrici vel. pán Juraj Janoška. Náš domec nazval náš milý priateľ Bodický
         „chalupou“, ale ja som bola rada, že i tú máme v tom povedomí: „Klein, aber mein“.
    <sup>
     [
     <a class="footnote" href="#ftn.id2596256" name="id2596256">
      56
     </a>
     ]
    </sup>
   </p>
   <p>
    V ten rok prišla chalupa pod krov, zjari roku 1911 bola hotová. Všetko spolu stálo asi
         14 000 korún. Na Píle sme mali faru plnú náradia, väčšinou bezcenného, ale najmä kníh,
         ktoré boli uložené vo veľkých skriniach, kúpených od Danka Laučeka. Z kníh a hudobnín (po
         Ľudovítovi Vansovi) niečo sa muselo odpredať, ale viacej darovať dobrým priateľom a najmä
         Čitateľskému spolku v Tisovci. I tak ich bolo 14 debien, ktoré sme previezli do Bystrice.
         Lúčili sme sa ťažko s dobrými priateľmi na Píle, najmä v Tisovci a v papierni. I v Tisovci
         sme mali kmotra, to jest my sme boli našim dobrým priateľom Putišovcom kmotrovia.(…)
   </p>
   <p>
    Naši Píľania i ľutovali, že odchodíme a jedna ženička, keď počula, čo stojí náš dom v
         Bystrici, povedala: „Za tie peniaze si mohli i na Píle dom postaviť.“
   </p>
   <p>
    S prevážaním náradia a všelijakého „braku“ sme mali veľké ťažkosti, ale o tom, ako o
         mnohom inom, najlepšie pomlčať. Veľký voz, ťahaný niekoľkými pármi volov, po veľkej námahe
         sa dostal z dediny von na hradskú… a hore na stanicu. Vydýchli sme si: Zasa krok napred k
         cieľu. (…)
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2589840" name="ftn.id2589840">
        44
       </a>
       ]
      </sup>
      <span class="emphasis">
       <em>
        „Furesz grófja, Hačavánok örökös ura“
       </em>
      </span>
      — (maď.) „Píľanský
               gróf, dedičný pán Hačavy.“
     </p>
    </div>
    <div class="footnote">
     <p>
      <sup>
       [
       <a class="para" href="#id2589982" name="ftn.id2589982">
        45
       </a>
       ]
      </sup>
      <span class="emphasis">
       <em>
        „Schöne Minka, ich muss scheiden.“
       </em>
      </span>
      — (nem.) „Pekná Minka,
               musím sa rozlúčiť.“
     </p>
    </div>
    <div class="footnote">
     <p>
      <sup>
       [
       <a class="para" href="#id2590246" name="ftn.id2590246">
        46
       </a>
       ]
      </sup>
      <span class="emphasis">
       <em>
        nomen — omen
       </em>
      </span>
      — (lat.) už meno všetko vraví
     </p>
    </div>
    <div class="footnote">
     <p>
      <sup>
       [
       <a class="para" href="#id2591144" name="ftn.id2591144">
        47
       </a>
       ]
      </sup>
      <span class="emphasis">
       <em>
        „Harangok zúgása mellett bevonultunk Hacsavára“
       </em>
      </span>
      — (maď.) „Za
               hlaholu zvonov vstúpili sme do Hačavy.“
     </p>
    </div>
    <div class="footnote">
     <p>
      <sup>
       [
       <a class="para" href="#id2591529" name="ftn.id2591529">
        48
       </a>
       ]
      </sup>
      <span class="emphasis">
       <em>
        „Sie ist gemüthskrank“
       </em>
      </span>
      — (nem.) „ste prepracovaný“
               (vyčerpaný)
     </p>
    </div>
    <div class="footnote">
     <p>
      <sup>
       [
       <a class="para" href="#id2593692" name="ftn.id2593692">
        49
       </a>
       ]
      </sup>
      <span class="emphasis">
       <em>
        „Igazi gentleman“
       </em>
      </span>
      — (maď.) „Skutočný gentleman.“
     </p>
    </div>
    <div class="footnote">
     <p>
      <sup>
       [
       <a class="para" href="#id2594404" name="ftn.id2594404">
        50
       </a>
       ]
      </sup>
      <span class="emphasis">
       <em>
        per pedes
       </em>
      </span>
      — (lat.) pešo
     </p>
    </div>
    <div class="footnote">
     <p>
      <sup>
       [
       <a class="para" href="#id2594780" name="ftn.id2594780">
        51
       </a>
       ]
      </sup>
      <span class="emphasis">
       <em>
        „Nincs rá eset, nagytiszteletü úr!“
       </em>
      </span>
      — (maď.) „Na to nie je
               príklad, veľavážený pane.“
     </p>
    </div>
    <div class="footnote">
     <p>
      <sup>
       [
       <a class="para" href="#id2595039" name="ftn.id2595039">
        52
       </a>
       ]
      </sup>
      <span class="emphasis">
       <em>
        „Mensch, raste; — und haste nie, sonst haste die
                  Neurasthenie!“
       </em>
      </span>
      — (nem.) „Človeče, odpočívaj a nikdy sa nenaháňaj, lebo
               inak máš neurasténiu!“
     </p>
    </div>
    <div class="footnote">
     <p>
      <sup>
       [
       <a class="para" href="#id2596020" name="ftn.id2596020">
        53
       </a>
       ]
      </sup>
      <span class="emphasis">
       <em>
        „Teljesen munka képtelen“
       </em>
      </span>
      — (maď.) „Úplne
               práceneschopný.“
     </p>
    </div>
    <div class="footnote">
     <p>
      <sup>
       [
       <a class="para" href="#id2596099" name="ftn.id2596099">
        54
       </a>
       ]
      </sup>
      <span class="emphasis">
       <em>
        „Szent atyám, van-e még abból a jó szalonábol?“
       </em>
      </span>
      — (maď.)
               „Otče, či ešte máte z tej dobrej slaniny?“
     </p>
    </div>
    <div class="footnote">
     <p>
      <sup>
       [
       <a class="para" href="#id2596120" name="ftn.id2596120">
        55
       </a>
       ]
      </sup>
      <span class="emphasis">
       <em>
        „Etika!?“ „Mi nekem etika! Az a fö, hogy az ember jóleteben kényelemben
                  élhessen!“
       </em>
      </span>
      — (maď.) „Etika!?“ „Čo je pre mňa etika! Hlavné je, aby
               človek mohol žiť v blahobyte.“
     </p>
    </div>
    <div class="footnote">
     <p>
      <sup>
       [
       <a class="para" href="#id2596256" name="ftn.id2596256">
        56
       </a>
       ]
      </sup>
      <span class="emphasis">
       <em>
        „Klein, aber mein.“
       </em>
      </span>
      — (nem.) „Malé, ale moje.“
     </p>
    </div>
   </div>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2596322">
       </a>
       9. Banská Bystrica
      </h2>
     </div>
    </div>
   </div>
   <p>
   </p>
   <p>
   </p>
   <p>
    <span class="bold">
     <strong>
      <span class="emphasis">
       <em>
        V novom domove — Starosti v nových pomeroch — Obchodný podnik — Udalosti v
               Sarajeve — Šovinistická nenávisť k Slovákom — Pred búrkou — Vypovedanie vojny —
               Perzekúcie
       </em>
      </span>
     </strong>
    </span>
   </p>
   <p>
   </p>
   <p>
    Vlastná práca, životné dielo Jána Vansu odchodom z Píly malo by byť zavŕšené. Povinnosť
         vykonal, dielo dokonal, ale jeho duch ešte nespočinul.
   </p>
   <p>
    „Práceneschopný,“ povedal jeden lekár a druhý doložil: „Najviac ruže strihať“.
   </p>
   <p>
    Keby toto chcel konať, musel by začať so sadením a pestovaním ruží, ináč sme ruže všetky
         nechali na Píle.
   </p>
   <p>
    Naša cesta z poslednej stanice, z milého Tisovca, viedla nás 15. júna 1911, práve v
         sviatok Božieho tela, hore Čertovým potokom a Remetou (tade viedla trať), potom dolu na
         Polhoru do hronskej doliny. Boli sme štyria: muž, Oľga, ja a malá Zuzka. A s nami cestoval
         i Janko Biednik, bývalý píľanský kaplán. V Bystrici ho čakala matka a sestra.
   </p>
   <p>
    Náhodou sme sa zišli vo vlaku i s istým Valérom Popom, s ktorým sme sa zoznámili v
         Tisovci. Rodom Rumun zo Sedmohradska, bol inžinierom v Podbrezovej. Chodil do Tisovca a
         sympatizoval so Slovákmi, na vychádzkach mával živú účasť ako i my… Priťahoval ho magnet v
         podobe krásneho dievčatka, ale ani pri svojom zovňajšku, uhladených mravoch a výnosnom
         postavení nemal šťastie a na jednej z tých vychádzok bol ako človek, ktorý upadol do
         nemilosti. Hľadal samotu. Môj muž sa ho ujal a spolu besedujúc, vymieňali si svoje bohaté
         skúsenosti, dojmy a myšlienky, a spriatelili sa, žiaľ, prostredníctvom obom cudzej reči:
         nemčiny. Môj muž vždy, keď mal voľbu, dával prednosť nemeckej reči pred maďarskou.
   </p>
   <p>
    Odvtedy Valér Pop nazval môjho muža ideálnym ujcom (mein idealer Onkel).
   </p>
   <p>
    Cestoval zo svojho domova do Podbrezovej. Keď Pop vystúpil, môj muž za dlhšiu chvíľu
         neprišiel medzi nás. Nemal trpezlivosť, vždy sa prechodil. Išla som za ním, stál v osamelom
         oddelení pri obloku a plakal. Najradšej by som sa bola pustila do plaču aj ja, ale sme sa
         premohli a odišli medzi našich. Na banskobystrickej veľkej stanici čakali nás naši
         priatelia: v prvom rade rodinka Turzová, potom Stanislav Zoch so svojou paňou Pavlínou,
         rodenou Leuštachovou. (…)
   </p>
   <p>
    Prvé dni sme bývali u Turzovcov, v ich pohodlnom dome. Vtedy tu rástli pekné a
         jemnocitné dcérky: najstaršia Olinka, asi o pol druha roka mladšia Marienka a najmladšia
         Marta. Chodili sme každý deň do nášho domu. Ešte bolo treba hodne riadiť, niektoré čiastky
         ani neboli hotové. Môj muž sa bál, že my dve nebudeme mať čo robiť, načo je nám slúžka, ale
         veru sme mali všetky tri práce, i 13-ročná slúžtička. Veď bola aj záhradka, neveľká, ale
         ešte neobrobená. Naši priatelia neboli nám neznámi. V susedstve bývali Figušovci, ona,
         Elenka, bola dcéra bývalého dobronivského učiteľa G. Bernátha, ktorého z tej istej príčiny
         ako S. Zocha dali do penzie. Bernáthova manželka Ľudmila pochodila z klimovskej rodiny z
         Liptova a náhodou sme mali obe spoločnú sesternicu, Milku Langičku, rod. Klimovú, na Dobrej
         Nive.
   </p>
   <p>
    Neprišli sme teda do Bystrice medzi cudzích ľudí. Býval tu od roka tiež na odpočinku
         Jožko Hodža, bývalý radvanský farár. Jeho dobrá, šľachetná manželka Elena
         Braxatorisová-Sládkovičová pred krátkym časom umrela. Býval v Kmeťovom dome s dcérou
         Aničkou. Ta sa šlo tiež dvorom, tam mali svoje bývanie v peknej bašte Zochovci. Profesor
         Kmeť je známy ako bývalý profesor na evanjelickom gymnáziu v Banskej Bystrici. Jeho bývalí
         žiaci ho i teraz s vďačnosťou spomínajú.
   </p>
   <p>
    V tej istej Lazovnej ulici býval i advokát Hanzlík, osvedčený priateľ turzovskej rodiny.
         U neho našiel domov i útulok slovenský básnik Izidor Žiak-Somolický.
   </p>
   <p>
    V Hámre, pokračovaní Lazovnej ulice, bývala rodina veľkopriemyselníka, majiteľa fabriky
         na súkna, Pavla Ruttkaya, pani Ruttkayová, rod. Thomková z Turč. Sv. Martina, bola
         neohrozená Slovenka.
   </p>
   <p>
    Ja som našla tu ešte mnohé spolužiačky z tých dávnych čias, keď som ako 12-ročná tu
         chodila do školy k Orphanidesovi. Ale s týmito dámami som sa neschádzala. Odcudzili sme sa,
         keď sme sa náhodou zišli, spomínali sme si tie časy, spomínali nášho prísneho,
         originálneho, mrzutého, ale dobrotivého profesora, ktorý sa síce svojej materi už celkom
         odcudzil, ale ako vychovávateľ istej dievčenskej mládeže sa veľmi osvedčil. Keď sme ho
         nahnevali i nadával nám, tykal nám, i tým panským 15 — 16-ročným slečinkám, ba naša úcta k
         nemu išla tak ďaleko, že keď vkročil do triedy, všetky sme povstali a zvolali: „Kistihand!“
         (Ruky bozkávam.)
   </p>
   <p>
    S týmito a s inými, dosiaľ neznámymi, nenadviazala som známosť. Môj muž nerád cudzích
         ľudí, okrem tých, už osvedčených, nežiadal si nových priateľov. Malomestský život mu bol
         odporný a smiešny, najmä spomenuté dámy, ktoré po slovensky nechceli hovoriť, po nemecky
         dobre nevedeli a po maďarsky sa ešte nedoučili. Návštevy sme nerobili ani po okolitých
         farách, lebo okrem Dobronivej (Dobrá Niva) nebolo slovensky cítiaceho farára, len v Slatine
         novozvolený pán farár Bázlik (…)
   </p>
   <p>
    V ten čas sme boli na veľkej slovenskej vychádzke vo Zvolene na „Bakovej jame“, kde sa
         zišla Slovač zblízka i zďaleka. Vo Zvolene vtedy žila môjho bratova vdova Marienka Medvecká
         a jej synovia Ľudovít a Janko Medvecký. Aj tu sme mali dobrých priateľov. To bolo v lete,
         ale s príchodom zimy dostavili sa pochmúrne dni a smutné noci, choroba, nespavosť,
         neurasténia. A v ten čas nás opustil dobrý priateľ Stanislav Zoch. Jeho smrť bolestne
         pôsobila na môjho chorého muža, ale i to sa pominulo. (…)
   </p>
   <p>
    Môj muž ani na odpočinku nemohol žiť bez včiel. Kto chce včeláriť, musí začať s
         trojakými včelami: jeden úľ kúpený, druhý darovaný a tretí ukradnutý. Tak radí ľudová
         múdrosť. Ale môj muž mal len niekoľko úľov svojich, ktoré mu tuším v zime poslal pán kmotor
         Francisci, a druhé si kúpil. Dal si vybudovať včelín, ale nepodarený, veľký a na nevhodnom
         mieste. Kúpil včely, ale pri prenášaní, na stanici pri nakladaní, skladaní sa búrili a
         železničiari s nimi. Keď sme ich konečne dopravili do našej záhrady, bola katastrofa
         hotová. Bolo teplo, vosk sa zohrial, mladá práca spadla a pochovala nepokojné včeličky do
         sladkého hrobu.
   </p>
   <p>
    Zvyknutá na prácu okolo včiel, navyknutá i na žihadlá, chcela som uviesť poriadok a
         zhrozila som sa. „Titanic, Titanic!“ zaúpela som.
   </p>
   <p>
    Práve v tú jar, myslím, stroskotala táto veľká a krásna loď nárazom skrytého ľadovca.
         Zahynulo mnoho ľudí a tu zahynulo celé včelstvo…
   </p>
   <p>
    To bol prvý nezdar v Banskej Bystrici, nezdar, ktorý zabolel i môjho muža, ale ho
         neodstrašil.
   </p>
   <p>
    Naopak, zaujal ho pevný úmysel združiť všetkých včelárov v Banskej Bystrici a okolí. To
         sa i stalo, ale neskoršie, ako to ukazujú ešte listiny, a to: Zápisnica zo dňa 28. marca
         1920, a predsedova, J. Vansova reč na valnom zhromaždení, ktoré bolo 13. marca 1921. Zo
         zápisnice vidieť, že už bol 12-členný výbor, z ktorého bol za tajomníka zvolený jednohlasne
         J. Paulovič. Pokladník Rosenauer. Predsedníctvo Vansa a Fr. Kapser.
   </p>
   <p>
    Podmienky na včelárenie sú v našom kraji, najmä v samej Bystrici nie najlepšie. Najmä v
         našej záhrade. Od východu v záhradách, ktoré patria k domom Dolnej ulice, majitelia si s
         úľubou sadili ihličnaté stromy, „haštry“ a svrčinu. Od juhu v Tulinského záhrade zasa
         bujneli ovocné stromy. Keď nám vyšiel roj, vyletel do výšky a usadil sa vo vrcholci
         štíhleho smreka. Taký alebo ušiel, alebo na druhý deň ho s nebezpečím vlastného života
         zniesol smelý žiak Janko Izák. Ale ani tieto prekážky neodstrašili môjho muža od
         včelárenia. Ba ešte i sám si zhotovil úle podľa systému Boconáliho.
   </p>
   <p>
    Roku 1913 prišiel môjho mužov bratanec Ľudo Vansa. Bol už rok tu i so svojou mladou
         ženou Etelkou ako mladý manželský párik. Teraz prišiel sám. Po akejsi škriepke sa zobral a
         nechal všetko, i ženu, i postavenie, všetko, čo mal. Vtedy už opustil maliarstvo na skle,
         ale bol obchodvedúcim kdesi pri Ostrihome. Z jeho reči sa dalo vyrozumieť, že sa viacej
         vrátiť nechce. Môj muž často rozmýšľal, ako pomôcť bratovej rodine, aby sa mladí ľudia
         uplatnili v ľudskej spoločnosti. Dve dcéry sa vydali, najstarší zo synov, Vilmoš, bol
         úradníkom huty na výrobu skla v Zlatnom, boli ešte dvaja. Neučili sa, jeden bol maliarom a
         dosť zručným, ba možno povedať, že mal i nadanie pre umenie, ale na to nikto neprišiel, aby
         pozoroval chlapca, na čo má vlohy, čo ho zaujíma. Zvláštne bolo, že Ľudovít mal veľkú
         záľubu v pozorovaní vtákov a poznal všetky druhy nášho spevavého, ale i dravého vtáctva.
         Vedel zaujímavo rozprávať o ich intímnom živote, o tom, v čom sa delia a v čom sú si rovní?
         Koľko ráz som ľutovala, že tento človek sa neučil, lebo len učením a vzdelaním by bol niečo
         docielil v štúdiu ornitológie. V každom človeku drieme nejaký cenný sklon, ktorý treba
         budiť, zobudený pestovať a napomáhať. Ale rodičia, keď vidia, že sa chlapcovi nechce učiť,
         povedia rovno: nech je i neučený, len nech je statočný. To sú tí lepší. Iní povedia:
         „Nedbám, buď čo buď. Tráp sa, ako sa vieš!“
   </p>
   <p>
    Náš sused Tulinský mal vedľa nás svoju starootcovskú záhradu, zaujímal sa o nášho
         Lajoša, volal ho so sebou i na vychádzky a navrhol mu, aby tu otvoril obchod (!), v
         blízkosti jeho obchodu. Tulinský bol ďaleko-široko známy a hľadaný hodinár, vzdelaný, okrem
         toho bol z tunajších početných údov slobodomurárskej spoločnosti. Majiteľ istého domu búral
         prízemný lokál, prebudoval ho na obchod a obchodné miestnosti. To dalo Tulinskému podnet
         navrhnúť Lajošovi obchod. Chudák, dobre to myslel, ale nebolo to dobré. Okrem toho šťastná
         alebo nešťastná zhoda okolností bol úpadok istého zvolenského obchodu so sklom a
         porcelánom. V konkurze rozhodoval ako advokát dr. Janko Medvecký. A ten zasa tiež v dobrom
         úmysle ponúkol môjmu mužovi celý obchod pre Ľudovíta. Tuším, myslel to tak, aby Ľudovít
         Vansa prevzal celý obchod a viedol ho ďalej. Snáď by to bolo lepšie. Obchod a zabezpečenie
         jedného zo svojich! To bolo pre môjho muža príliš lákavé. Náš mladý príbuzný, pravda,
         peniaze nemal, ale, žiaľbohu, tu musím i to napísať, že vedľa kapitálu chýbalo mu ešte
         čosi, čo zaváži viac ako kapitál: obchodný duch, obchodné nadanie a obchodné štúdium. Ani
         vôle nebolo. No môj muž naučený vždy rozhodovať sám, neporadil sa s nikým. Ani s ním, ani
         so mnou. A ja poučená od začiatku o márnosti rozhodne zasiahnuť alebo protestovať, len
         toľko som namietla, či to zvládze a že ani ja, ani Oľga, ktorá chorľavela, nie sme súce
         taký obchod viesť. Môj muž ma zavrátil i tu a povedal, že je to všetko jeho starosť. Kúpu
         sme uzavreli, prevzali celý ten brak vo Zvolene. Starý obchod, sklady a podpovrchy sa
         vypratali, vyriadili a tak odovzdali. Kým sa to tu vykonalo, poskladalo, upratalo, bolo asi
         za jednu veľkú debnu črepov.
   </p>
   <p>
    Nadarmo dostal môj muž niekoľko výstražných listov; odrádzal od obchodu brat J. Slávik,
         Irena Gyürkyčka, ktorá sa do obchodu rozumela ako málokto iný, i priateľka Krista
         Smieskolová-Clementisová a Bodický. Hľa, ešte sme len začali, už bolo črepov viac ako
         treba. Môj muž povedal: „Ty sa nemusíš starať, všetko ja povediem.“ Ale nebolo možno
         nestarať sa, keď pomoc neprišla odinakiaľ. Oľga po pľúcnom katari nesmela do toho
         zadúšajúceho prachu a nečistoty. Ako vždy, keď som mala veľké trápenie, ostala som
         ponechaná sama na seba. Knihy zadovážil môj muž a sám i vnášal a priúčal Lajoša, ako to má
         robiť. Ale na dobrej pomoci nám bol nebohý Janko Filipča, vnuk pána brata Gabriela Izáka,
         žiak obchodnej školy a potom zo škôl vyhodený martýr, morhista. S ním chodil do obchodu i
         istý nadaný mladík Paľko Sanitrár. Títo radili ísť na radvanský jarmok. Furmana ešte
         obstaral môj muž a potom začiatkom septembra ochorel a ležal temer celú zimu. Dr. Nováček
         povedal: „Nech zhynie i ten obchod, ale pánu farárovi dajte pokoj, absolútny pokoj!“ Bol
         zasa taký nervózny, že len zvuk cudzieho hlasu alebo kroku ho vyniesol z rovnováhy, nechcel
         vidieť ani človeka. Každého, kto len prišiel, museli sme uviesť do krajnej izby, dvere
         zatvárať, tíško chodiť, šeptom hovoriť. Vtedy sme sa vari my dve odučili smiať. Ale ako
         minula zima, môj muž sa zotavil. Potom ochorela zasa Oľga. Lekár jej radil zmenu povetria,
         kúpele. Kam? A za čo? Posledných 1 — 2 tisíc korún sa už tiež za sklom zodralo. Ale išlo to
         veľmi pomaly. Bolo by azda šlo, keby bolo niekoľko tisíc, čo by sa boli do skla vložili.
         Takto obchod len živoril a vždy niečo chýbalo. Zo všetkých podnikov je tento obchod
         najhorší a do neho sme museli vhupnúť práve my. Výstražné listy dobrých priateľov prišli
         neskoro a sotva by boli niečo zmenili. (…)
   </p>
   <p>
    Začiatok leta roku 1914 bol dusný. Vo veľkom i malom javil sa akýsi skrytý, utajovaný
         nepokoj, tieseň, ba i strach. Každý očakával niečo neobyčajné, akýsi otras, ktorý by
         ohlušil svet; každý cítil, že odkiaľsi vybúši plameň, ktorý zapáli svet v rozličných
         končinách. Ľuďmi všetkých vrstiev zavládla nedôvera a nevraživosť. Jeden druhého sa bál,
         stránil sa i brat brata a sestra vlastnej sestry. Už i mládež, odchovaná na maďarských
         školách, zanevrela na všetko, čo bolo slovenské, hoci sama pochodila zo slovenských rodín,
         ba ešte ani inakšie myslieť nevedela. V nepriateľskej škole dostala už heslá, ktorým síce
         nerozumela, ale nimi šermovala.
   </p>
   <p>
    Je nedeľňajšie popoludnie. Slniečko pripeká, svieti a vábi do prírody. Kto môže, opustí
         svoje tesné bývanie a ide okriať do zeleného, do tône starých stromov, k chladiacim vlnám
         potoka. Chodníčkom vedľa Hrona kráča malá spoločnosť, spoločnosť slovenská. Dvaja starší,
         už penzionovaní farári, ich rodinky a priatelia. Sú medzi nimi i mladí ľudia a dievčatá.
   </p>
   <p>
    Na tesnom chodníčku stretnú niekoľko dievčeniec. Idú z prechádzky, nesú si kvietky a ide
         s nimi i sestrička (mníška) učiteľka. Jedno dievčatko zastane a povie: „Týmto sa
         nevystúpime, lebo to sú panslávi.“
   </p>
   <p>
    „Keď sa vy nevystúpite, vystúpime sa my,“ povedal vo svojej priamej rovnodušnosti farár
         H. Dievčatká boli ešte malé, neskazené, a preto sa zahanbili, sklopili oči a vystúpili sa.
   </p>
   <p>
    Slovensky besedujúca spoločnosť ide ďalej. Stretne študentov. Tí si zastanú s nenávisťou
         a opovržením v očiach a nahlas nadávajú: „Büdös pánszláv“ a „buta tót“
    <sup>
     [
     <a class="footnote" href="#ftn.id2596910" name="id2596910">
      57
     </a>
     ]
    </sup>
    znie z úst mladých chlapcov. — „Poznáme sa,“ poznamenal farár V. Azda sú to tí
         istí, čo nás nedávno zastavili na Štádlerovom nábreží a osopili sa na nás: „Hát nem
         szégyelik magukat tótul beszélni?“ (Nehanbíte sa slovensky rozprávať?) (…)
   </p>
   <p>
    Zahrmelo. Nie z čistajasna, veď sa to čakalo. Zaznel výstrel od Sarajeva. Vopred
         vypočítaný, predvídaný, vykonaný. Vedeli o tom viedenské a berlínske kruhy; pri dvore vo
         Viedni nenávidený Franz Ferdinand skonal, skôr ako si to želali najvyššie kruhy. S ním
         skonala i jeho manželka. Očakávalo sa to, pripravovalo, aby sa mohli uskutočniť dávne plány
         bojachtivých potentátov. Sarajevský výstrel zahrmel a vzbudil ozvenu na široko-ďaleko.
         Zakvílilo každé slovanské srdce, lebo cítilo, že je zle na Slovanov.
   </p>
   <p>
    Prišlo, čoho sa obával každý roduverný Slovák; prišli upodozrievania, perzekúcie.
         Nenávisť, dosiaľ ešte ako-tak na uzde zdržiavaná, ukázala sa v celej svojej diabolskej
         nahote. Vybíjala sa a plazila v podobe udávania, zrady, zhora sa niesla v podobe rozkazov,
         aby každého pansláva prísne pozorovali a kde treba bezohľadne potrestali. (…)
   </p>
   <p>
    Zo dňa na deň sa situácia stávala hrozivejšou. Zlovestné zvesti leteli po našom kraji.
         Čím ďalej, tým ťažšie bolo položenie Slovákov. Striehli na každom kroku, čiahali na každé
         písané, povedané alebo tlačené slovo. Vedeli oni, tí páni tamhore i tudolu, že Slováci
         nemali a nemajú vplyv na udalosti v Srbsku, ani v tom obávanom Rusku, ale prišlo im to
         vhod, aby hodili iskru nenávisti i medzi zbedačený ľud.
   </p>
   <p>
    Atmosféra sa stávala dusivejšou, ťažšou. Očakávalo sa najhoršie, ale ešte mnohí
         optimisti neprestali úfať.
   </p>
   <p>
    23. júla 1914 o tretej hodine popoludní prihnal sa strašný orkán. V susednej záhrade
         hrali sa páni taroky. I medzi nimi a pri ináč nevinnej hre došlo k rozčúleniu mysle, veď už
         vtedy i priateľ priateľa začal upodozrievať.
   </p>
   <p>
    Vo chvíľočke sa zdvihol víchor, zodvihol zo zeme prach, prihnal sa i do záhrady a
         zmietol zo stola karty a všetko, čo bolo na ňom.
   </p>
   <p>
    Ponad Urpín niesli sa ťažké oblaky prachu a smetí, v mračnách hučalo a dunelo ako tisíce
         automobilov, strojových pušiek a hrmenie kanónov. Ohromný orkán letel horou, lámal a
         drúzgal všetko, čo mu prišlo do cesty.
   </p>
   <p>
    Ľud s hrôzou hľadel na pustošenie a ustrnutý zakvílil: „Beda nám, to je isté znamenie,
         že je vojna predo dvermi!“
   </p>
   <p>
    A naozaj. Už bola predo dvermi. Manifesty, proklamácie a iné úkazy zamieňali sa každým
         dňom. Rakúsko-Uhorsko zaslalo Srbsku ultimátum, ktoré samo v sebe už bolo vypovedaním
         vojny. Hneď za Srbskom nasledovalo Rusko. Tam hore konali sa prípravy, ba už práve končili
         sa prípravy na vojnu.
   </p>
   <p>
    A tudolu diali sa neprávosti, páchali sa krivdy na bezbranných ľuďoch. Ľud už i tak
         znepokojený, začal sa búriť. Hľadal pôvodcu všetkej hrôzy, ktorú videl valiť sa na mladých
         ľudí. Kto si žiada vojnu? Kto ju zapríčinil? Ľud si ju nežiada. Ľud chce pracovať i naďalej
         v potu tvári a žiť len na svojej hrude.
   </p>
   <p>
    Vari remeselníci? Veď i tým ide o kožu. Ani oni nemajú z vojny osoh. Kto teda? Páni?
         Židia? (…)
   </p>
   <p>
    Ale páni, ktorí majú moc, nechceli dopustiť, aby im ľud nahliadol do karát. A musia
         chrániť i Židov, lebo tí majú peniaze, a preto pomocou všetkých úradov začali zvaľovať vinu
         na — panslávov.
   </p>
   <p>
    Ľud uveril. A kto sú to, kde sú? A tu všetci slúžnovci, notári a pisári hlásali ľudu, že
         sú to tí, čo im na každom kroku, vždy a všade dokazovali slovom i skutkom, že sú priatelia,
         úprimní a jediní zástancovia slovenského ľudu. A národ, klátivý, nestály, nevyspytateľný,
         uveril zvodcom a svojim prirodzeným nepriateľom.
   </p>
   <p>
    I tí, čo sa vojny báli, ba tí ešte najväčšmi kričali: „Nech žije vojna!“ Sami seba
         ohlušovali heslami: „Dolu so Srbskom! Zjeme Srbov na raňajky! Zúčtujeme s nimi.“ A k iným
         heslám pripojilo sa i heslo: „Dolu s panslávmi!“
   </p>
   <p>
    Heslá týmto podobné, ale vždy nové, leteli vzduchom a ako ostne bodľačia zadrapili sa do
         duše toho, kto ich počul. Noviny, rozumie sa maďarské a maďarónske, používali tieto heslá
         nad úvodníkmi. V jednom maďarskom denníku uzrelo svetlo sveta i toto heslo: „A szent
         aggastyán imádkozik.“ (Svätý starec, rozumejú Fraňo Jozef — sa modlí.) — Ak je to nie
         blasfémia, tak čo môže byť?
   </p>
   <p>
    Večer. Mestom ide vojenskou a politickou vrchnosťou rozkázaný sprievod. Fakle a lampióny
         plápolajú, kníšu sa, zástavy vejú a ľud treští v divom opojení, strhnutý neobyčajným,
         hysterickým momentom. Reve, akoby mu šlo o duševné spasenie. Zástup ide od vyšších kasární
         až dolu, a k domu, kde býval plukovník Hill. Úrady rozkázali osvietiť domy, obloky, vyvesiť
         zástavy. Veď je vojna už istá, vypovedaná.
   </p>
   <p>
    Pred bývaním plukovníka Hilla zástup zastal a vzdal vysokému dôstojníkovi česť.
         Plukovník vystúpil na balkón. Predniesol reč, v ktorej zdôraznil význam dnešného dňa a
         osvedčil sa, že ide do boja za kráľa a vlasť s radosťou a oduševnením. Ale jeho hlas bol
         neistý, chvel sa a sám nerobil dojem, akoby bol veľmi oduševnený. Reč jeho vyznela
         výkrikom: „Éljen a háború!“ (Nech žije vojna!) Za ním zvrieskol zástup: „Éljen!“ Keď
         najviac vrieskali, povedal tam-dolu jeden vojačik druhému: „To je na nás zle!“ a istá
         žena-matka, uslzená zvolala nahlas: „Veď bár by ste šli, ale len tí, čo tak kričíte, aby
         žila vojna.“
   </p>
   <p>
    Zahrmelo, ale i udrelo. Na druhý deň prekutávali byty podozrivých panslávov. Hľadali
         tajné písma, listy, mapy, ruble a naostatok slovenské knihy, noviny, najmä martinský
         týždenník Hlásnik. V ňom bol článok, nadpísaný „Hyeny chcú vojnu.“
   </p>
   <p>
    I do bytu farára Vansu vrazil štátny fiškál Némethy. Farár Vansa, starec bezmála
         sedemdesiatročný, privítal neočakávanú a nie priam milú návštevu mužne a zdvorilo.
         Policajný podkapitán, ktorý Némethyho sprevádzal, predniesol svoje oprávnenie prezrieť
         všetky skrine, knihy a kasne. „Nech sa ľúbi,“ povedal pokojne farár, „a keď budete tu dolu
         hotoví, vyjdite na podvrch, tam mám ešte niekoľko debien kníh.“ — Ale ta už nešli, ani tu
         dolu nič nenašli.
   </p>
   <p>
    Némethy bol mocný, vysoký a dosť pekný človek, ale ukazoval strašnú nervózu. A to preto,
         lebo ako záložný dôstojník sa obával, že ho povolajú do služby. Medziiným spýtal sa Vansu:
         „Prečo ste neboli v sprievode, prečo ste neosvietili obloky?“ Vansa odpovedal: „V sprievode
         som nebol, lebo som na to už starý, a o tom, že máme osvietiť obloky sme nevedeli.
         Nadovšetko však, že ja, ako sluha Kristov, ktorý hlásal pokoj, kážem pokoj a nenávidím
         vojnu.“
   </p>
   <p>
    „Nepravda, túto vojnu musí každý dobrý vlastenec zvelebovať.“
   </p>
   <p>
    „Viete vy, pane,“ povedal Vansa, „čo je vojna? Či ste si uvedomili, čo môže vojna
         priniesť ľudstvu? Či vy neviete, že za každou vojnou ide bieda, choroby, neresť všetkého
         druhu?“
   </p>
   <p>
    „Nedbám! Neuvažujem. Mojou povinnosťou je stíhať zradu a vzburu.“
   </p>
   <p>
    „A čo by ste, pane, povedali, keby vás postavili zoči-voči bratovi a kázali vám do neho
         strieľať?“
   </p>
   <p>
    „Lelöném!“ (Zastrelím ho!) zreval Némethy. Keď prišla otázka na našich spoluvinníkov,
         spýtal sa Némethy:
   </p>
   <p>
    „Poznáte Turzu?“
   </p>
   <p>
    „Ako by nie? Veď sme príbuzní,“ odpovedal môj muž.
   </p>
   <p>
    „Letagadnám!“ (zaprel by som ho), zreval Némethy. Podotkla som, že je daromné
         presviedčanie, že títo páni nemajú zmilovania. „Nem kegyelem, hanem igazság“ — odvrkol on.
         (Nie milosť, ale spravodlivosť.) Nič nenašli, a tak odišli… Ľudu sa povedalo, že panslávi
         posielali mapy, ktoré sami kreslili, do Srbska a do Ruska. Pravda však bola tá, že nevedeli
         kresliť, ani rovnú čiarku vytiahnuť.
   </p>
   <p>
    *
   </p>
   <p>
    <span class="bold">
     <strong>
      <span class="emphasis">
       <em>
        Internovanie bystrických národovcov — Utrpenie pani Márie Turzovej — Neistota
               a bezradnosť za pláštikom vojnového nadšenia — Lúčenie s vojakmi — Vojna — Pomery v
               Banskej Bystrici a na okolí
       </em>
      </span>
     </strong>
    </span>
   </p>
   <p>
   </p>
   <p>
    1. augusta bola sobota. V našom meste je v ten deň trh; ľud i preto, že bol trhový deň,
         ale viacej preto, že vojnopovinní museli narukovať, hrnul sa do mesta. Ulice sa len tak
         strakateli od krojov dedinského ľudu. Do dvora župného domu nahrnulo sa zúfalých otcov,
         nariekajúcich matiek, ktoré protestovali proti tomu, aby ich synovia šli na jatku. Čím viac
         rástol húf nespokojných, tým desivejšia sa zdala situácia pre pánov na župnom dome. Vtedy
         vystúpil na balkón slúžny Hávor a zvolal na nespokojný ľud: „Nie nás, nás neobviňujte! My
         sme nezapríčinili vojnu, ale všetkému sú príčina vaši takrečení vodcovia, priatelia, ako je
         Turzo, vaši kňazi a ich kamaráti. Hľa, pozrite na ulicu, už ich vedú, už budú, ako sa
         patrí, potrestaní!“
   </p>
   <p>
    Bolo ešte len osem hodín ráno, ale ulice boli plné a rušné.
   </p>
   <p>
    Lazovnou ulicou — za maďarskej ery Károly Péter utca — šiel naozaj prapodivný sprievod.
         Ôsmi policajti a ôsmi žandári viedli štyroch pokojných, dosiaľ bezúhonných ľudí. Na každého
         boli komandovaní štyria. Obvinení a zajatí boli: farári Ján Vansa a Jozef Hodža, fabrikant
         Pavel Ruttkay ml. a advokát dr. Ivan Turzo. Pre piateho si ešte zašli do kancelárie
         advokáta Hanzlíka. Tam býval slovenský básnik Izidor Žiak-Somolický. Tohto tak ako i tých
         predošlých takrečeno zohnali z postele a musel sa pred nimi ukázať bez všetkého odevu a
         ruky zdvihnúť, či azda neukrýva nejaký revolver alebo bombu.
   </p>
   <p>
    Keď i toho zobrali, dvadsiati ozbrojení ľudia viedli tichých, pokojných, nič netušiacich
         ľudí ulicami mesta pred zrakmi domáceho dedinského ľudu, hore do Hornej ulice. Evanjelický
         dom bol zaujatý pre týchto internovaných ľudí.
   </p>
   <p>
    Na rohu veľkého szumrákovského domu bolo veľmi mnoho ľudí. V popredí stál chlap, divo
         šermujúci a gestikulujúci. Z jeho očí sršala nenávisť, keď kričal: „Vesszenek a
         panszlávok!“ (Nech zhynú panslávi.) Pri tom sa zahnal palicou na Hodžu. Hodža, ako zvykol,
         urobil rukou zľahčujúci posunok. Ale pekelník, ktorého meno bolo Angyal, zúrivo chcel Hodžu
         udrieť. Žandár, ktorý šiel po Hodžovom boku ho odstrčil a zavolal: „Jobb, ha tovább áll!“
         (Lepšie, keď sa odstúpite.) Angyalovi sa ešte všetci zišli, keď mu už smrť bola na krku.
   </p>
   <p>
    Takisto inzultoval Hodžu i tunajší policajt, istý Kliment. Tiež len zakročením žandára
         sa stalo, že Klimentova palica nezasiahla Hodžovu hlavu. Kliment bol pre svoju surovosť u
         ľudu nenávidený, najmä ženy na trhu ho preklínali a tým kliatbam pripisovali jeho predčasný
         a desný skon.
   </p>
   <p>
    Prvých internovaných pribudlo. Z Radvane ešte doviedli ôsmi ozbrojení strážcovia
         bezpečnosti a verejného poriadku dvoch starých mešťanov: Tulinského a Petrikoviča. A z
         Hornej ulice mladého advokáta dr. Milana Izáka. Kade šli, tade ľudia zastávali, viac len
         luza, lebo citlivejší utekali od tohto bezprávia. Všetka tá pozháňaná zberba revala
         opreteky. Nadávala, ako jej hrdlo stačilo, do panslávov a žiadala, aby panslávov povešali,
         postrieľali, a to hoci aj hneď, naskutku. Sami žandári, cudzí, sem komandovaní, boli
         zvedaví, akých to lotrov vedú. A jeden sa spýtal Vansu: „Mit vétett, tiszteletes úr?“ (Čo
         ste spáchali, pán farár?) Opýtaný uhol plecom a povedal, že sám nevie čo.
   </p>
   <p>
    Aký úmysel mali páni nadvlastenci s tým, že internovali týchto najvážnejších slovenských
         ľudí, istotne povedať nemožno. Čo chceli s nimi, či ich ďalej poslať alebo do väzenia dať,
         to vari sami nevedeli. Isté je, že pozornosť ľudu odvrátili od pravého stavu veci,
         zachránili úrady a ich predstaviteľov, počnúc od notárov hore vyššie. Ľud je ako more, taký
         záhadný, nevyspytateľný. Hneď je tichý a nevinný ako šedivá hladina mora, hneď zradný,
         ukrutný ako z hlbín mora vychádzajúce víry a vlny, ktoré šibe víchrica a potom nebezpečné
         vo svojej elementárnej sile. (…)
   </p>
   <p>
    Internovaných vyšetrovali. Chceli ich zastrašiť. Vedeli dobre, že nenájdu na nich viny,
         lebo i tak sa Hávor preriekol, keď sa jeden z našich internovaných spýtal: „Akej viny som
         sa dopustil?“ odpovedal: „Hej, ha tudnám!“ (Hej, keby som vedel.) Všetci zajatí boli v
         knižnici spolku a tu ich strážila štvornásobná stráž. V dvorane zasadol súd.
   </p>
   <p>
    Naprostred dvorany stôl, pri ňom sedel mestský kapitán Hollady, bývalý mních, žandársky
         nadporučík Fila, vnuk horlivého národovca Františka Blahu a slúžny Hávor, syn slovenských
         rodičov, ktorí po maďarsky ani nevedeli. Najzúrivejší bol Fila. On, mladý, hrozil starým, v
         službe svojho ľudu zodratým kňazom hroznou pokutou, ba sľuboval im guľku do čela. Mladším
         hrozil odviesť ich na front. Všetci tak zastrašovaní držali sa mužne a neprejavovali nijaký
         strach.
   </p>
   <p>
    My doma sme stŕpali, ako sa vec skončí. Kde nám odviedli nášho apu? Susedia a známi
         chodili zvesťami, že je v meste zle, hotová vzbura, nebezpečne, aby sme sa neodvážili ísť
         na ulicu. Najmä ja. Ale Oľga nemala pokoj, chcela vedieť, kde sú naši a či nášmu uväznenému
         netreba pomoc, veď šiel z domu slabý, chorý. Presvedčila ma, že sa treba presvedčiť o jeho
         stave. Išla, ale nevedela, kde sú odvedení. Ohlásila sa v Národnej banke. Tu vedeli len
         toľko, že internovaných odviedli do Evanjelického domu. M. K. poradil Oľge, aby šla k
         lekárovi, vyžiadala si lekárske svedectvo, že je Ján Vansa skutočne chorý. Odišla, na
         šťastie našla dr. Rajčiča doma. I ten bol ustrnutý nad týmto neľudským počínaním politickej
         vrchnosti. Potrebné svedectvo vďačne napísal. Idúc do Hornej ulice, ohlásila sa v Lajošovom
         obchode. Ľudovít a tí, čo boli v obchode, boli bezradní. Lajoš sa bál i o seba, čo bude,
         keď i na neho budú ukazovať, že je pansláv?
   </p>
   <p>
    Improvizované vyšetrujúce väzenie bolo obsadené silnou strážou. Stráž sprvu nechcela
         Oľgu pustiť dnu. Nedala sa odbiť, šla ďalej. Na druhom poschodí jej zasa jeden strážny duch
         v uniforme zastal cestu, chcel odňať písmo, že to i tak neplatí, ale ona šla ďalej a
         dostala sa medzi našich. Všetci ustrnuli nad jej príchodom, nevedeli pochopiť, že sa
         odvážila sem prísť. Oddala Rajčičovo svedectvo môjmu mužovi a naložila mu, aby šiel s ním k
         sudcovi. Fila nad tou opovážlivosťou surovo zvrieskol, ale kapitán Hollady slušne vzal
         list, prečítal a povedal, že na lekárovo slovo je Ján Vansa prepustený.
   </p>
   <p>
    Medzitým som poslala i dievča, našu Marku Kapustovú, s obedom. Po nej poslal môj muž
         karotku (i dnes ju opatrujem): „Pošli mi stanovy Družstva, pán kaplán ich potrebuje. Pošli
         i peniaze a nožík. Zbohom! J. V. Dobre sa máme, prví zajatci!“ Tulinský keď mal pokoj,
         vytiahol z vrecka chlebík, kúsok slaniny, nožík a ujedal si, akoby bol niekde na vychádzke.
         Lebo odišiel bez raňajok. Tak i Turzo, ktorému nedovolili ani mlieko vypiť. Preto naložil,
         aby mu raňajky niekto priniesol. Slúžky nechceli, báli sa, rozhodla sa ísť jeho pani,
         Marienka Turzová. A to bolo pre ňu osudné.
   </p>
   <p>
    Už ako kráčala Hornou ulicou s košíčkom v ruke, bolo badať, že všade, kadiaľ šla, vrelo
         nenávisťou. Hoci bola známa ako dobročinná a každému, najmä ľudu žičlivá, predsa sa teraz
         našli osoby, ktoré zjavne ukázali svoju nenávisť. Veď bola ženou pansláva Turzu a už i
         rodom panslávka. Sami sudcovia a stráž boli prekvapení, keď videli, že sa odvážila medzi
         rozľútený ľud a niektorí predvídali, čo ju čaká.
   </p>
   <p>
    Ako šla domov, ešte v Hornej ulici, zastala v dverách obchodu Kresťanského spolku slečna
         predavačka a dala iniciatívu napadnúť dámu z predných slovenských kruhov. Hneď nato ju
         ktosi udrel. Zatým sa hnali za ňou niekoľkí a nadávali, šprihali, pľuli na ňu. Na Malom
         námestí vrhlo sa na ňu niekoľko cigánok, pľuli na ňu, kde mohli, udreli ju päsťami po
         chrbte, po rukách, po hlave. Zo svojej lekárne vybehol lekárnik Flittner a chcel ohrozenú
         brániť, ale hneď bol tam policajt a lekárnikovi pohrozil, že sa ešte i jemu môže dostať.
         Zatým priskočil mladý záhradník zo Sliačskych kúpeľov, ktorý mal kvety na trhu, a vrhol sa
         na cigánky. Ale tie sa osopili i na neho, trhali ho, klobúk mu strhli a napokon ešte sám
         bol uväznený. Pri zámockom kostole, pred pamätným obrazom: Kristus na hore Olivetskej,
         Marienka Turzová nevládala ďalej, klesla na kolená a zdvihla zraky k postave spasiteľovej,
         ktorý sa tiež na kolenách modlí a bojuje ťažký boj. Turzová bola zmorená na tele a skleslá
         na mysli. Domov už nemala ani tak ďaleko, ale akože pôjde, keď jej za pätami pôjdu ošklivé
         cigánky a budú ju znovu prenasledovať. A vtedy pocítila, že sa nad jej chrbát sklonila
         žena, po hlase ju poznala, ramenami ju objala a hovorila: „Nech sa neboja, pani veľkomožná,
         ja im nedám ublížiť a odprevadím ich.“ Turzová cítila, ako údery päsťami cigánok zadávané
         padajú na chrbát a na ramená tej dobrej ženičky zo Sásovej (Sásová, dedinka blízko Banskej
         Bystrice). Sliny, ktoré padali na jej tvár, stierala si ticho, temer automaticky.
         Nekričala, nebránila sa, bola ohlušená. A vtedy ešte odkiaľsi prišlo malé dievčatko a
         povedalo po maďarsky, aby sa nebála, že ju ona odvedie domov. („Neféljen nénike, én haza
         elkisérem.“) Marienka Turzová vtedy vstala a vedená starou ženou a malým dievčatkom bez
         prekážky prišla domov.
   </p>
   <p>
    Samým cigánkam to už bolo dosť. Preto sa obrátili a so škrekom si šli po zvýšenú odmenu.
   </p>
   <p>
    Niekoľko krokov od chrámu na promenáde stála skupina pánov. Medzi nimi advokát dr. P. On
         i jeho priatelia pozerali sa na ten výstup s akýmsi zadosťučinením. Ich gavalierska česť sa
         ani najmenej nevzpierala vidieť ženu kolegu a vynikajúceho člena spoločnosti pokorenú,
         pohanenú.
   </p>
   <p>
    Cigánky vedeli, že sa pán pravotár pozerá na ne, ponáhľali sa k nemu a obstúpili ho. „To
         nám málo dali, pán veľkomožný, videli, že sme to dobre vykonali,“ a žobrali ešte za
         podvyšok. Dr. P. vytiahol tobolku a doplatil. Údajne im dal vopred 11 korún, doplatil ešte
         na to 3 koruny, a tak to stálo 14 korún. A mizerné vedomie, že k svetovému škandálu prispel
         i on svojím gavalierskym činom. On a tí iní „gentlemani“ našli pôžitok v takom výčine, za
         ktorý by sa každý statočný človek musel hanbiť.
   </p>
   <p>
    Hovorilo sa a bolo pravdepodobné, že túto udalosť nepriaznivo posudzovali na župnom
         dome. Hlavný župan telegrafoval do Pešti a tam túto vec rozhodne zazlievali, ba v istých
         kruhoch statočnejší a triezvejší ľudia sa za to hanbili. Dokázané je, že prenasledovanie
         väzňov, tých ôsmich „panslávov“, osnoval sám Hávor, rozumie sa, pomocou úradov. (Priznal
         sa. Hovoril: „Ez az én müvem!“ — To je moje dielo.) A špatnosť, ktorú vykonali na
         šľachetnej panej, mal na svedomí spomínaný advokát dr. P…
   </p>
   <p>
    Z Pešti údajne telegraficky nariadili, aby internovaných prepustili. O tretej hodine
         popoludní im oznámili, že sú slobodní. Tí, ktorí predpoludním takú hrôzu púšťali na
         „úbohých hriešnikov“, boli bezradní a museli oznámiť, že je vyšetrovanie skončené, aby
         „zajatí“ šli domov. Rozumie sa, na cestu im dali naučenie, ako majú vlastenecky žiť, konať
         a nielen to, ale vlastenecky i cítiť. „Ináč,“ doložil najväčší krikľúň a pritom najväčší
         zbabelec Fila, „ináč dostanete guľku do čela.“ Kapitán Hollady sa spýtal, či si niektorí
         žiadajú koč? Len dr. Ivan Turzo si žiadal koč a ako pána ho odviezli domov. Ostatní všetci,
         i tí z Radvane, volili ísť pešo. A šli, nikto sa do nich nezastarel. Ulice boli už tiché,
         námestie prázdne; i predavačky, ktoré ešte ráno tak vrieskali a nadávali, boli tiché a
         čudovali sa, že tí okydaní panslávi idú teraz tak pokojne a spokojne domov. Nik ich
         nesprevádzal, ale ani neinzultuje. Ľudia boli sklamaní, nevedeli čo si myslieť, čo súdiť?
         Veď ráno všetko nasvedčovalo, akoby tých panslávov mali čoskoro povešať, a tí nič.
   </p>
   <p>
    Vansa idúc ticho, pokojne domov, stretol pri mlyne staršieho chromého suseda, stolára
         Markoviča. A Markovič zastal, vystrel ruku a povedal: „Čože sa to robí pán farár?“ A z jeho
         vpadnutých očí padali bohaté slzy a kotúľali sa do šedivej brady.
   </p>
   <p>
    Namiesto policajtov, ktorých bolo treba inde, ba mnohí museli narukovať, dali nám
         „telesnú“ stráž, pozostávajúcu zo samých študentov. Boli to 14 — 18-roční chlapci, ktorých
         ozbrojili revolvermi a naložili im strážiť naše domy, prípadne oznámiť každú návštevu,
         odchod a príchod domácich. Chlapčiskovia nevedeli narábať s revolvermi, a tak sa stalo, že
         jedného rána postrelil taký víťaz svoju vlastnú sestru. Našťastie nie smrteľne. Táto naša
         telesná stráž nemálo si zakladala na svojom povolaní, lebo sa domnievala, že i tým bráni
         ohrozenú vlasť. Nebolo človeka, ktorého by neboli videli vchádzať alebo odchodiť, a keď
         prišiel cudzí návševník, už boli predstavení dôstojníci zalarmovaní. Netrvalo dlho, už bolo
         vidieť, ako sa prechodí nadporučík Fila alebo druhý dôstojník našou ulicou, a prísnym
         pohľadom hľadí do našich oblokov a čaká. Sotva sme otvorili ráno obloky, už sme videli pred
         nimi na ulici stáť mladého Bajzáta alebo jedného z jeho druhov. Tí vari ani nespali,
         chudáci, od rozčúlenia. Hej, keby boli mali akú-takú príčinu, čo by taký chlapec vyviedol?!
         Ešte i keď sme sa modlili, nazerali do izby. Nedovideli, preto si ešte operné ďalekohľady
         zaopatrili. (…)
   </p>
   <p>
    Po celom našom kraji, ale aj inde, napríklad v Nitre, rozniesla sa zvesť, že Francúzi
         posielajú Rusku automobilom zlato v prútoch. A to auto musí prejsť naším územím. Kde aké
         priesmyky zatarasili, na mosty postavili stráž. Tak i tu na moste blízko parného mlyna bola
         postavená stráž, ale opravdivá, a pred mostom krížom stál veľký voz sena. Ten mal každému
         podozrivému autu zabrániť vstup na most. Prichodili a odchodili autá i koče, ale francúzske
         auto dočkať nemohli! Bola z toho na všetkých stranách „ostuda“. V Nitrianskej, myslím na
         Myjave, spáchal tiež akýsi „pansláv“ posmešnú báseň na to, ako našim pánom klepli zuby
         naprázdno a francúzske zlato nechcelo sa dostaviť do Magyarországu.
   </p>
   <p>
    „Bubny hučia, trúby vreštia…“
   </p>
   <p>
    Ide vojsko popred Votočekove vily, v jednej z nich býva plukovník Hill. Vojsko sprevádza
         bubon a trúba; chlapci, podperení kvietím a zelenými chvojkami, rytmicky kráčajú podľa
         taktu hudby. Ich kroky dunia, postavy sú rovné, mnohí z nich nadšení, akoby kráčali na
         tanec. Pred plukovníkovým bytom na povel zastanú, major im prednesie niekoľko slov.
         Vojačkovia vzdajú úctu, potom idú ďalej. V Radvani na cvičišti má byť vojenská paráda a
         potom sa má slúžiť omša. Za vojskom kráčajú koníky, naložené batožinou, potom vozíky so
         sporákmi, z ktorých sa valí dym a para na znak, že sa tam v kotloch varí obed.
   </p>
   <p>
    Odchod. Zvonia, vyzváňajú. Veľký zvon na kláštore, za ktorým sa ponáhľa malý, puknutý,
         znie ponad dolnú časť mesta. Na zvonici medián a generál mohutne, velebne hlaholí na
         znamenie, že ide výkvet mládeže na ďalekú cestu, z ktorej sa máloktorý vráti… Na stanicu
         stúpa stotina za stotinou. Chlapci v plnej výzbroji, novooblečení, čiapky podperené. S nimi
         ide muzika, ale vedľa nich a za nimi zástupy ženských, mužov: matky, otcovia, sestry, mladé
         ženy a snúbenice. Cigánska hudba vrieska, ale kde-tu prehluší ju nárek matiek. Na stanicu
         ešte prídu i dievčatá, ľahké, ktoré všade hľadajú len zábavu. Tančia a berú do tanca i
         zarmútených. Vlaky sú ovenčené ako rakvy, samý kvet. Na otvorených vozoch sú kuchyne, poľné
         sporáky. Cestou varia v nich mäso. Vo vozňoch kone a pri koňoch chlapi. Vozne, čo sú pre 6
         koní, sú teraz napchaté 40 chlapmi. Jeden druhému na pleci. Je večer. Vlak sa hýbe, za ním
         sa ozýva nárek, lebo hudba prestala.
   </p>
   <p>
    Popod Urpín šinie sa vlak ticho. Len kde-tu vykríkne spitý vojak: „Nech žije vojna!“
         Iný: „Smrť Srbom. Nech zhynú panslávi.“ A nad Urpínom zavisli mraky, zo starých odvekých
         stromov sa ozýva húkanie splašených sov, kuvikanie kuvikov. Je noc.
   </p>
   <p>
    Nad mestom zavládlo hrobové ticho.
   </p>
   <p>
    Vojna sa rozpútala vo svojej úplnej ohromnej hrôze. Prišli skoré a kruté mrazy, na ktoré
         naše veliteľstvá neboli pripravené. Mladí ľudia hynuli mrazom a zimou, a čo tam nezamrzli,
         dovliekli ich s omrznutými údmi a naplnili nimi všetky nemocnice. Naši lekári len rezať a
         rezať. Iba istá poľská lekárka ozvala sa proti tomu a liečila omrznuté údy rozpusteným
         glejom. Mnohým takto zachránila nohy alebo ruky.
   </p>
   <p>
    Školy prerobili na nemocnice. Deň a noc vozili vlaky ranených, ale viac len v noci.
         Najmä tých, ktorí boli postihnutí epidemickými chorobami. A tých v noci aj vyvážali ta,
         odkiaľ niet návratu. Ľudia sa čudovali, keď šli ráno cestou z Podlavíc do mesta, keď videli
         zasa nový hrob alebo i viacej. Ležia tam pochovaní svorne jeden vedľa druhého: Rus, Maďar,
         mohamedán i pravoslávny, Slovák i Nemec, všetci sa našli na konečnom mieste, na mieste
         pokoja.
   </p>
   <p>
    Ale v čas vojny nepomreli len tí, čo odišli na front. I v našom meste hľadala si smrť
         svoje obete a nielen medzi starými a chorými, ale vyhľadala i mocných. (…)
   </p>
   <p>
    Mali sme teda i čestnú stráž. Nestačili sme ráno oblok otvoriť, už sme videli mladého
         pána s revolverom na ulici. Ale skôr oni zunovali postávať popred naše domy a „nazízať“ do
         dvorov a oblokov ako my. Človek si vraj na všetko zvykne, tak i my sme zvykli na nepokoj,
         neistotu, ktorá desila celé národy. „Pod tvou jsa ochranou, v čas války i šturmu, vždy
         bezpečný jsem.“ Mali sme pokoj v srdci.
   </p>
   <p>
    Nebolo možno brať tento stav nevážne, ale boli ľudia, ktorých sa nedotkla hrôza vojny.
         Zo svojich nikoho nemali na fronte, a tí čo tam boli, boli ich dušiam cudzí. I boli
         presvedčení, že akokoľvek sa vojna skončí, im bude vždy dobre.
   </p>
   <p>
    I mladých hrdinov prešiel smiech, keď onedlho i oni museli narukovať. I u starých,
         bojamilovných tu doma ochladla bojovná nálada, ulice boli tiché, len kedy-tedy procesiami
         alebo oslavami hlučnejšie. Pomaly sme museli navykať na vojnový chlieb na lístky, na
         „front“, v ktorom sme čakali, až nám otvoria. A v obchodoch, najmä pri masti a mäse ešte
         vždy sme museli zakúsiť dávky nevraživosti a posmechu. Tí vtedy rozhodovali milostivo a
         nemilostivo, komu ako. Nám sa dosť nemilosti dostalo, ale po vojne sa nemilosť zmenila v
         okázalú úctivosť a pokoru.
   </p>
   <p>
    Môj muž bol obdivuhodne pokojný, znášal i nedostatok takmer hrdinsky. Pomáhal i on
         zaopatrovať, čo mu bolo možné. Obchod ho už tak netrápil, všetko ponímal chladnokrvnejšie.
         Žili sme síce zo dňa na deň, v neistote, ale nie v strachu. (…)
   </p>
   <p>
    *
   </p>
   <p>
    <span class="bold">
     <strong>
      <span class="emphasis">
       <em>
        Sedemdesiate narodeniny Jána Vansu — Janko Filipča — Nádeje, spojené s
               očakávaním skončenia vojny — Pád našich nepriateľov
       </em>
      </span>
     </strong>
    </span>
   </p>
   <p>
   </p>
   <p>
    Roku šestnásteho 22. júna svätili sme, ale len v tichosti, 70. narodeniny môjho muža. Z
         blahoželajúcich pripomínam aspoň vp. Jura Jánošku, ktorý svojím vzletným a hlboko
         precíteným listom blahoželal svojmu dobrému priateľovi. Druhý taký vzácny list prišiel od
         osvedčeného priateľa M. Bodického. Na tento trošku humoristicky prifarbený list odpovedal
         môj muž podobným tónom. Vtedy, za vojny, písaval Bodický do Martina veľmi vítané úvodníky
         do Národných novín. Vajanský sa im tešil, kým mu to neúprosná smrť dovolila. Bodického
         úvodníky boli rezko písané, bolo v nich mnoho povedané vo forme nezávadnej, plnej zdravého
         humoru. Že niekedy bol jeho humor podobný takzvanému šibeničnému humoru, nebol div a v
         takom humoristickom spôsobe písaná je i odpoveď môjho muža. Tento list charakterizuje
         náladu, v akej sme sa i pri všetkom trápení ducha i tela v ten čas nachodili.
   </p>
   <p>
    Ako je známo, Bodický sa na svoje články častejšie podpisoval Kapitáň. List znie:
   </p>
   <p>
   </p>
   <p>
    „Toto psání prináleží nezapečetené, aby bolo lacnejšie, môjmu priateľovi Virkli
         kapitáňovi v Kraji.
   </p>
   <p>
   </p>
   <p>
   </p>
   <div class="blockquote">
    <blockquote class="blockquote">
     <p>
     </p>
     <div class="literallayout">
      <p>
       <br/>
       <span class="emphasis">
        <em>
         Motto:
        </em>
       </span>
       <br/>
       <br/>
       <span class="emphasis">
        <em>
         Aký pamodaj, taký bodaj zdrav;
        </em>
       </span>
       <br/>
       <span class="emphasis">
        <em>
         ako ty do hory, tak tebe z hory.
        </em>
       </span>
       <br/>
      </p>
     </div>
     <p>
     </p>
    </blockquote>
   </div>
   <p>
   </p>
   <p>
   </p>
   <p>
    <span class="emphasis">
     <em>
      Priateľovi M. B.
     </em>
    </span>
   </p>
   <p>
   </p>
   <p>
    Pegazus tvoj docválal k nám (list vo veršoch), a to na spravodlivého Jána. Ač malinká
         pochybnosť zaujala srdce naše, že by reku ten tvoj pegazus na nejakých dostihoch sotva
         vyhral prvú cenu, nič menej prijali sme ho s potešením a s poďakovaním. A tak kamarát môj,
         len si ho ty aj naďalej osedlaj a vyleť si s ním, kam ťa srdce ťahá. Veď čo ťa niekedy i
         zhodí, nepoletíš ďalej od zeme, respektíve od redaktorského koša. Dosiaľ sa ti to, pravda,
         ešte nestalo a to je znakom toho, že „Nothnágel“ je potrebný a dobrý. A tak preč so
         skromnosťou, aby si niekto nemyslel, že pod touto skrývaš mocné sebavedomie, hrdosť. A
         naostatok, prečo i nie? Nothnágl, dr. Nothnágl bol a či je ešte vo Viedni slávnym lekárom,
         ktorý lieči ťažké choroby a prináša tisícom úľavu, potechu, uzdravenie. Nuž, milý náš
         Nothnágel, čo i bez toho dr., potešuj, lieč i ty duše nemocné, hriechom, súžením zbedované.
         Uväzuj rany nášho strhaného, olúpeného lazara, vlievaj v samaritánskej láske oleja a vína
         do tých jeho premnohých rán, z ktorých krváca. A kde pačim, ako „kapitáň“ sekni do toho, tu
         páľ, seč, bi, zamáčaj meč svoj smelo do červenej krvi ľudskej, pardon, pero do čierneho
         atramentu, narábaj, porážaj ním veselo zlostníkov tohto sveta, šliapajúcich spupne právo a
         pravdu. Ba, čo víťazný Michal porážaj toho draka neprávosti a lži, aby bol vržený do
         priepasti.
   </p>
   <p>
   </p>
   <p>
   </p>
   <div class="literallayout">
    <p>
     <span class="emphasis">
      <em>
       Tak brate drahý, z tej našej zory
      </em>
     </span>
     <br/>
     <span class="emphasis">
      <em>
       nový, jasný deň sa nám vynor!
      </em>
     </span>
     <br/>
    </p>
   </div>
   <p>
   </p>
   <p>
   </p>
   <p>
    Oho! Nový pegazus!? Nie! Voľakedy, vieš, ako študent chcel som sa vyšvihnúť na neho, ale
         ma škaredo zhodil. Odvtedy mu dám svätý pokoj. A pomyslím si: „Ne sutor ultra crepidam“,
    <sup>
     [
     <a class="footnote" href="#ftn.id2598181" name="id2598181">
      58
     </a>
     ]
    </sup>
    to je nelez na koňa, keď nevieš jazdiť! Zbohom! Za svätojánske vinše vďaka!“
   </p>
   <p>
    Ad vocem to latinské porekadlo. Černokňažníkov sadzač, nelatinák, by to iste preložil a
         vytlačil: „Nesú to, R, úl, trak repy dám — A hotový je záhadný nápis.“
   </p>
   <p>
    Môj muž rád riešil, ale i písal rébusy a „záhadné nápisy“. Ako odišli naši mladí
         príbuzní, Ľudo a Janko, rekvirovali nám jednu izbu pre poručíkov. Raz prišiel mladý poručík
         i so svojím sluhom. Povedali sme, že pre sluhu nemáme miesta. Že to nič, sluha bude bývať s
         pánom. A tu vysvitlo, že sluha bol poručíkov otec a spal v posteli, kdežto pán poručík sa
         uspokojil s divánom. Pekný úkaz synovskej lásky. (…)
   </p>
   <p>
    Na samom prahu našej slobody, vo veľmi pochmúrny deň, keď už včasná jeseň doniesla
         studený vietor a dážď, zavítal k nám smutný a úprimne rečeno nečakaný hosť: Fridrich Vansa,
         môj švagor Frico. Bol biedny, zúbožený, biednejší ako kedykoľvek predtým. Triasol sa zimou,
         nedostatkom a starobou, i on už vyše sedemdesiatročný. Kým sa hrial pri sporáku, šla som do
         izby, aby som svojho muža na tento príchod pripravila.
   </p>
   <p>
    „Bože môj!“ zaúpel. „Ten nešťastník, už som myslel, že ani nežije!“ Nikdy nám nepísal,
         nevedeli sme nikdy, kde sa zdržuje. Najviac sa zdržoval na Čabe.
   </p>
   <p>
    Teraz hneď, ako prišiel, vyčítal nám, že keď sme budovali dom, mali sme pamätať i na
         neho a pre neho zariadiť osobitnú izbu. Veru, tá izba by sa bola zišla, ale my sme ho i
         takto úprimne privítali, hotoví rozdeliť sa so všetkým, čo nám vojna dala alebo nechala.
         Môj muž najmä so svojím odevom, ktorého mal slušnú zásobu, ale dvom na dlhší čas bolo málo.
         Boli rodní bratia, jednej matky deti, ale akí nerovní, rozdielni, nepodobní! Môj muž z
         lásky k ľudu a teraz k svojim, hotový bol prinášať obete, kdežto nezriadeným životom a
         svetáctvom u Fridricha vystydla láska a ostala len láska sebecká, pud udržať sa na povrchu.
         Pri tom však vždy zachoval statočnosť a dal sa oklamať, okrádať, ale nikdy sa nedopustil
         nečestného skutku. Zachoval vansovskú statočnosť, žitie, poctivosť.
   </p>
   <p>
    Nepovedzte väzňovi, ktorý si zo svojho dvojročného trestu odsedel už rok a jedenásť
         mesiacov i štrnásť dní, že už tie dva týždne prejdú ako nič, aby nestrácal trpezlivosť, že
         sa už skoro zatvoria za ním brány žalára a podobné ľúbezné reči. On sa vám nahnevá a povie,
         že sú tie ostatné dva týždne najťažšie zo všetkých.
   </p>
   <p>
    Tak nám bolo po celé štyri roky ako v ťažkých putách okovanému. Bolo to tým trápnejšie,
         že sa nedal predvídať deň oslobodenia. Nikto nevedel, kedy a ako sa skončí strašná tragédia
         odohrávajúca sa v rozličných končinách sveta; kedy príde ostatné dejstvo histórie zapísanej
         krvavým písmom v dejinách ľudstva.
   </p>
   <p>
    My tu doma sme bolestili s našimi, ktorí v ohni utrpenia voči desnej smrti kládli svoje
         životy, hynuli, padali a tŕpli sme ešte i nad naším a tých našich hrdinov budúcim osudom.
   </p>
   <p>
    Ani to ako-tak uspokojujúce povedomie, čo má každý väzeň, istotu, že bude raz
         oslobodený, sme nemali. My vzdialení od ústredia, my ľudia malí, nerozhľadení, dlho sme
         nevedeli, že príde čas, keď sa rozpadnú celé, dosiaľ mocné dŕžavy; že sa zrútia tróny, že
         sa utvoria nové štáty, a preto ťažká bola neistota, ktorá ešte vždy zaliehala na úpiace
         duše.
   </p>
   <p>
    Boli ľudia, ktorí znechutení týmto položením, povedali: „Už akokoľvek sa utvorí náš
         osud, len nech je už koniec.“
   </p>
   <p>
    Ale nám nebolo ľahostajné, ako sa utvorí náš osud, lebo na váhe bola naša budúcnosť. Čo
         sme mohli očakávať od konca vojny? Boli dve možnosti: Alebo voľnosť, alebo večná poroba s
         prenasledovaním, stíhaním i s potupnou smrťou nejedného nášho šľachetného bojovníka za
         pravdu.
   </p>
   <p>
    Veď nedarmo sľubovali nám šibenice. Že ani dosť stromov nerastie na brehoch Hrona, aby
         na každom neodvisol jeden „pansláv“ a „zradca!“ (…)
   </p>
   <p>
    V Pešti už v jeseni roku 1917 bolo možno počuť rokovať o tom, ako bude podelené
         Rakúsko-Uhorsko a v kaviarňach si naši ľudia ukazovali mapu budúcej Česko-Slovenskej
         republiky. Len vytrvať! Koniec sa blíži.
   </p>
   <p>
    A z jari roku 1918 začalo sa i u nás, ale najmä v Čechách, niečo hýbať. Smelé slová sa
         ozývali na rozličných stranách našej vlasti ako predzvesť budúcich veľkých udalostí. V tých
         prejavoch bola istota o tom, čo malo prísť, že prídu dni, ktoré otrasú základmi dosiaľ
         pevných mocností; dni, ktoré prevrátia dlhoveké skostnatené, ba spráchnivené formy na ruby.
   </p>
   <p>
    Už v lete začalo sa Nemcom zle dariť na západnom fronte a udalosti na rieke Marne
         zapríčinili, že i najsmelší generáli sa chytali za hlavy a že ich hlava, Kaiser Wilhelm,
         ošedivel. A potom nezdar za nezdarom stíhal Nemcov.
   </p>
   <p>
    A nezadlho zatým „naša víťazná“ rakúsko-uhorská armáda na talianskom fronte sa začala
         rozpadávať. Umorené, znechutené, po pokoji túžiace vojsko odhadzovalo zbrane a rozutekalo
         sa domov.
   </p>
   <p>
    A potom prišiel slávny deň „slobody“ 28. a 30. októbra 1918.
   </p>
   <p>
    Už sme si mohli po slovensky zaspievať i našu opravenú hymnu „Nad Tatrou sa už viac
         neblýska, nehrmí, ale slnko svieti na slovenské deti a na Kriváň strmý“.
   </p>
   <p>
    *
   </p>
   <p>
    <span class="bold">
     <strong>
      <span class="emphasis">
       <em>
        Nové časy — Naše radosti a smútky — Príchod československého vojska do Banskej
               Bystrice — Nové poriadky
       </em>
      </span>
     </strong>
    </span>
   </p>
   <p>
   </p>
   <p>
    Ťažko bolo hneď uveriť… I do veľkej radosti sa vlúdil pocit utrpenia a žiaľu. Hej, za
         akú cenu sme sa toho dožili! Ale aspoň hodno bolo trpieť! (…)
   </p>
   <p>
    Naši v utrpení a vo vytrvalosti otužení a osvedčení ľudia pokladali za potrebné utvoriť
         Národnú radu, kým nebude zákonitej vrchnosti. Ale boli i medzi Slovákmi takí ľudia, ktorí
         sa tejto myšlienke protivili, umývali si (obrazne) ruky, báli sa osvedčiť, lebo ešte
         nedôverovali a hovorili: „Ale, prosím, nechajme to ešte; neprišiel na to čas. Počkajme,
         mohlo by to narobiť zlú krv.“
   </p>
   <p>
    U koho? Maďarská vrchnosť, župan a podžupan už boli odišli a tí, čo ostali, nevedeli, čo
         robiť. Ale preto využili nerozhodnosť a neistotu z našej strany; nezaháľali, ale potichu i
         zjavne odvážali, čo bolo cenné z mesta do Pešti a do Miškovca. Najmä veľké zásoby hotovej
         medi, stroje, rušne, vozne a všetko cennejšie zo skladov železničnej stanice. Čo sa dalo.
   </p>
   <p>
    To bola sprcha na našu radosť.
   </p>
   <p>
    Na túto krátku síce, ale osudnú bezradnosť poznamenal pán advokát H., že tá bezradnosť
         vyplýva zo situácie, v ktorej sme sa našli nepripravení, nerozhľadení. Podobne sa vodilo
         Maďarom roku 1867, keď dostali ústavu a nevedeli si rady; vtedy vraj od samej bezradnosti
         sa jeden gróf zastrelil. V tom bolo čosi prípadné a tá bezradnosť sa ukázala veľa ráz i tam
         hore. (…)
   </p>
   <p>
    Tak by sa bolo žiadalo a tak by sa bolo predpokladalo, že uvoľnený ľud bude sa radovať
         voľnosti, ktorá ako z neba padla mu do náručia, ako dar za utrpenie a krivdy, a že pokojne
         sa oddá každodennej práci. Ale ľud bol podobný vtáčaťu, vychovanému v klietke. Otvoria sa
         dvere, vtáča cíti vzduch, prekvapené, temer omráčené vyletí, ale nevie sa orientovať,
         stratí smer, lebo ho ani nemalo, nevie, kam letí, nevie užívať voľnosť, ako ho vie užívať
         druh, ktorý sa vo voľnosti už narodil… Vtáča alebo zahynie hladom, alebo padne za korisť
         dravým živlom.
   </p>
   <p>
    Dlhým utrpením bol náš ľud ako oslepený, zbavený rozvahy a neuvedomil si celý rozsah
         slova:
    <span class="emphasis">
     <em>
      sloboda!
     </em>
    </span>
    Jemu je republika pojmom zvrchovanej voľnosti,
         bezuzdnej samovôle, keď môže robiť bez trestu, čo chce a čo sa mu zapáči. (…)
   </p>
   <p>
    Nedarmo sa tohto tak neočakávane oslobodeného ľudu báli nielen páni, ale najmä všetky
         živly, ktoré sa vojnou neslýchane zdvihli a obohatili.
   </p>
   <p>
    Preto požiadali sami páni a predstavitelia kapitálu, aby prední slovenskí ľudia šli,
         poučovali a krotili ľud. Tých, pred vojnou opľuvaných, prenasledovaných panslávov vozili
         páni teraz na dediny, aby ľud vyzvali pokojne pracovať a odrádzali od nezákonitých
         výtržností. Najmä Ivana Turzu, ktorý bol u ľudu obľúbený, lebo vedel s ním priateľsky i
         hovoriť i zmýšľať, unúvali všetci, ktorí mali zlé svedomie a mali čo stratiť.
   </p>
   <p>
    Ale hoci sa našli i rozumní ľudia, bolo dosť takých, ktorí sa zvrhli po dedinách na
         rabovanie. Strpčení, zabíjaním ľudí na bojiskách zdivočení, túžili po pomste, po vyrovnaní.
         Ľud sa vrhol najmä na tých, ktorí mu bezprostredne robili krivdu, aspoň tak súdil. Napadol
         úradné osoby, notárov. Ľud videl a poznal, najmä ženy poznali, že notári majú moc udeľovať
         prídel potravných článkov a odvádzať podpory, udávať regrútov, brať chlapov na vojnu a
         podobné. Videl a poznal, zasa väčšinou ženy, že je pánom dobre, že oni majú zásoby nulovej
         múky, masti, cukru, kým chudobné ženy nemali nič a deti trpeli podvýživou.
   </p>
   <p>
    Ľud dobre vycítil i to, že každý, kto len mohol, začal špekulovať, keťasiť i s
         najpotrebnejšími, ba práve s tými vecami. Preto sa poniektorí vrhli na nenávidených
         notárov, udreli na ich príbytok, chceli ich pobiť, vyrabovať, ba i podpálili ich domy.
         Potom vyrabovali vojenské magazíny, lebo vtedy ich už nestrážili, skladištia odevu i obuvi;
         vypľundrovali aj kasárne, odniesli, čo sa dalo. Nejedna ženička stotožňovala slovo
         republika so slovom rabovanie, hovoriac: „Len keby prišla skoro republika, ja by som
         potrebovala zo štyri konce plátna deťom a mužovi na košele.“
   </p>
   <p>
    A vtedy nechápajúc ešte význam a pojem slova REPUBLIKA, povedal so zbožným vzdychom istý
         sváčik: „Chvalabohu, republiku by sme už mali, len keby sme dostali i dobrého kráľa.“
   </p>
   <p>
    Nuž báli sa tí, čo mali dosiaľ moc, a nadovšetko tí, čo mali ukryté zásoby dobrých a
         vzácnych hodnôt v tovare i v peniazoch.
   </p>
   <p>
    Riadneho vojska ešte nebolo, len čo sa zamieňala dobrovoľná stráž, aby, ako bolo možné,
         udržala poriadok. Teraz sa už páni prestali báť rabujúceho ľudu, ale začali sa plašiť a báť
         českých vojakov. Báli sa, ale čoho, nevedeli vari ani sami. Veď mali zlé svedomie a mysleli
         si, čo by oni, naši bývalí páni, teraz na mieste Čechov robili? Táto bázeň, ba číry strach,
         nútil tých kedysi pyšných ľudí, aby prosili ešte i nás, nepatrných: „Prosím ich, nechže
         povedia tým pánom Čechom, aby nás neprenasledovali, veď sme my nie vinní, my sme nikomu
         neublížili!“ Boh sám vie, za akých barbarov pokladali Čechov, a keď prišli, boli príjemne
         prekvapení, lebo českí vojaci boli samí dobrí chlapci, ktorí na prvý pohľad získali si
         každého človeka.
   </p>
   <p>
    Niektorí z bojazlivcov by boli síce zaslúžili trošku prísnej kázne alebo i trestu.
   </p>
   <p>
    Hovorilo sa, že na veži zámockého chrámu sú vytiahnuté strojové pušky a keď sa zjaví
         české vojsko, budú ho odtiaľ bombardovať a zaženú ho naspäť.
   </p>
   <p>
    Do Zvolena prišla vojenská posádka skôr, my sme ju do Vianoc nemali.
   </p>
   <p>
    V druhý deň Vianoc šiel môj muž s dcérou Oľgou do chrámu božieho. (…)
   </p>
   <p>
    Už pred službami božími, ale najmä po ich skončení počuli, že v noci prišiel ticho a bez
         najmenšieho hluku oddiel vojska, Čáslavský, a že na mestskom dome (radnici) vejú české a
         slovenské zástavy.
   </p>
   <p>
    Veľkou radosťou naplnený a prekvapený môj muž povedal: „To si musíme obzrieť a pokloniť
         sa našim zástavám!“
   </p>
   <p>
    Vnútornou vďačnosťou nadchnutí, povedomí veľkej udalosti, kráčali naši v sprievode
         mnohých nadšencov od chrámu Lazovnou ulicou na námestie.
   </p>
   <p>
    Ajhľa, z balkóna mestského domu vejú naše zástavy.
   </p>
   <p>
    Kto by si to bol pomyslel! A Banská Bystrica stojí, ako stála včera, ľud sa prechodí,
         ako sa prechodil včera, nič sa nevyvrátilo, nikto nebol ranený, ani zo spánku vyrušený.
         Včera večer sa poniektorí so strachom uložili na odpočinok, ale nový deň bol krásny, lebo
         priniesol záruku bezpečnosti a pokoja!
   </p>
   <p>
    Či nebolo hodno už i za toto trpieť?! Za to, že vidíme svoju zástavu.
   </p>
   <p>
    Ach, či nemuselo zaplesať srdce už i nad tým zjavom, že naše hrdé mesto, naša pyšná
         Banská Bystrica, sa sklonila, aby sa dala ozdobiť našimi zástavami! (…)
   </p>
   <p>
    *
   </p>
   <p>
    <span class="bold">
     <strong>
      <span class="emphasis">
       <em>
        V konsolidujúcich sa pomeroch — Neúspešný hospodársky podnik Jána Vansu —
               Vydávanie Slovenskej ženy — Nezdarná operácia očnej choroby Jána Vansu — Samovraždy —
               Koniec života Jána Vansu
       </em>
      </span>
     </strong>
    </span>
   </p>
   <p>
   </p>
   <p>
    Práca nás čakala na každom kroku. Každý svedomitý človek, teraz už občan Československej
         republiky musel si uvedomiť, že je slobodný, že má svoje ľudské práva, a preto musí s nimi
         prijať i povinnosti, prácu a istú dávku zodpovednosti.
   </p>
   <p>
    Prevzatí úradníci, ba i učitelia, ktorí viacej rokov pracovali vo svojich odboroch v
         našom meste, nepoznali slovenskú reč tak, ako je potrebné, najmä so slovenským pravopisom
         boli v urputnom boji. Najmä dievčatá, ktoré sa chceli dostať do úradov, potrebovali sa učiť
         slovenskú reč. Prosili môjho muža, aby ich zasvätil do tajov slovenského pravopisu. Istá
         slečna úradníčka odporučila môjho muža svojim kolegom takto: „Nikto vás nenaučí slovenskému
         pravopisu tak, ako ten starý kňaz na Fortničke.“ Rozumie sa, bolo tu tých učiteľov viac,
         povolaných i nepovolaných.
   </p>
   <p>
    Teraz znovu sme precítili neblahý následok vojny; nedostatok všetkého potrebného, najmä
         živnosti. Nesmierne ma zabolelo, keď raz môj muž povedal: „Ale ja hladujem!“ Bolo to len
         raz. Mali sme ešte nejaké zásoby plátna, Oľga hotovú výbavu; popredali sme všetko, bez čoho
         sme mohli byť. Bolo pre všetkých. I pre švagra Fricka. Tento si tú zimu hodne zarobil. Na
         Vianoce zhotovil cukrové vecičky na stromček, na Veľkú noc barančekov a podobné maličkosti.
         Cukor dostal môj muž ako včelár pre včely. Ale nepokojný duch ho zasa skoro začal pokúšať.
   </p>
   <p>
    I môj muž mal svojho pokušiteľa. Sotva sme sa, čo i so stratou zbavili jedného obchodu,
         už nám ponúkli druhý. Bola to trafika. Za naše zásluhy, vraj, to nám síce patrí, ale viesť
         to má náš príbuzný, ktorý pre vojnu musel opustiť obchod.
   </p>
   <p>
    Môj muž sa potešil, že predsa niečo zabezpečí svojej rodine, pristal na návrh. Že sme
         oproti tomu boli obe, Oľga i ja, na to nedbal. Ľudovít ešte vtedy doma nebol. Údajne bol
         obchodvedúcim novozaloženého potravného spolku kdesi na južnom Slovensku, a či bol zajatý,
         neviem. Janko, jeho brat, bol tiež v Taliansku. V neprítomnosti Ľ. Vansu rozhodol môj muž,
         že dočasne musí prevziať trafiku naša Oľga. Oľga sa vzpierala, prosila, aby to od nej
         nežiadal, že bude pracovať, ako už dosiaľ pracovala, najprv v župnom úrade, potom v obilnom
         úrade, kde bola korešpondentkou a tam sa veľmi dobre uplatnila a jej prácu ocenil tak
         predstavený úradník, ako i spolupracovníci. Táto práca bola jej primeraná, ale do obchodu,
         najmä do trafiky sa nehodila, ba bolo jej to z duše odporné. Ale keď jej môj muž rozhorčene
         vyhodil na oči, že nám nechce dokázať svoju vďačnosť, zvolila. Vedela síce, že to má byť
         dočasne, že trafika má byť zachránená pre iného, podvolila sa. Môj muž i tu, ako pri iných
         podnikoch, dôveroval sám sebe a viac ráz zdôraznil a tým nás i odzbrojil, že my, najmä ja,
         nebudem mať ani zodpovednosť, ani veľkú prácu, veď knihy povedie sám.
   </p>
   <p>
    Oľga v tú jar zasa ochorela; jej pľúcny katar sa obnovoval. Keď jej bolo lepšie, odišla
         na zotavenie na České Brezovo. Tam bol vtedy mladý farár Hugo Hanes, syn tisovského pána
         farára, jeho manželka bola moja milá krstná dcéra Elenka Francisci. (…)
   </p>
   <p>
    Oľga sa v tejto milej domácnosti dobre cítila, i zotavila sa, ale keď prišla domov,
         čakala ju už ťažká a z duše nenávidená práca v trafike. O tom radšej ani nehovoriť. Môj muž
         dosiahol, čo chcel dosiahnuť, ale nepodarilo sa mu to tak, ako si žiadal, zabezpečiť túto
         „zlatú baňu“ svojim. Dosť ešte konal, čo mohol, ale im nemohol stvoriť lepšiu budúcnosť. A
         ukázalo sa, že tá „zlatá baňa“ bola pre nejedného a nejednu len nešťastím a trápením ducha
         i tela. Neskoršie sám uznal, keď zahorekoval: „Nemôžem vám pomôcť.“ Do trafiky poslali
         legionára pochybného charakteru a nevalnej minulosti.
   </p>
   <p>
    I ja som sa dostala do ťažkej a nevďačnej práce. Na zhromaždení Živeny v Turč. Sv.
         Martine pod predsedníctvom dr. Alice Masarykovej sa rozhodlo, že sa má vydávať ženský
         časopis pod menom Slovenská žena a za jeho redaktorku hneď tam zvolili moju maličkosť. To
         malo byť a i bolo pre mňa vyznačenie, súčasne i odmena a podpora. Rozchýrilo sa hneď, že
         dostanem penziu, a to 1000 Kč, t. j. jedentisíc korún. Môj muž zvolal: „Za čo?“ a nebol ani
         najmenej nadšený. Raz som sa stretla v meste i s priateľom dr. J. Slávikom. Zastavil ma a
         spýtal sa, či je pravda, že dostávam penziu 1000 korún mesačne? Jeho slová a prízvuk jeho
         slov ma zarazili. „Ja penziu? Ach nie, to je omyl. Ja mám, ako bolo v mojej neprítomnosti a
         bez môjho vedomia uzavreté, redigovať nový časopis, a za to mám dostať od vydavateľstva 600
         Kč, v čom je započítaná i „odmena“ čiže penzia za terajšiu literárnu prácu.“
   </p>
   <p>
    Boli sme vtedy bez peňazí. „Slovenská žena“ vznikla; mala vydavateľské družstvo,
         redakčnú radu, v ktorej boli ľudia zvučného mena, samí akademicky vzdelaní páni a dámy. A
         ja neučená, nedovzdelaná, skoro ako povedal Dobšinský „zaparená“ žena, mám redigovať
         časopis s politickým prifarbením, veľkými heslami, novými ideami, novými právami i
         povinnosťami, ja nepripravená na to všetko! Len dobre, že redakčná rada bude zodpovedná,
         tak som sa aspoň tešila.
   </p>
   <p>
    Nebola to moja Dennica, nebol to časopis, do ktorého som ukladala svoje skromné
         myšlienky, v ktorom som sa prihovárala svojim sčiastky ešte skromnejším sestrám Slovenkám,
         z ktorých nejednu učila Dennica myslieť a čítať o svojej materinskej reči.
   </p>
   <p>
    „Slovenská žena“ mi neprirástla k srdcu a Slovenky jej nerozumeli. Jedny ňou pohŕdali,
         iným ostala cudzia, lebo už napáchli duchom krajne komunistickým. Zasa iné zapadli do
         straníctva. Už to neboli čitateľky Dennice, takmer jednomyseľné, už to boli ženy, družky,
         ktoré neprijímali názory iných strán, ako nasvedčovali i listy rozličných strán,
         napádajúcich priezračným spôsobom členky iných skupín. Išlo všetko do živého.
   </p>
   <p>
    Môj muž chcel pracovať a pracoval, kde sa práca vyskytla. Istý čas vyučoval náboženstvo
         na dievčenskom gymnáziu. Jeho bývalé žiačky si ho i teraz vďačne spomínajú. Mal mládež rád
         a mládež prechovávala vždy príslušnú úctu i lásku k nemu. A tu ho zasa zabolelo poznanie,
         že nedopočuje, a keď sa raz dievčence niečomu zasmiali, stiahol to na seba. Chcel byť
         riadnym profesorom, ani to sa nepodarilo. Pomáhal pri Slovenskej žene, sprvu robil
         korektúry a pri tom si kazil i tak veľmi slabý zrak. Potom, keď pripadla na mňa i
         administrácia, pomáhal aspoň písať adresy a priliepať ich. Ale najväčšmi si hubil zrak
         prekladom stanov lesného úradu z maďarskej do slovenskej reči. Jeden z úradníkov, rodom
         Slovák, ale neuvedomelý, začal s prekladom, ale keď to predložili môjmu mužovi, zhrozil sa
         tej „slovenčiny“ a volil prekladať radšej z maďarskej pôvodiny, ako zo skomolenej
         slovenčiny. Túto prácu dostal od Samka Korbeľa, ktorý ako bývalý lesmajster v Rusku vrátil
         sa na oslobodené Slovensko a stal sa lesným radcom v Banskej Bystrici. (…)
   </p>
   <p>
    Toto prekladanie a odpisovanie skazilo úplne i tak slabý zrak môjho muža. Od malička
         trpieval na bolenie očí, ako som už častejšie spomenula. Nervóza, neurasténia, nespavosť ho
         neopúšťali, len časom boli akoby udúšané, novými udalosťami a dojmami zaháňané, ale nie
         zahnané.
   </p>
   <p>
    V jeseni roku 1920 bol v Tisovci a bol veľmi šťastný, keď mohol navštíviť svoju milú
         záhradu na Píle, ba i pomáhať oberať ovocie. Vtedy priľnula k nemu mladšia dcérka pána
         farára Kolbehayera, ešte temer dieťa a už zasnúbená. Ako vôbec deti, i toto milé dievčatko
         túlilo sa k nemu. Z Tisovca prišiel pookriaty duševne i telesne.
   </p>
   <p>
    V ten čas ho ohromila zvesť o žalostnom konci ideálneho, „bohublízkeho“ človeka, akým
         bol dr. Dušan Makovický. Ponáhľa sa písať najstaršiemu bratovi a vysloviť svoju opravdivo
         precítenú sústrasť, ba bolesť nad nešťastím, ktoré zastihlo rodinu i národ. A spomenul i na
         iných, podobných…
   </p>
   <p>
    I rozhorčená rozlúčka s bratom Fridrichom ho nesmierne zronila. Rozišli sa v hneve, ale
         nebol to hnev, bol to vlastne žiaľ, krutý žiaľ, ktorý vyvrcholil v škriepke nešťastných
         bratov. Veď to najťažšie sa minulo, Fridrich mohol ostať, pracovať u nás alebo v blízkosti,
         ale jeho už práca netešila a v našej skromnej domácnosti nenašiel už spokojnosť ako na
         začiatku, keď ho teplý kútik zachránil pred mrazom a vetrom ulice. Ale obdivuhodne
         zotavený, telesne zdravý, zašatený, keď cítil u seba peniaze, zasa zatúžil po voľnom,
         bohémskom živote. Hľadajúc „kondíciu“, vybral sa do Brezna, ale nepochodil, len čo časť
         peňazí, ktorú mal u seba, strovil. Šiel do Zvolena, mal u seba väčšiu čiastku (asi 70
         kor.), okrem toho lístok na železnicu. Bol slušne oblečený, čistý ako poriadny človek. Ale
         ako prišiel k vlaku, mal lístok už kúpený, čakal, že sa dostane do vozňa, bol návalom
         cestujúcich odstrčený, vlak ho nechal a on sa rozhodol ísť do Zvolena pešo a pešo sa
         vrátil, ale až na tretí alebo štvrtý deň. Peňazí už nemal, nový kabát pokrčený, celý
         zablatený, ustatý prišiel domov, a potom ho nebolo možno zadržať. Odišiel, nepomohli ani
         moje prosby, moju opravdivú sesterskú lásku neuznal, ani ju nevidel. Odišiel, nevrátil sa a
         len po čase som počula, že umrel u svojho niekdajšieho chlebodarcu na Čabe.
   </p>
   <p>
    Môj muž neukázal, ako trpí týmto rozchodom s jediným už bratom, on, ktorý miloval svoju
         rodinu a chcel pre ňu žiť. Ale červ bolesti hlodal na jeho precitlivenej duši a viac sa
         nedal odstrániť.
   </p>
   <p>
    V osudný rok 1921 mali sme zármutku v našej rodine až vyše práva. Náš Samko Korbeľ
         povážlivo ochorel. Jeho choroba bola zdĺhavá, nadobudol si ju asi vo vojenských pomeroch v
         Rusku, neustúpila ani liečeniu najlepších lekárov v republike a vo Viedni, ku ktorým sa on
         a jeho žena utiekali. A keď nastala komplikácia a pripojil sa zápal pľúc, umrel koncom
         augusta… Vtedy už môj muž ležal.
   </p>
   <p>
    V júli bola v Turčianskom Sv. Martine včelárska výstava. Na nej ako predseda včelárskeho
         spolku bol i on. Veľmi radostne sa chystal na túto cestu. Vzal so sebou niektoré veci ako
         veľmi cenné na výstavku a veselý nás opustil, sľubujúc, že asi o tri dni sa vráti. Ale tri
         dni minuli, minulo ich viac a on neprichodil. Čo sa stalo? Kam odišiel? Trápili sme sa. On
         nás rád prekvapil i v minulosti a odišiel, najmä keď sa nahneval. Len neskoršie sme sa
         dozvedeli, keď nám prišla pohľadnica: „Báči nás milo prekvapil, je veselý a milý, srdečný
         pozdrav!“ A tu bol i jeho podpis. I teraz by sme boli vďačne prijali takýto pozdrav, ale on
         neodišiel nahnevaný, naopak, on sa tej ceste veľmi tešil, prečo, to nám nepovedal. Len o
         niekoľko, pre nás trápnych dní prišla obyčajná dopisnica s cudzím písmom, nemecky popísaná.
         Píše to istá ošetrovateľka zo žilinskej kliniky. S veľkým žiaľom som vyrozumela, že môj muž
         leží na klinike dr. Špaňola a že sa dal operovať na pravé oko, že sa operácia podarila, ale
         že pre jeho nervózu sa rana pretrhla a oko krváca. Keď bude možno, pán farár príde domov. —
         Tak šiel na výstavku, tam len veci oddal, a hneď rovno do Žiliny na operačný stôl.
   </p>
   <p>
    Bože môj! Ako by sa bola mohla operácia vydariť, keď pacient bol cestou od rána unavený,
         znepokojený, nervózny. Neskoršie som sa dozvedela, že pod operáciou sa strhol a operatér ho
         za to zahriakol. Oko krvácalo. Chcela som ísť za ním, ale zadržala ma poznámka, že príde.
         Len som písala a žiadala odpoveď. Môj list prišiel naspäť. Len pán doktor žiadal ešte
         čiastku honoráru za operáciu. A náš pacient nás zasa prekvapil, prišiel s chorým okom temer
         oslepnutý; neoznámil, že príde, len jednému známemu naložil, aby telegrafoval, ale telegram
         neprišiel. Prišiel ubiedený, bolo mi ho tak ľúto, že by som bola najradšej hlasno
         zaplakala, ale nechcela som ho rozčúliť, veď vlastne sme boli radi, že je už doma.
   </p>
   <p>
    V našom meste vtedy očného lekára nebolo. Zavolali sme dr. Kollára. Dal si záležať,
         vyšetril ranu, ošetril, svedomite chodil každý deň, ale svoju návštevu obmedzil na krátky
         rozhovor.
   </p>
   <p>
    Oko sa liečilo, ale nevyliečilo. A pripojili sa všetky neduhy, ktoré ho dosiaľ skutočne
         alebo zdanlivo trápili. V mučivých myšlienkach si ešte vždy zhoršoval svoj už i tak
         beznádejný biedny stav. Tak sa začala jeho kalvária.
   </p>
   <p>
    A medzitým unikal aj unikol takmer nebadateľne i vzácny, mnohosľubný mladý život. Nežný
         kvietok, dcérka našej rodiny Marienka Turzová upadla do duševnej choroby. Ako hudobne
         nadaná sa dostala na hudobnú akadémiu do Prahy. Vychovaná v zátiší rodičovského domu vhupla
         do víru života, v ktorom sa nevedela vyznať. Z jednej strany ju lákal a mámil veselý
         študentský život, z druhej strany dorážali na ňu nápady členov, čiže bojovníčok Armády
         spásy. Jej čistá, vnímavá duša a mravný základ by ju boli v tom veselom prúde zachránili,
         ale hrôzy, akými ju zastrašovali domáca pani a dcéra spôsobili, že stratila pevnú pôdu pod
         nohami. (…)
   </p>
   <p>
    Ale naše dievčatko všetkým nástrahám sveta mohlo uniknúť, veď do jej cesty prišla
         ideálna láska solídneho mladého človeka, ktorý sa k nej priblížil čestným spôsobom a keď
         videl, že je jeho náklonnosť opätovaná, požiadal o jej ruku. Ale otec uvažoval. Mladý
         človek ako začiatočník vo svojom odvetví potreboval, keď i nie veľké, ale slušné veno,
         otecko s ceruzou v ruke rátal, počítal a dôvodil, že veno dať nemôže. Mladý človek sa
         vzdialil. Dievčatko sa vpravilo do otcovej vôle. Jej milý výrok bol: „Duch lásky víťazí“ a
         často sa potešovala, že onedlho bude plnoletá. Ale bojím sa, že okolie ju neporozumelo, čím
         ďalej, tým viacej unikala jej duša skutočnosti, odcudzovala sa svojim, a my všetci sme sa
         jej stávali cudzími. Hudba ju netešila, i práce konala len mechanicky.
   </p>
   <p>
    V to leto sa stalo, že istý starý profesor, možno zabudnutý, bez rodiny, bez práce alebo
         penzie, si zúfal. Zašiel istého dňa na horný koniec mesta, ba ešte ďalej, za elektráreň, na
         breh kanála a skočil do hĺbky. Koniec trápeniu, koniec biedy! A o niekoľko týždňov ktosi
         videl, ako sa na brehu kanála prechodí dievčatko v ružovom svetri hore-dolu a odrazu ho
         nebolo. Išla cestou, ktorou ten starký, zunovaný, zúfalý pútnik.
   </p>
   <p>
    Koniec. Na jej pomníku je zlomená ruža a nápis: „Nebol to kvet pre tento svet“ a „Duch
         lásky víťazí“.
   </p>
   <p>
    Nám ostal hlboký žiaľ, milovali sme ju, a predsa sme ju nevedeli zachrániť. Môj muž už
         vtedy viacej ležal, bola už jeseň (8. nov.) a dni boli pochmúrne, pre neho smutné. Dlho sme
         mu o tragickom odchode jemu milej dievčiny nepovedali, ale keď zvedel, zopäl ruky a ťažko
         zaúpel. Časom trpel už nesmierne muky. Čítať už nevidel, len som mu ja predčítavala. To ho
         vždy i predtým utíšilo, uspalo, ale tak ako všetky uspávajúce prostriedky i tento naveľa
         stratil účinok. Mnoho bol sám, lebo si tak žiadal, keď sme my pri ňom byť nemohli: Oľga
         zapriahnutá, ja v práci pri Slovenskej žene. I tu ľutoval, že mi nemôže pomôcť, ako pomáhal
         na začiatku. Mučivé myšlienky ako čierni vtáci dorážali na jeho ubolenú hlavu. Návštevy ho
         netešili, len niektorí priatelia z rodiny, ale ani tí nie všetci mu boli vítaní. Tešieval
         sa najmä takým, ako bol Karol Kálal, dobrý, šľachetný priateľ, a jemu odhalil svoju dušu,
         myšlienky a náhľady. I lekára zunoval. Rád by sa bol s ním pozhováral ako kedysi s naším
         tisovským dr. Schvarzom, ktorý vedel presedieť pri ňom i celé popoludnie. A tak smutno
         vliekli sa dni jesene a zimy.
   </p>
   <p>
    Po Novom roku prišla ho navštíviť neter Ema Čipková (stredná dcéra Imrichova), ktorá nám
         poradila, aby sme si zavolali jej staršiu sestru Nelku. Nelka vraj vďačne príde svojho
         „báčika“, čiže strýčka opatrovať. Náš milý pacient sa spýtal, či nechrápe? Lebo ja som
         vtedy pre istý neduh dýchacích ústrojov chrápala a vypovedal ma z blízkosti svojej izby.
         Ale Nelka bola tichá, spala ako dieťa, ticho a čujno. Ale vždy museli byť všetky dvere
         zatvorené, lebo i najmenší šuchot ho vyviedol z rovnováhy. A zasa, keď sme boli všetky
         ticho, nariekal, že je tá tichosť desivá a žiadal si zmenu.
   </p>
   <p>
    Často si opakoval: „Nosák, Dušan Makovický, Marienka Turzová, také bohublízke duše — a…“
         Iste o nich často rozmýšľal. O Nosákovi som bola skôr napísala, že ako farára ho senior
         prenasledoval a v náramnom rozhorčení, neovládajúc už sám seba, skočil z veže kostola a
         zabil sa.
   </p>
   <p>
    Vo svojich útrapách stonal, ba kričal, mal veľké bolesti, muky a nemohli sme mu pomôcť,
         len ak na nejakú chvíľku. Ani injekcie nemohli ho uspať. — A zrazu začiatkom júna akoby
         boli prestali všetky bolesti a muky, nestonal, nekričal, bol celé noci ticho a nedovolil,
         aby sme ho v noci vyrušovali. Zdalo sa, že sa stal zázrak: obrat k lepšiemu. Ja, ktorá som
         bola vždy hotová veriť, sľubovala som si, že je to začiatok ozdravenia.
   </p>
   <p>
    Istý večer vstal, prešiel ku klavíru, zahral: „Zlatého slunce krásný běh“. My sme s
         horlivosťou, ba s radosťou spievali: „Preč, preč, pekelní duchové“.
   </p>
   <p>
    A potom ešte zahral „Dobrú noc, má milá, dobrú noc“.
   </p>
   <p>
    Bol veľmi zoslabnutý a keď sme ho viedli do záhrady, museli sme ho podopierať, ba naše
         dievča Zinka vzala ho na ruky a preniesla dolu a naspäť hore schodíkmi.
   </p>
   <p>
    Nebol to ešte posledný jeho večer, keď si na svojom milom klavíri zahral. Hra táto bola
         posledná. Raz večer priniesla mu Oľga prvé jahody a posedela pri ňom. On jej láskavo
         nakladal, aby si dávala pozor na zdravie, najmä na oči.
   </p>
   <p>
    Tak utíšené, uspokojené sme sa odobrali na odpočinok. Unavená prácou a bolením hlavy
         tuho som zaspala. Ale mne často také spanie bolo viac na nešťastie.
   </p>
   <p>
    „A když lidé pospali, přišel ďábel a nasál koukole“, alebo tým nešťastným pannám lampy
         hasli pre nedostatok oleja. A teraz, kým som spala, odišiel ticho, kradmo, šiel, aby sa
         nevrátil, nechal mi žiaľ, ranu, ktorá sa nezahojí, odišiel sám a sám.
   </p>
   <p>
    Záhada života a tajomstvo smrti…
   </p>
   <p>
    Kto bol s ním? Matka, ktorú neustále volal? Nikto nevie a nezvie. (…)
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2596910" name="ftn.id2596910">
        57
       </a>
       ]
      </sup>
      <span class="emphasis">
       <em>
        „Büdös panszláv“ a „buta tót“
       </em>
      </span>
      — (maď.) „smradľavý pansláv“ a
               „hlúpy Slovák“
     </p>
    </div>
    <div class="footnote">
     <p>
      <sup>
       [
       <a class="para" href="#id2598181" name="ftn.id2598181">
        58
       </a>
       ]
      </sup>
      <span class="emphasis">
       <em>
        „Ne sutor ultra crepidam“
       </em>
      </span>
      — (lat.) dosl. preklad: „Obuvník,
               nechoď pod podošvu“, tu v zmysle „Šuster drž sa kopyta.“
     </p>
    </div>
   </div>
  </div>
 </body>
</html>
