<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2539522">
       </a>
       I
      </h2>
     </div>
    </div>
   </div>
   <p>
   </p>
   <p>
   </p>
   <p>
    Zima, tuhá zima. Všetko pokryté je snehom… Dolinou úzkou, ohraničenou strmými horami,
         fúka ostrý vietor. Cestou nakopil toľko snehu, že ťažko bolo prejsť voziarom z píly do
         blízkeho mesta. Stráň cesty kopil sa sneh do výšky, voziarom vystúpiť nebolo možno, len tam
         kdesi na vŕšku. Preto pokrikovali hlasne na malé koníky svoje, aby hlas ich upozornil i
         kamarátov, teraz možno nadol sa uberajúcich.
   </p>
   <p>
    Ten pokrik voziarov prerušuje tichosť predvečernú. I klusá ten koník, klusá, statočne
         napínajúc sily svoje, a ťahá vlače hore k vieske. Krušno mu azda, že ani domov nemôže bežať
         naprázdno, veď gazda nabral od dodavateľa pre hámre múky, strovy a oleja. Vedľa saní kráča
         voziar sám a posmeľuje svoje koníky. Je tento človek, ako z kremeňa: zima a vietor nedotknú
         sa ho, krok jeho je pružný, tvár, hoci do temna zfarbená štipľavým vetrom, nejaví na sebe
         strašného pocitu zimy a hrdlo jeho je obnažené hlboko, až tam, kde na hrudi spiežová pracka
         spája límec košele hrubej, no pekne vyšívanej. V ňom vidíš silu jeho plemena: zúria búrky,
         hučí víchor, straší metelica — on nič, len stiahne azda na uši v zime, v lete nezbytnú
         barančicu a kráča ďalej. I prehrmia búrky, prestanú víchre a on je ten istý. Dnes olúpi ho
         cudzí prisťahovalec, pliaga dediny, o hmotné imanie, nemá on viac, krem tej chalupy, kde
         dym a zima nedovolí zohriať sa biednemu človeku, a krem niekoľkých zemiakov, ako prídavok k
         neuzretej, zelenej, nahorkastej kapuste. A on i tak žije, deti jeho sú zdravé, otužené,
         oživujú ulice dediny svojej a ponesú ony životom biedu ďalej, ako údel svoj pravlastný od
         „národa na národ“. Kraj jeho je neúrodný: niečo ovsíka, málo kapusty a ešte menej zemiakov,
         to bohatstvo jeho; no on spokojný je i s tým, len by Pán Boh i toho požehnal.
   </p>
   <p>
    Hory jeho bohaté sú, ale to je nie jeho. To jeho pánovo a údelom z toho dostala sa mu
         len tvrdá, mozoľná robota. Ale keď len tú má, v nej je prameň výživy. Najmä ak má pár
         malých síce, ale vytrvalých koní, tu nečaruje sa tak ľahko s hockým. Priaha on deň po deň
         koníky svoje do saní i do voza a meria tú cestu od píly po železničnú stanicu a nazpäť.
   </p>
   <p>
    Zďaleka i zblízka počuť večerný zvon. Zbožne prežehná sa voziar a rezko kráča ďalej.
         Skoro už zájde náš krajan v rodnú viesku svoju. Azda teší sa už vopred teplej večeri,
         túžobne čakaný je deťmi, nesie im už koláč za groš a podelí svedomite. Možno rozhovorí sa,
         rozveselí — prídu priadky i zaševelí nízkou izbou veselý hovor a smiech súsediek, zazvučí
         tancujúce vretienko, zasmejú sa deti. Možno zabudne na chvíľu na krutý zápas, ktorý vedie
         deň po deň s biedou i so všetkým, čo ona so sebou vlečie.
   </p>
   <p>
    Ale vieska naša nemá len samé začadené chalupy: stoja tu i panské domy, byty úradníkov,
         polesných, dozorcov, lekára atď. Tu i tam vypína sa vkusné bydlisko vysokého úradníka a
         zvyšuje kontrast medzi blahobytom a núdzou.
   </p>
   <p>
    Taký panský dom je hneď na kraji dediny. Vôkol neho je park, cez ktorý ide bystrý potok,
         teraz, pravda, zamrznutý. Vkusné mostíky spájajú jeho brehy. V lete tu živo, mládež rada
         preháňa sa po parku — teraz sprobúva nejedna mladá nôžka silu ľadu, chtiac sa mu sveriť, no
         výstražný hlas je na blízku, pozor, pozor!
   </p>
   <p>
    Oblokmi tohoto domu zasvieti mladý ešte mesiac i hádže čipkovými záclonami lúče svoje, a
         dlhé tiene po kobercoch tvoria fantastické figúry. Ale mesiac nie je jediným svetlom v
         izbe: z bielej porcelánovej pece sála plameň pohyblivé lúče, ony ihravo behajú po podlahe a
         zastavia sa na šatách panej, sediacej v pohodlnom kresle blízko ohňa.
   </p>
   <p>
    „Tak dlho sú tie deti tamvon,“ hovorí pani sama k sebe a vstane. Pristúpi k obloku,
         vyzerá do súmraku, no nevidí toho, čo si želá. Preto obráti sa znova do izby a zapáli
         lampu.
   </p>
   <p>
    A teraz vidno, že pani táto je veľmi príjemný zjav. Je už nie mladá. Pohyby jej sú
         trochu mdlé a hlava, ako by nejakou neviditeľnou ťarchou obťažená, kloní sa napred. No z
         tvári jej svieti dobrota a nežnosť srdca a oko jej prezradzuje dojímavú dôveru vo všetko,
         čo jej blízko stojí.
   </p>
   <p>
    Teraz zastala, a útla postava, naklonená napred, zdala sa načúvať do diaľky. Oko jej
         zasvietilo radosťou, usmiala sa nežne i šeptala:
   </p>
   <p>
    „Už idú, tu sú už moje deti radostné!“
   </p>
   <p>
    A už otvárala im dvere.
   </p>
   <p>
    S krikom a smiechom vbehly tri mladistvé postavy, ale už nie viac deti, lež dve
         vyrastené devy a mladík-študent.
   </p>
   <p>
    „Deti, kde sa túlate tak dlho?“
   </p>
   <p>
    Deti zavesily sa na hrdlo matky, že ona temer ztratila roznováhu, potom začaly všetky
         naraz hovoriť:
   </p>
   <p>
    „Mamička, boli sme na pošte, ale nebolo ničoho pre nás, len apa mal niekoľko úradných
         listov.“
   </p>
   <p>
    „Deti, vy ste zas šialené dnes; len čo sa vám robí?“ karhala matka láskave deti a
         pozrela na ne s úľubou materinskou.
   </p>
   <p>
    „Mama, to je za to,“ ozvala sa mladšia devuška, ešte v obkratných šatočkách, „to je
         preto, že je Ľudo medzi nami.“
   </p>
   <p>
    „Áno, mama,“ povie najstaršia, „Marína má pravdu, Ľudo je vždy šialený, ako opravdový
         chlapec.“
   </p>
   <p>
    „Ó, prosím — chlapec! Dávno to bolo, pani sestra; dnes som už šestoklasník, a preto dolu
         klobúk!“
   </p>
   <p>
    „Vari pred tebou? Veru neviem, či by si dnes nemal chuti poihrať si s kamienky a
         gombičkami, ktoré ukradomky poobrezával si nám zo šiat.“
   </p>
   <p>
    „Hahaha! Veď som vám vykonal, a vy ste sa maly v slzách utopiť,“ smial sa Ľudovít a
         pretiahnul rukou po hlávke Marínkinej, stiahnuc jej celý vrkoč i s ihlicami.
   </p>
   <p>
    Marínka hodila hlávkou, matka karhala syna, no on lichotil, bozkával matku a prosil ju:
   </p>
   <p>
    „Nehnevaj sa, ty zlatá mamuška moja, ale dnes som ti raz taký, ako by som sa bol ešte
         raz dieťaťom stal a všetky detinstvá znovu mal postvárať. K tomu už nechybí inšie, len aby
         si nám rozprávala povesť, ako za oných čias. Čo myslíte, dievčence, rozprávať,
         nerozprávať?“
   </p>
   <p>
    „Ale, deti!“ bránila sa matka. „Rozprávať, veď ste azda nie… ba deti ste, rozpustilé,
         milé deti moje!“
   </p>
   <p>
    Znovu pritúlili sa devušky i šuhaj k matke a prosili o povesť.
   </p>
   <p>
    „Rozprávať vám azda o popeluške, či o svetovládnom rytierovi?“
   </p>
   <p>
    „Ó, mama,“ hovorila Marína a ovesila ústa, „z tých sme my už dávno vyrástli.“
   </p>
   <p>
    „Nevídali! Dávno!“ smial sa Ľudo; „veď ešte i teraz nosíš krátke šaty.“
   </p>
   <p>
    „Moje šaty sú dosť dlhé, ale tvoj —“
   </p>
   <p>
    „Marína!“ volala matka, „nezabúdaj sa!“
   </p>
   <p>
    Dievčatko odvrátilo sa zahanbene, ale hneď pozrelo na brata, pričom jej on neopomnel
         šuchnúť do boku, a zasa obidvaja zasmiali sa.
   </p>
   <p>
    Medzitým Irénka, najstaršia sestrička, už bola vytiahla vyšívačku a sadla za stôl.
   </p>
   <p>
    „Čo myslíš, mama, príde apa skoro domov?“ opýtala sa Irénka; „nemáme chystať mu čaj?“
   </p>
   <p>
    „Nebude to dnes tak skoro,“ vzdychla matka; „od nadlesných pozde sa rozchádzajú.“
   </p>
   <p>
    „A to len preto sa spytuje,“ nadštrknul šelmovsky Ľudo, „lebo s apom má prísť i
         adjunkt.“
   </p>
   <p>
    „Ty taranda!“ zvolala Irénka a zapálila sa veľmi.
   </p>
   <p>
    „Však som uhádnul?“ škádlil šuhaj a potom sadnúc k matke, vytiahnul jej ihlicu z
         pletenia a neustal prosiť, kým neprivolila, že bude rozprávať.
   </p>
   <p>
    „Mama, ale povesť takú, kde dvaja naozaj sa milujú a nemôžu sa dostať,“ prosila Marína.
   </p>
   <p>
    „Marína!“ pozrela na ňu Irénka a zapálila sa znova.
   </p>
   <p>
    „Rozprávaj, mama, prosím ťa, ty poetka naša! Vieš, keď rozprávala si nám predtým a ja
         spýtal som sa, kde si to čítala, prišla si sama do rozpakov — a ja som vedel, že si to
         vymyslela.“
   </p>
   <p>
    „Ó, deti, vyrástly ste mi už nad hlavu a ja povesť vymyslieť už neviem pre vás.“
   </p>
   <p>
    „Tým lepšie; rozprávaj niečo, čo sa naozaj stalo,“ povedal Ľudo.
   </p>
   <p>
    „A kde dvaja milovali sa,“ dokončila Marína a sadla k matke s očakávaním.
   </p>
   <p>
    A mamička rozprávala povesť deťom svojim a my za ňou rozprávať ju ideme znova.
   </p>
   <p>
    *
   </p>
   <p>
    Toho času, keď povesť naša sa začína, boly dlhé fašiangy. I užíval ich každý podľa
         možnosti a podľa toho, ako stačilo mu vrecko.
   </p>
   <p>
    Povesť naša vedie nás do veľkého mesta. V Pešti dávajú si bohatí ľudia dostaveníčko, idú
         tráviť zimu do mesta, žiť radovánkam a zaplatiť ich draho.
   </p>
   <p>
    Bolo dosť takých, čo cez leto doma, v svojej dedine žili veľmi skromne, no tu muselo sa
         ukázať svetu, že ešte slávna família má z čoho troviť a vie i
    <span class="emphasis">
     <em>
      ako
     </em>
    </span>
    stroviť. Tam, niekde na dedine, varila, piekla pani veľkomožná sama a sama presádzala šalát
         na hrady, pán behal po poliach a pestoval dohán svoj sám a slečinka-dcéra pre premenu
         chodila i boso; ale to už bolo dávno, ešte predtým, ako do školy chodila. Teraz už zabudla
         na to, lebo roky počítajú sa jej len odvtedy, čo strávila prvý rok v Pešti.
   </p>
   <p>
    Medzi inými z horného Uhorska došlými rodinami bavil sa v Pešti pán Alexander Tóházy so
         svojou mladou, no chorľavou paňou a so svojou mladou a krásnou sesternicou.
   </p>
   <p>
    Zprvu bývali v prvom poschodí veľkého domu. Obloky izieb hľadely na Vacovskú ulicu.
         Držali i kone, i sluhu, i kuchárku. Na ostatok odišli bývať na koniec Kráľovskej ulice, tam
         bolo ešte dosť slušné, no „tichšie“ bývanie. Kone predali a predbežne nekúpili iných, lebo
         pán Tóházy hovorieval, že na jarné dostihy pôjdu do Viedne, ztade do Paríža a možno i do
         Nizzi. Smelé to boly plány, no tento gavalier, keď chcel podujať niečo, našiel prostriedky
         k tomu akokoľvek.
   </p>
   <p>
    Na posledný fašiangový večer Tóházovci mali isť na maškarný bál do reduty.
   </p>
   <p>
    Ale pani Tóházyčka necítila sa dobre, ba smelo možno povedať, že nevládala. Do nedávna
         musela všade chodiť s mužom i s krásnou Bertou, aby táto mala gardedámu, musela sa sobrať a
         vyfintiť, čo obyčajne podarilo sa jej. Kým vošla do sály, kým začal sa tanec, ona ešte dosť
         živo brala účasť na zábave, ale hneď sadla si niekam na tichú, temer skrytú pohovku a —
         driemala.
   </p>
   <p>
    Vedela ona, hoci nie celkom jasne, že ľudia vzali ju už v reč, ju a jej manžela a Bertu.
         Ale nevšímala si toho veľmi a pozdejšie otupela oproti tomu.
   </p>
   <p>
    Teraz ostala doma, lebo pán Alexander už navyknul chodiť sám na zábavy, a Bertu chodila
         ohlasovať istá známa pani.
   </p>
   <p>
    Opovržlive odobral sa muž od chorej ženy, prikážuc jej, aby už raz pribrala sa napísať
         list bratovi, veď že je to škandál ostať tak na suchom.
   </p>
   <p>
    „Nepotrebuješ sa veľmi trudiť nad tým listom, napíš prosto: ,Pošli peniaze — zostaň s
         Bohom.‘ To bude jasné. On je skuhroš a nebodaj budem ho musieť raz i zapravotiť.“
   </p>
   <p>
    Marta neodpovedala. Ležala na diváni a len kedy-tedy otvorila oči, aby pozrela na muža
         pohľadom nepriam láskavým.
   </p>
   <p>
    Do izby vkročila Berta v nádhernom kostýme à la Pompadour. Bola krásna, a iná
         žena musela by vidieť, že páči sa táto deva samému pánovi; ale Marta nezdala sa toho
         vidieť, ani nevidela.
   </p>
   <p>
    Alexander galantne poklonil sa peknej maske a bozkal jej ruku. Ona ohnive pozrela na
         neho a s koketným pohybom hodila hlávku nazpäť.
   </p>
   <p>
    „Ako sa cítiš, Martička?“ opýtala sa teraz chorej. No v jej hlase nebolo badať mnoho
         sústrasti, ani mnoho lásky v bozku, ktorým dotkly sa jej pery čela trpiacej panej.
   </p>
   <p>
    „Dosť dobre,“ odvetila Marta scela ľahostajne. To bola vždy tá istá odpoveď na tú istú
         otázku.
   </p>
   <p>
    Slúžka vstúpila, doniesla lístok, ktorý podala Berte, a vzdialila sa.
   </p>
   <p>
    Berta roztrhla obálku.
   </p>
   <p>
    „To je omrzlá vec!“ zvolala. „Pani Grandová nemôže isť na bál.“
   </p>
   <p>
    Pani Grandová mala byť gardedámou.
   </p>
   <p>
    Alexander pozrel na sesternicu a povedal polohlasne:
   </p>
   <p>
    „Musí tá nudná dáma naveky chodiť s nami? Nemôžeš raz už isť so mnou bez nej? Prečo?“
   </p>
   <p>
    „Ty vieš, prečo,“ hovorila Berta, a jej tvár vzala na seba výraz trpký, kým jej oči
         zaiskrily sa divným svetlom.
   </p>
   <p>
    „Berta, ty mi nikdy nechceš odpustiť!“ začal on zasa hlasom pritlumeným a pozrel na
         ženu, ležiacu na pohovke, bledú, ako stena. No Marta nepohla sa, nevidela, nepočula ničoho,
         jej duch možno driemal tak, ako hlivelo telo nečinne, nevládne, bez vôle, bez povedomia.
         „Neodpustíš nikdy, čo stalo sa, keď v najväčšom nešťastí urobil som krok zúfalý — čo som
         mal urobiť?“
   </p>
   <p>
    „Nič, — pravda! Chudoba bolí, a ja som chudobná, a potrebujem mnoho, aby som žila; len v
         lesku a nádhere voľno je vydýchnuť podobnej mne.“ Zamyslene pristúpila k obloku a pritisla
         čelo o sklennú tabuľu.
   </p>
   <p>
    „A — nejdeš so mnou, Berta? Poď, bude tam veselo. Kde ti maska?“ spytoval sa Alexander a
         pomáhal jej obliecť atlasový pláštik. Ona chvíľu zdráhala sa, potom hodila zasa hrdo
         hlavou, vysoko učesanou, napudrovanou, a ešte raz pristúpila ku chorej Marte.
   </p>
   <p>
    „Spíš, Marta? Už ideme.“ Oslovená pohla sa a otvorila na polo oči.
   </p>
   <p>
    „Dobre,“ hovorila slabým hlasom.
   </p>
   <p>
    Alexander kývnul rukou opovržlive a, podajúc Berte rameno, odišiel s ňou na bál.
   </p>
   <p>
    Za hodnú chvíľu ležala Marta na diváni bez pohnutia. V izbe bolo dosť teplo, no ona
         zaobalená bola v teplú šatku a krem toho mala teplý koberec na nohách prestrený. Na stole
         horí lampa, jej svetlo miernené je farbistým tienidlom. No i v svetle tomto badať bledosť
         Martinej tvári a vidno i chorobné ruže na lícach i bledé pery, pevno, pevno sovrené.
   </p>
   <p>
    Oči tiež zatvorily sa. Teraz začaly chvieť sa mihalnice, nervózne pohybuje sa nos a z
         úst vyšiel hlboký vzdych. Oči otvoria sa a hľadia, ako oči z hlbokého spánku precítnuvšieho
         človeka.
   </p>
   <p>
    „Či je to pravda? Volal ma niekto?“ šeptala mladá žena v udivení. „Ach, nie, snívalo sa
         mi.“
   </p>
   <p>
    S namáhaním zodvihla sa a oprela ruky na stôl, vložila do nich úzku tváričku. Zpomedzi
         schudnutých prstov predraly sa slzy a zablisnul v nich tenký lúč svetla. Potom vstala
         celkom, vždy ešte opierajúc sa o stôl. Šatka spadla jej s pliec, i zachvela sa zimou v
         tenkom chalátiku, no nezdvihla šatky so zeme, ale urobila niekoľko krokov po izbe. Krok bol
         váhavý, pohyby mdlé a pohľad smutný, beznádejný.
   </p>
   <p>
    Marta zrazu zastala, začala sa chvieť na celom tele a tvár dostala výraz akejsi silnej
         žiadosti. I pristúpila ku šatnici, otvorila ju s namáhaním netrpelivým. Potom jej ruka
         hľadala medzi bielizňou i vytiahla malú skleničku a v jemnom papieri zaobalený blýskavý
         nástroj. Opatrne obzrela sa vôkol seba, no všade ticho, len popod obloky prehrmela ekipáža.
         Rýchlym pohybom odhrnula rukáv na ľavom ramene, ostrý nástroj zablisnul sa v jej ruke — a
         tvár dosiaľ nehybná dostala života, pohybu. Ba s ňou celou stal sa opravdový zázrak. Pred
         chvíľou skleslá ešte, ako by do seba stiahnutá postava začala rásť, ožívať. Oči dostaly
         lesk, tvár farbu, ústa živú červenosť, údy staly sa pružnými. A tento div vykonala kvapka
         morfia. Áno, tento život ničiaci jed, ktorému tisíce ľudí padajú v obeť, toto zlo poznala
         už i táto mladušká žena, a ním presiaknutá už kráčala temer istým krokom ku hrobu.
   </p>
   <p>
    Pred troma rokmi bola ochorela v Paríži, kde liečil ju mladý lekár. Citlivé bolesti
         liečil jej morfiumom a poradil pánu Tóházymu, aby držal si to napohotove, keby pani ešte
         ochorieť mala, no upozornil ho na nebezpečnú vlastnosť „lieku“ tohoto. Marta vyzdravela,
         opustili Paríž a cestovali a zabávali sa ďalej; Alexander nezbadal, že lieku značne ubýva,
         zabudol naň cele. Pozdejšie Marta vedela vždy zaopatriť si znova morfia, až napokon
         užívanie jeho stalo sa jej náruživosťou. Odkedy je v Pešti, našla si spôsob dostávať ho i
         bez receptu lekárskeho. A odvtedy denne klesá. Ľudia pokladali jej chorobu dlho za
         hystériu, niektorí videli u nej rozmáhať sa suchoty. Lekár nevidel známky zimnice, ani
         zrýchlenie bitia tepny; nepátral ďalej, najmä keď videl, že si toho nežiada nikto z
         príbuzných, ani ona sama.
   </p>
   <p>
    Po premene, aká sa stala s ňou, Marta začala chodiť po izbe krokom ľahkým, akým
         chodievala kedysi doma, keď krok jej oživoval celý otcovský dom, keď na počutie kroku toho
         vyjasnila sa tvár staruškej dámy, podobizeň ktorej visí tu nad divánom.
   </p>
   <p>
    I myšlienky Martine zaoberaly sa matkou. Uprela pohľad svoj na obraz, nad ktorým visel
         veniec zo suchých kvetov, obtiahnutý čiernym závojom. Z oboch strán veľkého obraza boly dva
         menšie: jeden predstavoval ju samú, usmievavú, šťastnú, druhý mladého človeka. A teraz
         zahľadela sa Marta na tento. Zbožne složila ruky a dívala sa milostným pohľadom na milú
         tvár — brata svojho.
   </p>
   <p>
    „Písať ti mám? Ty milý, jediný brat môj, ktorého duša moja zbožňuje, korí sa mu v
         neohraničenej láske, tebe zasa písať o peniaze? Veď už často hlásila som sa tak u teba,
         udúšajúc všetko, čo cítim ku tebe! Ja písala som ti: ,Brat môj, pošli nám peniaze — — ľúba
         Ťa Tvoja sestra.‘ A tak to išlo viac ráz. Ty nevieš, ako ťažko písala som tie slová; ty
         nevieš, ako ťa ja mám rada, lebo ty zanevrel si na mňa, na muža môjho i opovrhuješ nami, že
         nevedieme život taký, ako ty, život činný, život osožný. Náhľadov tvojich neosvojili sme
         si. Medzi tebou a nami je mnohá prekážka, ktorú odstrániť nemáte vôle ani ty, ani môj muž.“
   </p>
   <p>
    Vystrela k nemu ramená a hovorila zticha, ale hlasom dojímavým, ako by hovorila to
         všetko jemu a nie jeho obrazu.
   </p>
   <p>
    „K tebe! Ó, rada odsotila by som sama prekážku, ktorá nás delí! Ale ty nechceš,
         odvraciaš sa odo mňa, nevoláš ma už k sebe, aby spomohol si mi, posilnil ma, ty ešte vždy
         hneváš sa na sestričku svoju, a to najbolestnejšie, že ona nevie, prečo! Áno, prečo? Nikdy
         nespýtala som sa ťa o to, ale teraz nebudem viac odkladať; kto vie, čo ma čaká, a aspoň ty
         poznaj ma opravdovú, nech spadne rúška, ktorá delí lásku našu. Áno, písať ti budem; ale
         tento raz bez žobrania.“
   </p>
   <p>
    A s chvatom, ako by jej každá minútka bola drahá, Marta sadla písať list.
   </p>
   <p>
    A všetko, čo dosiaľ prežila, najmä čo vzťahovalo sa na brata, ožilo pred ňou a dalo jej
         citom i myšlienkam krýdla. Od kedy pamätá sa, miluje ona tohoto brata nadovšetko. Už ako
         malé dieťa, keď plakávala, tíšili ju tým: „Počkaj, ide Peter; Peter je tu,“ a dieťa
         prestalo plakať, slzy ešte neobschly a ústa už smialy sa. Potom ju on — od nej o jedenásť
         rokov starší, — učil behať, hovoriť, poznávať veci a chránil ju pred všetkým úrazom. Jej
         rodičia boli starí, ju matka mala vo veku, kde už neúfala sa dožiť radosti materinskej;
         preto bola miláčkom starnúceho otca, matkinou radosťou a potechou. Vôbec celý dom usiloval
         sa plniť jej vôľu, odstraňovať všetko nepríjemné od malej osôbky, hľadať pre ňu zábavu; no
         vo všetkom bol tu Peter vždy prvý, on vedel vždy najlepšie uhádnuť, čo malinká sestrička si
         žiadala. Potom na dlho rozlúčila ich škola. Chlapec bol prísne vychovávaný, lebo pán
         Ladonický chcel, aby Peter bol človekom z vlastného pričinenia; v škole bol držaný, ako iní
         študenti, synkovia menej zámožných rodín.
   </p>
   <p>
    Peter učil sa pilne, zavčasu pochopil vážnu úlohu človeka v živote, preto, hoc nebol
         veľmi nadaný, bral sa napred a skoro dosiahol cieľa. Otec rád chlúbil sa ním, ale nekonečne
         viac lásky dokazoval k Marte. Matka tiež milovala syna svojho, ale len pri pohľade na útle
         dievčatko zažiarila z jej oka pravá láska. I cítil to Peter veľmi dobre, ale nezávidel
         Marte, ani nedivil sa tomu, lebo veď s ním dialo sa to isté, čo s rodičmi, i jemu bola
         Marta zosobneným ideálom. Láska dvoch detí stávala sa čím diaľ tuhšou. Matka často
         zamyslela sa nad tým, a otec, keď videl drahé tieto hlavy nad nejakou knihou zohnuté,
         pokynul manželke, upozorniac ju na deti, čo ona obyčajne nechcela pochopiť.
   </p>
   <p>
    Martu vychovávali doma. Otec, ako vyšší úradník veľkostatkára, mal plat veľmi dobrý, bol
         pokladaný za bohatého človeka, a preto dovolil si držať dcére vychovávateľky a dať jej
         vzdelanie, aké dostáva sa dcéram zemänov. Nikto mu to nemal za zle, ani to, že matka robila
         si skvelé plány o vydaji jedinej dcéry.
   </p>
   <p>
    Tak vyrástla Marta v šumné dievčatko. Medzitým i Peter poskladal všetky zkúšky a bol
         promovaný za doktora. Veľmi ho tiahlo domov, no otec nástojil na tom, aby teraz išiel
         „sveta zkúsiť“, aby precestoval Nemecko, Angliu a Francúzsko, tak vrátil sa domov a osadil
         sa niekde vo väčšom meste.
   </p>
   <p>
    Ťažko lúčil sa Peter s domovom, najmä ťažko so sestrou. A netušil nikto z nich, aké
         premeny stanú sa, kým Peter v ďalekej cudzine s cudzími ľuďmi sa stretá, cudzie mravy a
         obyčaje študuje, no mysľou i srdcom vždy po domove chodí.
   </p>
   <p>
    Marta, teraz už dorastajúca v pannu, začala snívať, ako krásne to bude, keď Peter vráti
         sa z cudziny, osadí sa niekde vo veľkom meste, ožení sa a ona bude pri nich, bude im vernou
         sestrou a Petrovým deťom pestúnkou i vychovávateľkou. Ale Marta nepoznala devy, ktorej
         dopriala by Petra. Porovnávala, porovnávala, ale nenašla takej po svojej vôli, ktorú by s
         radosťou pomenovala sestrou. Prostried týchto snov zasiahla ju prvá, krutá rana: smrť
         mileného otca. Matka tiež ochorela veľmi, vyliečili ju síce z ťažkej choroby, no následky
         ostaly a bolo sa čo obávať, že skoro podľahne hlboko zakorenenému neduhu. Marta nemohla
         temer ani chápať dosah nešťastia, ktoré ju zastihlo, i želala si, aby len Peter bol doma,
         on že by i otca bol zachránil.
   </p>
   <p>
    Mesiace míňaly sa. Pani Ladonická stávala sa čo deň zádumčivejšou, chradla a len starosť
         o Martu držala ju na nohách. Lekári a domáci priatelia nahovárali ju, aby išla do kúpeľov,
         ona dlho odporovala dobrej rade tejto, napokon povolila a vzala i Martu so sebou.
   </p>
   <p>
    Svieži zjav tohoto dievčatka, ale viac ešte povesť o jej majetku, prilákaly skoro
         mladých ľudí v blízkosť smútiacich dám; no pani Ladonická, žiaľom ešte zronená, dlho ani
         nebadala sbližovania sa tých pánov.
   </p>
   <p>
    Medzi nimi bol i Alexander Tóházy. Bol veľmi elegantný, jemných mravov, šumný mladý pán,
         slovom: prezradzoval vo všetkom, že je gavalierom, aký má byť. Jeho rodinu poznala pani
         Ladonická, hoci v spojení s nimi nestála. Vedela, že je to rodina stará, hrdá, ale v
         poslednom čase hmotne upadlá. Vedela to matka Martina, no jednako zatúžila vidieť dieťa
         svoje v kruhu tom, vidieť ju zbožňovanú, šťastnú, oslavovanú. Preto nebola proti tomu, že
         priblížil sa k nim pán Tóházy. A on vedel, ako získať si lásku najprv matky a potom i
         priazeň dievčaťa. A kým skončila sa sezóna, on už mal dovolenie navštíviť dom pani
         Ladonickej.
   </p>
   <p>
    Keď Peter z dlhej cesty vrátil sa domov, čakalo ho tam prekvapenie, aké mohlo byť
         najnemilejšie pre neho. Lebo od prvého videnia oba mladí ľudia pocítili tuhý odpor jeden
         proti druhému, a Peter nemohol sa premôcť, aby ten odpor nedal i na javo. Tóházy bol príliš
         gavalierom a šetriť dom starej panej mal príčinu, preto dal si pozor, aby nezabudnul sa
         oproti mladému lekárovi.
   </p>
   <p>
    Peter robil nežné výčitky matke, po prvé, že hneď po smrti otca nepovolala ho nazpäť, ba
         len pozde dala mu vedieť, že ztratil otca, po druhé, že dovolila sblížiť sa Tóházymu k
         Marte, hovoriac, že Marta je ešte dieťa a má na vydaj času dosť. No pani Ladonická bola
         netrpelivá a odbavila Petra tým, že ona chce vidieť dieťa svoje zaopatrené, kým tiež
         nepôjde za svojím manželom. Tu rozplakala sa stará pani a Peter bol na tento čas
         odzbrojený.
   </p>
   <p>
    A Marta? Jej páčilo sa, že mladí ľudia začali jej dvoriť; bola rada, keď spomínali jej
         svadbu, ktorá znamenala nádheru a blaženosť toho vysokého stavu. O mladom zaťovi povedala
         matke, že je naskrze nie zaľúbená do neho, ba že Petra o mnoho radšej vidí, ale matke bolo
         dosť na tom, i hovorila, že ohnivá láska i tak mnoho nestojí.
   </p>
   <p>
    Peter, ako lekár, osadil sa v blízkom meste. Pozdejšie bol vyvolený za okresného lekára.
         Preto mohol byť častejšie v dome rodičovskom, no čím dial, tým viac uťahoval sa. Predtým, v
         blažených dňoch detstva, Marta často hovorievala žartom bratovi: „Keď vydám sa ja prvá, ty
         budeš mojím družbom, ak oženíš sa ty prvý, vtedy nesmieš si zavolať inej za družicu, len
         mňa.“ Teraz mal prísť čas, aby vyplnil svoj sľub, i pripomenula mu to Marta. Ale on tak
         cudzo, tak vážne pozrel na ňu a nechal ju bez odpovedi. Niekedy spýtal sa jej, či miluje
         snúbenca svojho, a ona odpovedala mu, že nevie, či ho miluje. Peter zasmial sa nad tou
         odpoveďou, ale smiech jeho nebol veselý. I napomínal ju, prosil, aby zkusovala srdce svoje.
         Ona trochu naľakala sa, ale keď vyponosovala sa matke, táto povedala, aby nepočúvala na
         také reči Petrove, lebo on že všetko vidí cez tmavé okuliare — a že premenil sa docela.
   </p>
   <p>
    Odvtedy pani Ladonická snažila sa, aby Marta s Petrom nemohla sa o samote shovárať, ba
         robila preto výčitky synovi a držala sa naproti nemu veľmi neprívetive. Peter uťahoval sa
         vždy viac a len niekedy zahľadel sa na Martu, keď ona v zadumaní konala prípravy ku veľkému
         dňu.
   </p>
   <p>
    Ale i ona cítila, že je to nie to opravdové šťastie, o ktorom snívala, nie je to blaho,
         ospievané v básňach, aké prichádzaly jej do rúk; cítila často veľké sklamanie, často
         žiadala si, aby vrátiť sa mohla, no žiadosť jej zostala nevypovedanou a preto nesplnenou.
         Často čakala, že Peter urobí nejaký krok, že právom staršieho brata zabráni jej, vôbec, že
         stane sa niečo romantického; ale takého nič nestalo sa a ona išla v ústrety novému životu.
   </p>
   <p>
    I zavítal deň svadby. Hostia naplnili celý dom. Každý mal so sebou roboty dosť. Panie a
         slečny obliekaly sa, slúžky behaly, v kuchyni varilo, pieklo sa, len mladucha ešte samotná
         sedela v svojej izbičke. Smútok slietnul na šumnú tváričku: teraz pocítila, ako ťažko jej
         bude lúčiť sa so všetkým, čo milé jej bolo dosiaľ, ako každý ju otáčajúci predmet svedčí o
         láske jej milých, a ona to všetko má opustiť, všetko! Od týchto čias nebude viac vídať
         známych tvárí matky, Petra, sluhov, priateľov, od toho dňa privykať musí na osoby cudzie,
         ach, cudzie! Zdalo sa jej, že to myšlienka neznesiteľná: vyskočila, chcela volať matku,
         Petra. Ach, ten tam ide záhradou, vidí ho oblokom, neobzrie sa v túto stranu, ten studený,
         neláskavý brat! Odvrátila sa a vidí rozprestretú toaletu sobášnu — a zastane i zahľadí sa
         na tú slávu.
   </p>
   <p>
    Hneď zatým vôjdu panie i dievčatá a vysluhujú, obliekajú dievčatko, ako hotovú obeť, a
         izba naplní sa švitorením ženských hlasov.
   </p>
   <p>
    Peter vyhľadal osamelé miesto v záhrade a hodil sa do trávy. Nebolo mu voľno. Nenávidel
         všetku tú vyšnorenú spoločnosť, ktorá sa tu sišla. Nikdy necítil tak, ako teraz, akou
         ťarchou sú niekedy tie zákony spoločnosti, ktoré sťa ohnivká reťaze spojené sú jedno s
         druhým a otáčajú nás i tlačia často citlive, no my nemáme sily a zmužilosti seknúť do toho
         a roztrhnúť reťaz. Čo by i riekla spoločnosť? Povedala by, že sme blázni. Načože vystavil
         svet toľko blázincov? Aby zatvoril do nich i takých, čo majú rozum na mieste, ale sú iným
         nepohodlní…
   </p>
   <p>
    Také, veru nesvadobné myšlienky mal Peter. Zabudnul, že čaká ho dnes úloha družbu. Chcel
         by zabudnúť i sám seba, veď od istého času nepoznal sa viac, nevidel, odkiaľ a kam vedie ho
         rozladenosť duše, i úfal sa, že všetko poddá sa, až príde zasa do koľají riadneho, činného
         života.
   </p>
   <p>
    Na chodníku zaškrípal piesok, niečo zašušťalo, Peter obzrel sa a videl sestričku,
         oblečenú v svadobných šatách.
   </p>
   <p>
    „Peter!“ zvolalo dievča, a z hlasu znel smútok, chvela sa výčitka i prosba a našla cestu
         k srdcu jeho opäť. Peter vyskočil z trávy, očú nespustil so sestry.
   </p>
   <p>
    „Prečo musím ťa vyhľadať sama?“ hovorila Marta. „Nevieš, čo si mi sľúbil? Všetci už
         čakajú a ty, Boh vie, o čom rozmýšľaš, len nie o tom, čo ťa čaká!“
   </p>
   <p>
    „Nenávidím tie ceremonie,“ odvetil Peter dosť drsne.
   </p>
   <p>
    „Ó, to ani sám neveríš,“ hovorila Marta hlasom tichým a sklonila hlávku. Dve slzy kanuly
         jej po tvári. Ach, tento deň nie je taký, ako si predstavovala, veru nie! Jednu rúčku
         pritiskla k ňádram, nedbajúc, že kytôčka z myrty a oranžových kvetov zmačká sa, druhou
         utrela zticha slzy z očú. Zabudla i ona, že ju čakajú, nevidela ničoho, len hnev brata,
         necítila, len jeho nelásku, opovrženie. I zdvihla hlávku, pozrela na neho zarosenými,
         nevinnými očami, a on nemohol zniesť toho pohľadu, skočil a objímuc ju vášnive, bozkával
         jej vlasy, ústa, čelo.
   </p>
   <p>
    „Ach, ty, ty! ustaň, Peter! Ty ma tedy predsa trochu rád máš!“ zvolala potešená mladucha
         a zabudla hneď na všetko nemilé, čo cítila pred chvíľkou. Bratovou láskou vrátená jej bola
         blaženosť, aspoň tak myslela si teraz.
   </p>
   <p>
    Konečne vrátil sa brat so sestrou ruka v ruke do domu. Peter musel ešte niečo ponaprávať
         na svojom obleku a medzitým robil si výčitky pre svoje divné počínanie.
   </p>
   <p>
    „Milujem sestru, milujem ju, ako istotne každý brat miluje svoje sestry. A predsa tieto
         povydávajú sa a bratia nezúfajú, ba tešia sa vari tomu. Prečo by som sa netešil i ja? Azda
         že Tóházyho nenávidím? On preto môže byť dobrým človekom, len ja azda vidím u neho
         vlastnosti nesympatické. Azda bude šťastná; je hodná toho, je na to stvorená.“
   </p>
   <p>
    Dlhý rad kočov viezol svadobný sprievod do kostola. Tam už čakal ich veľký zástup ľudu.
         Každé oko hľadelo len na mladú nevestu, ako usmievala sa blažene, lebo oproti nej sedel
         Peter a snažil sa usmievať tiež. No netrvalo to dlho, úsmev jej ztratil sa, keď složila
         prísahu vernosti až do smrti.
   </p>
   <p>
    Po svadbe novomanželia mali odísť na cesty. Tak žiadal si to pán Tóházy. Na cestu dala
         im pani Ladonická niekoľko tisíc zlatých, o viacej nezmienila sa ani slovom, čo mladému
         zaťovi spôsobilo nemilé prekvapenie.
   </p>
   <p>
    Pravda, predbežne bolo i toho dosť, aby mohli isť do Venecie.
   </p>
   <p>
    Bôľne lúčila sa Marta s milovanou matkou, no bôľnejšie s bratom. Plačúc vrhla sa mladá
         žena do náručia bratovi a objala ho tak pevne, ako by ho viac ani pustiť nechcela, tak že
         sama matka uznala za dobré urobiť koniec lúčeniu a oddať ju ženíchovi, ktorý s malým
         posmešným úsmevom díval sa na scénu túto.
   </p>
   <p>
    „Nemaj jej to za zle, syn môj,“ hovorila testiná zaťovi. „Peter býval jej jediným
         spoločníkom, i priateľku jej nahradzoval, a preto miluje ho ona s vášnivosťou rozmaznaného
         dieťaťa. Ty hľaď vytisnúť z jej srdca obraz brata…“
   </p>
   <p>
    „Nikdy!“ povedala mladá žena tichúčko, ale tak pevno, ako by to bol sľub slávnostný.
   </p>
   <p>
    „A buď shovievavý ku nej,“ prosila stará dáma, premáhajúc pohnutie svoje. „Ty môžeš si
         ju získať, jej duša je vnímavá, ako vosk.“
   </p>
   <p>
    „Buď spokojná, mama,“ hovoril zať a bozkal ešte raz galantne ruku starej dámy: „Marta
         nebude mať príčiny ponosovať sa.“ A potichu doložil: „Nenávidím tieto ceremonie!“
   </p>
   <p>
    Čudno dotkly sa slová tieto Marty. To isté povedal včera i jej brat, jej milý,
         zbožňovaný brat. Obzrela sa na neho, vyprevádzal ju bez slova, bez pohliadnutia na ňu, ako
         by ho tá zlá víla od včera bola znova očarovala…
   </p>
   <p>
    Rozlúčili sa. Novomanželia išli na cestu, a cestujú s malými prestávkami už štyri roky.
   </p>
   <p>
    Raz sišli sa vo Viedni s Bertou, ktorá ako spoločnica sprevádzala bohatú dámu po
         cestách. Vtedy už nahliadnul Alexander a nahliadla i Marta, že nudno je cestovať samým
         dvom, že dobre bude, keď budú mať spoločnosť mladej, krásnej dámy. Pozdejšie, keď Marta
         očakávala splnenie svojej túžby, keď s radosťou hľadela v ústrety príchodu malého
         svetoobčana, prosila muža svojho, aby odišli na ten čas k matke, alebo aby pustil ju ta
         samú. I sľúbil jej to, ale krátko pred odcestovaním domov ochorela Marta následkom
         zľaknutia sa, keď splašily sa im raz kone a prišlo jej tak zle, že báli sa o jej život. I
         narodilo sa dievčatko, ale také slabé, že nežilo len niekoľko hodín.
   </p>
   <p>
    Matka, i v zimnom čase, prišla navštívil dcéru svoju a ochorela sama na smrť. Poznala
         ešte pred smrťou, že dieťa svoje nemohla urobiť takým šťastným, ako si želala, videla, že
         láska úplne chybuje medzi manželmi, zbadala, že Alexander vzal si Martu viac z
         vypočítavosti, že postavenie jeho ani zďaleka nie je také skvelé, ako zdanlivosť ukazovala.
   </p>
   <p>
    To všetko naplnilo starú dámu veľkým zármutkom i robila si trpké výčitky, že tomu
         všetkému je na príčine len ona. Chorá na duchu i na tele vrátila sa domov, kde, ošetrovaná
         Petrom, onedlho umrela. Pán Tóházy bol na jej pohrebe, počkal, kým prečítaný bude i
         testament — a bol sklamaný. Lebo, hoci Marta zdedila väčšinu majetku, majetok bol odovzdaný
         na opatrovanie bratovi dedičky a manželia Tóházovci mali brať len úroky. Peter vyplatil
         švagrovi vopred úroky od zdedeného kapitálu, tak želala si to matka, a potom rozlúčili sa
         švagrovia chladne, bez priateľského slova.
   </p>
   <p>
    Odvtedy Marta chorie viac-menej vždy.
   </p>
   <p>
    Manžel zprvu netrpelive hľadel na slabosť mladej ženy, potom privyknul tomu už tak, že
         nezdal sa ani vidieť jej utrpenia. Zato zabával sa on vždy, zabávala sa i Berta; v lete v
         kúpeľoch, v zime v hlavnom meste, na budúcu jar bola projektovaná vychádzka do Nizzi a do
         blízkeho Monaka.
   </p>
   <p>
    To všetko v rýchlom postupe prelietlo dušou mladej ženy, keď, píšuc list bratovi,
         roztúžila sa a zaplakala nad sebou.
   </p>
   <p>
    … „Často hrozím sa toho,“ písala medziiným, „čo deje sa so mnou. Už neznám ani myslieť,
         nevládzem ničím, kým neužijem toho hrozného lieku — ty ho znáš. Často cítim jasne, že som
         ztratená. Hrôza obíde ma, chcem žiť, žiť, veď som ešte mladá, mám nároky na život, a on
         uteká odo mňa, lebo ho sama ničím. Oh, ja už nemôžem vymaniť sa z toho…
   </p>
   <p>
    Predtým ešte skorej cítila som ničomnosť žitia, aké vedieme my. Život nečinný, neosožný.
         Živorenie len, ani nie život. Klamanie i mámenie jednodruhého. Pekné slová a za tým nič,
         len šaľba a podvod.
   </p>
   <p>
    A keď viezla som sa cez nádherný most reťazový, pozrela na valný Dunaj, vzdychla som si:
         dobre by bolo oddýchnuť si tam v chladnom objatí. Lež ja odvrátila som sa od toho obrazu —
         a vrátila sa ku horšiemu…
   </p>
   <p>
    Keď toto čítať budeš, ustrnieš azda nado mnou, lebo netušil si ničoho o mne, lebo
         nechcel si vedieť o mne, nemiluješ ma… A ja ťa milujem dnes väčšmi, než predtým, a keby
         nevedela, že si mi brat, povedala by som, že je to jediná, tá pravá, tá večná láska! Ach,
         nič zato, že odvrátil si sa odo mňa — nič nemôže udusiť moju vrelú lásku — veď nemám už
         ničoho, na čo s tou zbožnou pietou myslievala som — — nemám len teba!
   </p>
   <p>
    Rodičia pomreli, muž môj ma nemiluje — a že miluje inú, temer ani nie je mi ľúto, veď ho
         ja dávno nemilujem. Áno, kto zná, či milovala som ho kedy?
   </p>
   <p>
    Nemám nikoho, krem teba. I ty odvrátil si sa, ale ja viem, že len zdánlive. A či naozaj
         by si bol taký chladný, ukrutný, ako sa ukazuješ? Či by si už naozaj bol zapomnel na
         všetko, čo sme spolu prežili, či naozaj by si bol vypudil z duše obraz môj, že tak nikdy,
         nikdy nehlásiš sa ko mne!? O, povedz mi, prečo nemáš ma rád? Nie som ja tá istá tvoja
         sestrička, ktorú si varúval ako malú, ktorú si učil vravieť, behať, poznávať ľudí i veci,
         ktorej si shotovúval hračky najmilšie, ktorú si uspal, utíšil ty jediný? Nie som ja tá
         slabá ešte, — ach, veľmi slabá i teraz, a ty mocný, ku ktorému túlila som sa vo všeliakom
         ozajstnom i namyslenom nebezpečenstve? Nie, ty nie si tým viac, lebo dnes už nechceš ma
         privinúť viac k sebe! A ja tak túžim po tebe! Často vychytila by som sa a letela by k tebe
         i riekla ti: ,Zachráň ma, hyniem, nepusť ma viac od seba nikdy, nikdy viac!‘ Ale noha moja
         zastane, ubolené srdce zaplače; veď ty nechceš, aby som sa ti sblížila, nechceš viac.
   </p>
   <p>
    Pravda, ty staráš sa o nás až príliš svedomite. Ja nestačím ani napísať, pýtať peniaze a
         ty už posielaš ich, aby som ja nikdy netrpela núdze! Ale ja by som radšej bola, keby si ty
         miesto peňazí vrátil mi lásku svoju, keby si mi nič viac neposlal, len niekoľko vrelých
         slov lásky — ja vďačne zrieknem sa všetkého ostatného.
   </p>
   <p>
    Ale cítim, že ruka moja začína sa triasť. Nemám dosť odvahy opätovať dózu — i tak skoro
         azda vrátia sa moji domáci s bálu. Ale list môj už musí vtedy byť v istých rukách, lebo
         nedôverujem im, nechcem, aby videlo ho ich oko, myslela by som si, že znesvätil ich pohľad
         moju svätú lásku. Neželám si viac, len aby si ty prestal cítiť trpkosť oproti mne, potom
         nežiadam si žiť viacej; túžba moja: odísť preč, k Bohu.
   </p>
   <p>
    Pravdepodobne nesídeme sa viac na tomto svete. A preto žehnám ťa, žehnám kroky tvoje i
         diela tvoje, a prosiť budem Hospodina, aby život tvoj bol radom blahých, požehnaných dní.
         Kým žijem, je každý úder srdca môjho tvojím a myšlienka, ktorou ťa spomínam, modlitbou za
         tvoje blaho.
   </p>
   <p>
    Niekedy, keď udelí ti Boh šťastia, akého si len praje srdce tvoje — niekdy pomysli na
         svoju teba milujúcu vernú sestru Martu.“
   </p>
   <p>
    Už triasla sa ruka pisateľky, i poponáhľala sa napísaný list i zapečatiť, a zazvonila.
         Ale na jej zazvonenie neprišiel nikto. Vstala netrpelive a vyšla na chodbu. Malá lampa
         osvetľovala ju a vrhala svetlo i na schody cez sklené dvere — ale tu nikoho krem nej,
         nikoho niet. Bezpochyby i slúžka odišla zabávať sa, a preto Marta nemeškala a sbehla
         schodmi. Nohy podlamovaly sa jej, keď prišla k izbičke vrátneho. Ten sedel za stolom a
         driemal. Mladá žena zaklopala na oblok a podávala mu list. Vrátny vzal, poobzeral a videl,
         že nie je zaplatený. Upozornil ju. Marta v rozpakoch svojich nemajúc peňazí, stiahla prsteň
         s malíka a, podávajúc ho, prosila vrátneho:
   </p>
   <p>
    „Podržte si to za ustávanie, ale list môj dajte na poštu ešte tej noci.“
   </p>
   <p>
    Vrátny pochopil, a ona vrátila sa hore. Ledva prišla domov, cítila slabosť vo všetkých
         údoch, chvela sa, ako list na strome, a ledva došla k svojmu divánu, klesla naň, obkľúčená
         novým, desným spánkom.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2507266">
       </a>
       II
      </h2>
     </div>
    </div>
   </div>
   <p>
   </p>
   <p>
   </p>
   <p>
    Medzitým Peter Ladonický-Marušin (toto meno pridal si vtedy, keď ako spisovateľ po prvý
         raz vystúpil do verejnosti) žil život činný a, nakoľko možno pri jeho povolaní, utiahnutý.
         Okresu, v ktorom začal prax, neopustil dosiaľ, ba po smrti matkinej prejal dom, v ktorom
         bývali rodičia, a spravoval, podľa výslovnej žiadosti matky, Martin majetok.
   </p>
   <p>
    Ako lekár bol hľadaný veľmi. Najmä chudobní z blízka i z ďaleka vyhľadali ho a
         nesťažovali si konať i celodňovú cestu ku nemu, lebo u neho úfali nájsť pomoc i úlevu. A
         často zasa čakali ho tam celé hodiny, kým on chodil inde, u tažko chorých. Mnohému chorému,
         hľadavšiemu jeho radu, bolo mu treba povedať, že pre neho niet pomoci, a povedal mu to
         úprimne, aby nehľadal liekov tu na svete, že je to márna vec, lež pripravil sa na cestu do
         večnosti. Zdá sa to byť ukrutným, také slovo od lekára, ale náš človek počuje to
         rovnodušne, ba vopred už pripravujú ho na to domáci. Veď dosť sú mladí ešte ľudia a v
         ťažkej chorobe ešte celkom pri pamäti, a už kladú ich na zem „medzi hrady“ a umývajú
         majoránom, aby skorej dokonali. Trpké je, zaiste, vedieť, že určeno nám žiť len toľko a
         toľko týždňov, „kým ruže kvitnú“ alebo „list s hory opadne“, hrozné je povedomie, že
         prestaneme žiť a ideme v ústrety neznámej chvíli, radosť k životu vzplanie ešte raz, ako
         zbĺkne plamenček vyhárajúcej lampy: no náš ľud nedesí sa smrti, ako mnohí bohatí ľudia,
         jemu prichádza ona ako anjel-vysvoboditeľ, jemu večný život je rad blahoslavených dní, on
         verí, ufá a vzýva v hodinke úzkosti pomoc svojho Vykupiteľa.
   </p>
   <p>
    Peter bol svedomitý lekár a — kresťan. Nikdy, čo aká smutná bola diagnoza jeho,
         neodišiel chorý od neho nepotešený, zronený. Každému dal so sebou aspoň slovo potechy. Ľud
         cítil mimovoľne, že je tento lekár i jeho priateľom. Preto ho vzýval, preto utiekal sa k
         nemu v biedach svojich.
   </p>
   <p>
    Pritom Peter nenashromaždil veľkého majetku. Rodičovské imanie spravoval pre sestru, sám
         zriekol sa toho dobrovoľne. Zato dostal priezvisko: podivín. To mu zostalo i naďalej, najmä
         keď uchádzal rok za rokom a on nekonal príprav ku ženbe. Nejeden šetrný pokyn dostal sa mu
         od rodičov dcér na vydaj súcich, ale on všade tiež šetrne dal na vedomie, že ženiť sa ešte
         nebude.
   </p>
   <p>
    Martin list našiel ho tiež v taký deň, kde mal mnoho chorých u seba. Poznal písmo jej
         ruky — videl, že lístok je objemnejší, než predošlé, ale mysliac si, že predsa obsahuje
         zasa len stereotypné slová: „pošli nám peniaze“, so vzdychom položil ho na bok.
   </p>
   <p>
    Len pozde večer, keď už stará Johana, bývalá práčka u Ladonických a teraz gazdiná i
         kuchárka u „pána doktora“, zakrývala na stôl a doniesla večeru, sadnul i on za stôl a
         otvoril sestrin list. Prekvapený bol obsahom jeho. Nečakal toho, čo mu oznamovala; myslel
         si, že je šťastná, že jej pohyblivý temperament hodí sa do života, aký vedú oni. Nepoznal
         dosť svojej sestry, aby vedel, čo cíti jej duša, po čom túži, čo ju bolí. Od jej vydaja,
         ešte viac od smrti matkinej stal sa jej cudzím a myslel si, že ona toho necíti, nechybuje
         jej srdečnosť v pomere rodinnom. Mýlne nazdával sa, že dni, vyplnené zábavou a premenami,
         sú jej príjemné, že nežiada si nič iného, len aby to vždy tak bolo, a k tomu potrebný bol
         natoľko i Peter, lebo on dával peniaze.
   </p>
   <p>
    Sohnutý nad listom sestriným, Peter nevidel a nepočul, ako chodí von a dnu jeho slúžka,
         ako hľadí ho všemožne upozorniť na seba. Len keď osmelila sa opýtať sa, či azda od „pani
         veľkomožnej“ dostal list, strhnul sa a zodvihnul hlavu. Oko jeho bolo zarosené slzou —
         smútok ukazoval sa v mužnej tvári.
   </p>
   <p>
    „Áno, milosťpani je chorá, veľmi chorá,“ odpovedal Peter. Hlas jeho triasol sa od žiaľu.
   </p>
   <p>
    Johanka, lebo i ona milovala Martu, zvolala:
   </p>
   <p>
    „A prečo neliečite ich vy, pán doktor? Vlastnú svoju sestru! Veď nemajú nikoho na svete
         už krem vás!“
   </p>
   <p>
    Peter cítil v slovách prostorekej ženy výčitku, vstal a začal chodiť po izbe.
   </p>
   <p>
    „Pravdu máš, Johana, nemá nikoho krem mňa, a ani mňa nemá!“
   </p>
   <p>
    „Keď ich nechcete. Keď je to pánu doktorovi jedno! Koľko už tomu, čo ste ich nevideli!“
   </p>
   <p>
    „Áno, dávno bolo, keď som ju videl posledný raz. Ale ty tomu nerozumieš, Johana. Choď
         povedať Matejovi, aby sa chystal; o jednej po polnoci pôjde so mnou na stanicu.“
   </p>
   <p>
    „Predsa už raz!“ povedala Johana a vyšla, aby v kuchyni podala ďalej, čo počula.
   </p>
   <p>
    V kuchyni sedela Marka, sirota, bývalá „husiarka“ a „pani“, lebo tak prezývali ešte jej
         starú mať, a ona toto meno dostala po nej ako jediné dedictvo — a priadla. Nemala už nikoho
         na svete, len jednu ujčinú, ale tá, bohatá, nepoznala biednej príbuznej. Po smrti starej
         materi (rodičia jej dávno pomreli) ostala samotinká, i vzal ju pán doktor na prosby
         umierajúcej a na radu Johany do svojho domu.
   </p>
   <p>
    Ale Marka necítila sa nijak nešťastnou. Nevedela, čo je šťastie, nepoznala toho veľkého
         rozdielu medzi blahobytom a biedou, v ktorej vyrástla, i myslela si, že to musí tak byť. A
         vedela, že je zdravá, šumná, že ju preto ešte ľudia radi majú, nežiadala si mnoho, a preto
         bola vždy spokojná s tým, čo mala.
   </p>
   <p>
    Bola dosť šumná, aby upozornila na seba. Tváričku mala bielu, belšiu, než akú vídavame u
         krások dedinských. Oči jej boly belasé, vždy usmievavé, jasné a hlas plný, zvučný. Vlasy,
         pravda, nosila neporiadne — česať sa bola jej veľmi príkra povinnosť; ale tie vlásky boly
         mäkké, ako hodváb, a tej zriedkavej farby, ktorá z bledožltej prechádza do popolavej. Preto
         nevidela sa ona dedinským ženám a hovorily o nej, že je priamo nepekná; posmešne pridaly
         jej ešte meno: „somhla“.
    <sup>
     [
     <a class="footnote" href="#ftn.id2504879" name="id2504879">
      1
     </a>
     ]
    </sup>
    No ona zasmiala sa im do očú, odsekla pohyblivým jazýčkom pádnu odpoveď a išla
         svojou cestou.
   </p>
   <p>
    Ako Johanka vkročila do kuchyne, Marka zbadala zmenenú jej tvár a spýtala sa jej:
   </p>
   <p>
    „Čo vám je, tetka, vari plačete?“
   </p>
   <p>
    „Akože by som neplakala, pani veľkomožná, naša Marta, sú chorí, a kto vie, či už i
         neumreli dosiaľ!“
   </p>
   <p>
    „Vari preto idete plakať; veď vám to nie dievka, ani rodina,“ hovorila Marka.
   </p>
   <p>
    „Veď by si ty neplakala, to je svätá vec; ani za starou materou si neplakala.“
   </p>
   <p>
    „A čože? Veď je tým dobre tam, kde sú — lepšie, ako im tu bolo.“
   </p>
   <p>
    „Ale je tebe nie dobre, keď si sirota.“
   </p>
   <p>
    „Veď som,“ dosvedčilo dievča trochu tichšie, ale hneď zasmialo sa: „prečo by mi bolo
         zle? Nestarám sa o nič, cudzím obrúskom si utieram ústa, nie som hladná, mám si čo
         obliecť.“
   </p>
   <p>
    Keby Johanka nebola zaujatá myšlienkou o chorej Marte, iste by bola prehodila: „Daj ti
         mi Bože, tých pár handár, čo ti po materi ostalo!“ ale ona, upratujúc riad po kuchyni,
         nedbala valne na reči dievčaťa; hovorila: „Ach, moja milá, mladá pani! A majú brata
         doktora, on pomáha druhým, a svoje nechá trpieť! Ja neviem, aká je to láska medzi tými
         pánmi, ako by sa nikdy nepoznali, nevideli, tak bočia jedno od druhého. A ono, tá Marta,
         stvorenie ako kus chleba; mne, kedykoľvek som prala u nich, vždy naliala ukradky hriatej do
         pohárika. Ale som ju i rada videla.“
   </p>
   <p>
    „Azda len pre tú pálenku, tetka?“
   </p>
   <p>
    „Čožeby len pre pálenku, ale pre to dobré srdce.“ Potom sa spamätala, že treba povedať
         Matejovi, aby chystal sa na stanicu v noci, a vezmúc si lampáš i veľkú šatku, odišla z
         kuchyne.
   </p>
   <p>
    Za chvíľku bola i Marka ticho. Potom prebleskla jej chytrá myšlienka hlavou. „Počkaj, čo
         vám ja vykonám! Naiste majú zasa pod hlavou sklenku s pálenkou.“ Pri tých slovách vstala,
         vzala praslicu i s vretenom do ľavej ruky a, prikročiac k posteli, pravou rukou zodvihla
         hlavnicu. „Tu je nič, ale musí byť tuto, vykutať ho musím, čo kde.“ A, nahnúc sa, zodvihla
         i slamník. Niečo zacvendžalo, Marka vytiahla s víťazným pohľadom fľašku a hneď i malú
         skleničku. „Ako by som ja nevedela, vy stará kmetica! Ale vám ja to skryjem, trápte sa, veď
         vám pán doktor dosť zakazajú piť pálenku, a vy nič, iba ako by hrachom sypal.“ Takto sama
         sebe hovoriac, položila fľašku i so sklenkou do kúta za kasňou.
   </p>
   <p>
    Ledva sadla si pod praslicu, už vrátila sa Johanka. Bola uzimená.
   </p>
   <p>
    „Ten spachtoš! Už sa bol povyzúval a ležal na peci. V izbe plno priadok a jemu dobre
         počúvať s pece, čo si ženy rozprávajú. Nechce sa mu veľmi na cestu, ale on vie, že rozkaz
         pána plniť musí.“ Johanka pri tých rečiach prišla ku posteli a poskladala s hlavy šatku,
         položila pod hlavnicu, začala kutiť — Marka usmiala sa potuteľne a po nečase spýtala sa
         nevinne:
   </p>
   <p>
    „Čo hľadáte, tetka?“
   </p>
   <p>
    „Nič!“ odsekla jej a premetávala hlavnice ďalej. Chvíľku boly obe ticho. Bolo počuť
         vretienko Markino, ako tancuje po zemi, keď, zasukujúc nitku, pustila ho dolu, a bolo počuť
         tiež, ako šuchoce slama pod rukami Johankinými.
   </p>
   <p>
    „Mara!“
   </p>
   <p>
    „Čo, tetka?“
   </p>
   <p>
    „Ty dievčisko, prekryla si mi…“
   </p>
   <p>
    „Čo, tetka?“
   </p>
   <p>
    „Čo, nuž mala som, hľa, na osoh vo fľaštičke trošku špiritusu, a ty si mi ho prekryla.
         Priznaj sa len, ty dievka!“
   </p>
   <p>
    „Ah, tetka, čože by vám ja prekrývala; vari som ja taká? Dakde ste si vypili váš osoh, a
         mňa potvárate.“
   </p>
   <p>
    „Zabož sa, že si mi ho neprekryla.“
   </p>
   <p>
    „Ej, čože by sa ja za to božila; bol by ten ,osoh‘ hoden toho!“
   </p>
   <p>
    „Vidíš, ty! že si mi ho prekryla. Daj mi ho, lebo ma v nohách trúpe.“
   </p>
   <p>
    „Ej, veď vás trúpe, ale nie v nohách; veď ja viem, od čoho tak spíte, že by ste sa
         nezobudili, ani čo by trúby trúbily nad vami.“
   </p>
   <p>
    „Nejazyč už toľko. Tvoj jazyk je dlhý až po Debrecín.“
   </p>
   <p>
    „A váš, tetka, ešte míľu za Debrecínom.“
   </p>
   <p>
    „Ale ho čušíš! Hneď ti zavolám pána doktora, a ten ti napraví strapatú hlavu.“
   </p>
   <p>
    Marka tento raz nepovedala nič. Johanka chytila sa do inej práce, ale pokoja nemala
         ešte.
   </p>
   <p>
    „Potvora kadeaká, ešte zo mňa, starej ženy, posmech vystrája. Hneď mi povieš, kde si
         položila tú sklenku.“
   </p>
   <p>
    „Tam vám je za almáriou, ten váš osoh. Daj vám len Pán Boh na dobrý úžitok,“ vyjavila
         napokon všetečnica a hodila hlavou smerom ku kasni.
   </p>
   <p>
    Johana zohla sa po sklenku a nahla si z nej — veď je to na osoh. Tak potúžená upratúvala
         ďalej, hoc i nemala čo upratúvať. Napokon pomyslela si, že bude čas na spanie.
   </p>
   <p>
    „Tetka, a či nejdete sa opýtať pána doktora, či nepotrebujú niečo na cestu?“ starala sa
         Marka.
   </p>
   <p>
    „Ej, čože by potrebovali, veď si oni kúpia, keď im bude treba.“ No sotva to povedala,
         zavznel zvonec z izby.
   </p>
   <p>
    „Hľa, tetka, nepovedala som, že vás budú ešte volať? Len sa skoro; vezmite nohy na
         plecia, veď vás už môžu netrúpať.“
   </p>
   <p>
    Johanka nepovšimla si tento raz rečí Markiných. Už bola na chodbe.
   </p>
   <p>
    Peter nepokojne chodil po izbe. Ľúto mu bolo, že tak veľmi odcudzil sa od sestry. Jej
         vrelé slová, vyznanie lásky dotklo sa živo struny jednej, dávno nedotknutej, a ona ozvala
         sa mocne. Bože môj, veď kedysi Marta bola celým svetom jeho, a teraz ako mohlo sa stať, že
         opustil ju, že ona vzdialila sa tak ďaleko od neho. On pomáha iným, lieči cudzích ľudí, a
         ju necháva v chladnej cudzine hynúť; jeho vinou — áno, i jeho vinou — ponáhľa sa mladušká
         žena priamo do náručia smrti. „Musím ísť ku nej, musím! Čo potom, neviem sám, ale nesmiem
         jej nechať takto, nemohol by som to zodpovedať pred sebou — a pred matkou…“
   </p>
   <p>
    Zavolal Johanku. Pomohla mu poukladať šaty do cestovného vaku. Potom jej prikázal, aby
         do odchodu bdela, že vyprevadí ho i pozatvára dom. Johana kývla hlavou. Chránila sa
         prehovoriť, lebo cítila, že ušiel by jej jazyk a pán doktor zbadal by, že pila pálenku.
         Mlčky tedy prichystala všetko a potom vyšla z izby.
   </p>
   <p>
    „Budeme noc merať, Mara,“ povedala, prijdúc do kuchyne.
   </p>
   <p>
    „Dobre, tetka, ja do polnoci, vy od polnoci.“
   </p>
   <p>
    „Veď keby tak, ale pán bude akiste piť ešte čaj a ja musím byť hore, a už ledva na
         nohách stojím.“
   </p>
   <p>
    „Chudina! Akoby i nie,“ posmievala sa Marka.
   </p>
   <p>
    „No, len no, posmievaj sa ty starým ľuďom, i ty budeš raz stará.“
   </p>
   <p>
    „Vari ja, tetka! Azda by i ja mala také vrásky po čele, ako vy, a ruky samá merná žila.“
   </p>
   <p>
    „Azda sa nazdáš, že som ja naveky bola stará?“
   </p>
   <p>
    „Ja sa nazdám, že ste vy nikdy mladými neboli, tetka.“
   </p>
   <p>
    „Horkýže nebola; mala si ma vidieť, mňa, keď som bola dievkou, po celej doline mi išiel
         chýr.“
   </p>
   <p>
    „Veď čože, keď ste si ho nevedeli zachovať.“
   </p>
   <p>
    „I, všetečnica, čo teba do toho! Ani ty si ešte nepreskočila.“
   </p>
   <p>
    „Ej, tetka, ale ja naveky ostanem poctivou.“
   </p>
   <p>
    „Čože by si ty ešte vedela, ty drž jazyk za zubami a buď rada, že máš kde hlavu
         skloniť.“
   </p>
   <p>
    Marka chvíľočku zasa ostala ticho. Johana vzala si tiež praslicu, priložila si stolec ku
         posteli a zívajúc začala priasť.
   </p>
   <p>
    „Vyhrň ešte to uhlie, Mara, a polož so dve íverá naň, aby nám oheň nepotuchol.“
   </p>
   <p>
    Dievča ochotne vykonalo, čo sa jej kázalo. Rozduchujúc žeravé uhlíky, začala zasa:
   </p>
   <p>
    „Tetka, či vám niečo nešepce okolo ušú?“
   </p>
   <p>
    „A čože by mi malo šeptať?“ hovorila starká a lenivo hýbala krivými už prsty vretienkom.
   </p>
   <p>
    „Nuž len tak, tetka. Mne vám naveky niečo šepce, a to je tak čudne, vždy nové a nové
         veci, a to či robím niečo, alebo nie, jednostaj mi vám v hlave tak ako by šeptalo.“
   </p>
   <p>
    „Iď, ty sprosták, veď to myslíš, to sú myšlienky.“
   </p>
   <p>
    „Veď myšlienky, ale načo sú tie myšlienky? Či to i druhí ľudia myslia, tak ako ja, či to
         i druhým tak šepoce, ako mne?“
   </p>
   <p>
    „A či ja viem? Čoby sa ja starala, čo myslia druhí ľudia?“
   </p>
   <p>
    „A či, tetka — veďže nedriemte, pichnete si do prsta — či je to i vám tak dobre okolo
         srdca, ako mne, keď vidím zelenú horu a počujem vtáčkov spievať a keď stojím v báni, plnom
         malín a jahôd, a som zdravá, spievam z plného hrdla a nazdám sa, že celý ten svet, čo ho
         vidím s hory, je môj: — vtedy vám mi je tak dobre okolo srdca. Či to i druhým tak? Alebo
         keď som pásla husi a babuľky moje štebotaly okolo mňa a starú som z ruky chovala a ona mi
         až do náručia prišla a ja som ju bozkávala, vtedy mi bolo tiež tak dobre, tak veľmi dobre
         tu,“ pritom ukázala na prsia, a odblesk tej „dobroty“ bolo jej vidno na oživenej tvári;
         „ach,“ vydýchla z hlboka, „ach, tetka, či to i vám tak, keď sa radujete?“
   </p>
   <p>
    „Mhmm,“ dotušila Johana a hlava jej klesla na prsia.
   </p>
   <p>
    „Veď tí už spia! tetka, aspoň si už ľahnite, vy spachta, keď nevládzete hlavu hore
         držať. A že vraj noc merať! Ver’ by ste vy boli súci medzi dievčatá na ,dlhú noc‘; veď by
         vám mládež vykázala fígeľ!“ Marka odložila praslicu a pomohla starej žene na posteľ.
   </p>
   <p>
    „Postav ešte do toho nového hrnca — vody — na — čaj — pre — pána — a choď Matejovi —
         posvietiť — okolo voza —“
   </p>
   <p>
    „Už sú božia, tá stvora!“ povedala Marka a vzala ten nový hrniec z police. „Bože môj, či
         to i ja taká budem? Akí sme to ľudia, ako ten kvet na úboči: dnes kvitne a zajtra ho už
         niet. Ako čudne je to na tom svete: jedným je dobre a druhí sa trápia od malička.“
   </p>
   <p>
    Postavila hrnok na sporák, naliala do neho vody a priložila i na oheň. Na jej tvári
         poihral si odblesk plameňa, zrkadlil sa v jej umných očiach.
   </p>
   <p>
    „Tá moja stará mať, Pán Boh im daj slávu večnú, aká to boli žena. Nikomu neublížili,
         nikoho neposúdili, ničoho nemali, preto že rozdali všetko, a jednako vysmievali ich a
         povedali na nich, že sú pani. A prečo? Mňa tiež tak prezývajú, ale ja im dám, reku: mne
         nikto v močidle konope nezapáli, ani —“
   </p>
   <p>
    Zvonec pretrhnul Markino mudrovanie. Strhla sa a bežala opýtať sa, čo pán doktor
         rozkážu.
   </p>
   <p>
    „A Johana?“ opýtal sa Peter.
   </p>
   <p>
    „Oj, tí spia, ako by ich zarezal; ani by ich už viac nikto nezobudil.“
   </p>
   <p>
    „Nebuď jej, ale dones mi vriacej vody na čaj, a zapáľ si lampáš, a choď pozrieť, či
         Matej už chystá sa na cestu. Skoro môže už priahať.“
   </p>
   <p>
    Dievča donieslo vody a postavilo na stôl. Peter sám narobil si čaju a, sadnúc si k nemu,
         vzal do rúk najnovšie noviny. No nečítal dlho, ani nevedel, čo číta vlastne, a chodil po
         izbe. Zapálil si i cigaru, ale mu nehorela dobre, odhodil ju na veľkú radosť Mateja,
         ktorému dostávaly sa ohorky a spodok z fajky pánovej.
   </p>
   <p>
    Marka vyšla na dvor. Tma bola a chladný vietor dul od holí.
   </p>
   <p>
    „Ja mu poviem, aby už priahal, lebo kým sa ten posbiera, prejde i hodina.“ Prešla cez
         dvor až ku dverám stajne. Cez úzku škulinu svietilo sa slabo.
   </p>
   <p>
    Zabúchala na dvere.
   </p>
   <p>
    „Báťa, otvorte!“
   </p>
   <p>
    „Hó, ktože si, že taký hurt robíš?“
   </p>
   <p>
    „Ja som, báťa; chcela som vidieť, či ešte žijete, či neumreli ste ešte?“
   </p>
   <p>
    „Ej, čo by ja umrel, nehovor mne ty o smrti.“
   </p>
   <p>
    „A, báťa, aby ste už priahali.“
   </p>
   <p>
    „Ale je ešte nie jedna; teraz som len pozeral na hviezdy.“
   </p>
   <p>
    „Darmo vy na hviezdy pozeráte, báťa; nemáte ani jednej na nebi.“
   </p>
   <p>
    „A kde by sa boly podely?“
   </p>
   <p>
    „A už len priahajte. Posvietim vám. Aleže sa rezko, báťa, nie tak s nohy na nohu.“
   </p>
   <p>
    „Eh, vieš ty, ako treba okolo koní obchodiť. Len komu to zas prišlo na um! Na kýho čerta
         že ten pán idú zas do tej Pešti?“
   </p>
   <p>
    „Nuž idú si sestru navštíviť; veď ich poznáte.“
   </p>
   <p>
    „Čože by som nepoznal; vari našu Martu? Dosť som sa jej naprevážal hore-dolu. A načože
         idú k nej?“
   </p>
   <p>
    „Sú veľmi chorí, idú ich liečiť.“
   </p>
   <p>
    „Ako by v Pešti nebolo doktorov dosť.“
   </p>
   <p>
    „Veďže sa skoro, starý; nesháňajte sa za toľký čas.“
   </p>
   <p>
    Vyviedli kone, Matej prácne priviedol svojho až ku oju a pokrikujúc priahal ich do voza.
   </p>
   <p>
    „Mara!“
   </p>
   <p>
    „Čo, báťa môj?“
   </p>
   <p>
    „Daj ho sem, toho koňa.“
   </p>
   <p>
    „Veď vám je tu, báťa. Vari ste už i vy slepí?“
   </p>
   <p>
    „Curukni ho, a posvieť, tak, a teraz bež mi po gubu a koberce. Dones mi i bič. Ale aby
         si skôr tu bola, ako tam.“
   </p>
   <p>
    „Vám aby letel,“ odpovedela letkom Marka. Ona nenechala inému ostatné slovo za nič. Hneď
         bola nazpäť, vlečúc gubu i koberec, a položila ich na kozlík.
   </p>
   <p>
    Bujné kone zarehtaly.
   </p>
   <p>
    „No, báťa, ešte zamrznem pri vás, kým sa vyštveráte na ten voz.“
   </p>
   <p>
    „A, Mara — nedoniesla si mi?“ ukázal pritom, ako vytriasajú fajku.
   </p>
   <p>
    „Pfi, vari vy to ľúbite! Ja by takého muža nechcela.“
   </p>
   <p>
    „Len by ťa on chcel, ty striga.“
   </p>
   <p>
    „A ver’ ja nie; ani by ho nebozkala. Ale, báťa, aha, pán už hľadia zo dvier na vás; taže
         sa už!“
   </p>
   <p>
    Ale Matejovi ešte ako by chybovalo niečo, i zastrkoval krivé palce svoje do vrecák
         kabáta.
   </p>
   <p>
    „Čože hľadáte ešte?“
   </p>
   <p>
    „I, ešte mi je fajka tam vo válove, bež mi po ňu, dievča.“
   </p>
   <p>
    Marka bola mihom tu s fajkou.
   </p>
   <p>
    „Báťa!“
   </p>
   <p>
    „Čože zasa, ty striga!“ vyštverajúc sa konečne na voz, obrátil sa k Marke.
   </p>
   <p>
    „Vás by bolo poslať iba pre smrť. Minulo by sto rokov, kým by ste sa vrátili s ňou.“
   </p>
   <p>
    „Ha — ty jazyčnica, tebe tiež baby nezabudly jazyk podrezať.“
   </p>
   <p>
    „Aby ste vedeli, že nie; no pohniteže už raz.“
   </p>
   <p>
    „Pŕŕŕ — né!“
   </p>
   <p>
    A kone, už netrpelivé, pohly sa.
   </p>
   <p>
    Predo dvermi vo tme už čakal Peter.
   </p>
   <p>
    „No, Matej, ale je čas už svrchovaný; a ty, Mara, pozamykaj všetko, a dajte pozor na
         dom.“
   </p>
   <p>
    „A žriebä aby si mi opatrila, to ti povedám,“ nakladal Matej, naťahujúc rukáv guby.
         Peter tiež zakrútil sa do bundy.
   </p>
   <p>
    Mrazivá bola ešte noc. Kalendár už v ten deň kládol začiatok jari, ale zima veru ešte
         držala sa.
   </p>
   <p>
    Keď Matej už raz sedel na kozlíku a kone cítily jeho ruku, počuly jeho hlas, tu letely,
         a vždy rovno, bez trhania, až Matej len tak rástol od pýchy. Vyletely i teraz z panského
         dvora — zľava i zprava ostávaly nízke domky s tmavými už okienkami. Len kde-tu bolo vidno
         ešte hlavienku tlieť na kozúbku.
   </p>
   <p>
    V úzadí čnie do výšky zasnežené temeno hole, od nej tiahne ostro, mrazivo severák. Noc
         je tmavá, bez hviezd, bez mesiaca. Oblaky preháňajú sa po oblohe.
   </p>
   <p>
    Nad ránom vozík šiel úzkym priesmykom; v šere rána belely sa vápencové steny vrchov
         mesta N. Blížil sa vozík ku stanici — bolo počuť cengať prvý raz.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2504879" name="ftn.id2504879">
        1
       </a>
       ]
      </sup>
      <span class="emphasis">
       <em>
        Somhla
       </em>
      </span>
      je kvietok chatrný, rastúci na strniskách
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505651">
       </a>
       III
      </h2>
     </div>
    </div>
   </div>
   <p>
   </p>
   <p>
   </p>
   <p>
    Keď Peter zavítal do Pešti, našiel Martu veľmi chorú. Ku jej neduhu pridružil sa i katár
         priedušnice a ona, i tak už veľmi slabá, ležala bez pohnutia na bielom lôžku svojom.
   </p>
   <p>
    Švagrovia pozdravili sa vľúdne a Alexander hneď zaviedol Petra do izby chorej. Izba bola
         zatemnená hustými záclonami, ktoré visely na vysokých oblokoch, a len zťažka bolo rozoznať
         predmety v izbe.
   </p>
   <p>
    Peter hneď pristúpil k obloku a odhrnul záclonu. Svetlo vlnilo sa prúdom a osvietilo
         bledú tvár mladej panej. Tvár bola nehybná, ako z vosku, a len mihalnice očú hýbaly sa,
         lebo svetlo dorážalo na oči i cez zatvorené víčka. Ruky a prsty, spočívajúce na belasom
         prikrývadle, boly priehľadné, ako z jemného porcelánu. Každú žilku poznať na nich, ba vidno
         temer tepnu, ako postrkuje ju krv, ale slabo, pomaly.
   </p>
   <p>
    Peter zadíval sa na jedinú sestru svoju, dlho, dlho.
   </p>
   <p>
    „Čo súdiš o jej chorobe?“ opýtal sa Alexander. „Čo jej je?“
   </p>
   <p>
    „Po prvé je otrávená,“ bola Petrova odpoveď, a vzdychnúc si zhlboka, vzal jej ruku do
         svojej.
   </p>
   <p>
    „Otrávená! Nesmysel!“ zvolal Alexander, nevediac, či sa zlobiť, alebo vysmiať švagra.
   </p>
   <p>
    „Ako? Marta by bola otrávená?“ opýtala sa i Berta, stojaca vo dverách bočnej izby; pri
         posledných slovách pristúpila bližšie.
   </p>
   <p>
    „Áno,“ odpovedal Peter, zdvorile obráťac sa ku hovoriacej a podal jej ruku. „Je otrávená
         morfiumom.“
   </p>
   <p>
    „To je iné — len kde ho vzala?“ hovorila s naivnosťou, neobyčajnou u takej dokonalej
         dámy.
   </p>
   <p>
    „Pamätám, že mali sme ho doma,“ podotknul Alexander zľahka, „ale toho bolo málo a
         nedostačilo by doviesť človeka až po tento stupeň.“
   </p>
   <p>
    „A — umrie?“ opýtala sa znova Berta; pri tejto otázke prebehnul mráz jej telom.
   </p>
   <p>
    „Úfam sa, že nie,“ odpovedal Peter. Pritom neustále pozoroval chorú a po prestávke
         doložil hlasom, netrpiacim protireči: „Ostanem pri nej sám, kým nebude lepšie.“
   </p>
   <p>
    Alexander a Berta odišli na prechádzku. Cestou hovorila Berta: „Nikdy nevidela som
         takého brata! Čudný je ten človek, ako tie hory, v ktorých býva!“
   </p>
   <p>
    Peter ostal sám so sestrou. Nazrela i služobná, ale, vidiac lekára sedieť u chorej
         panej, utiahla sa nazpäť, rada, že jej nik nepotrebuje. Petrov zrak zarosil sa, keď hľadel
         na úbohú sestru. Ešte vždy držal jej zvlhlú rúčku, ktorá podobala sa uvädnutému listu — i
         načúval jej dýchaniu, nepokojným, no slabým pohybom jej srdca, a so vzdychom a smútkom v
         hlbokom zraku vzal znova jej rúčku a bozkal ju nežno. Chorá pohla sa a vydýchnuc,
         zakašľala, otvorila oči, pozrela vôkol seba a poznajúc brata, usmiala sa radostne.
   </p>
   <p>
    „Ty si prišiel, ó, vďaka ti!“ Zasa zakašľala.
   </p>
   <p>
    „Prišiel som vidieť, čo je s tebou, sestrička,“ odpovedal pod dojmami vrelých jej slov
         tiež vrele. A Marta dívala sa na neho pohľadom hlbokým a nespustila očú s neho za hodnú
         chvíľku. Potom začaly sa pohybovať jej ruky nepokojne a zvolala s prosbou na tvári i
         ústach:
   </p>
   <p>
    „Peter, brat môj, podaj mi môj liek!“
   </p>
   <p>
    „Čo ti podať?“
   </p>
   <p>
    „Morfium! Tam v tej kasni je.“
   </p>
   <p>
    Ale on neponáhľal sa vyhovieť jej žiadosti. Vážny bol pohľad jeho očú, keď skúmave
         hľadel na chorú.
   </p>
   <p>
    „Skoro,“ prosila chorá a vystrela ramená k nemu.
   </p>
   <p>
    „Nedám,“ povedal on zvoľna, ale určite.
   </p>
   <p>
    „Ó!“ vzdychla Marta a zdvihla sa prudko, ale hneď premožená prudkým kašľom klesla jej
         hlava nazpäť na podušku. I hovoril k nej Peter nežno:
   </p>
   <p>
    „Vidíš, netreba ti protiviť sa, ani hovoriť mnoho. Zakazujem ti to ako lekár a — brat.“
         Utrel jej spotené čelo, Marta zaplakala a hovorila, že jej nemá rád a ona že umrie.
   </p>
   <p>
    „Neumrieš, nedovolím, aby si umrela.“
   </p>
   <p>
    „Nedovolíš?“ usmiala sa chorá zrejme potešená. „Ty ma nedáš smrti?“
   </p>
   <p>
    „Nedám,“ povedal Peter, vrúcnejšie azda, než chcel sám.
   </p>
   <p>
    „Ó, ty zlatý! ty milý! Teraz vidím, že ma trošku rád máš, a už nechcem ani morfia.“
   </p>
   <p>
    „Ale ty vo všetkom poslúchať ma musíš; rozumieš, aby ozdravela si zasa.“
   </p>
   <p>
    „Vo všetkom, len nechoď preč!“
   </p>
   <p>
    Peter už teraz ako lekár začal zachodiť s ňou, dal jej lieky, povedal prísne, že v jej
         ruke je vlastné jej zdravie, jej život. Ale ona už po chvíľke zabudla na to, a keď Berta,
         vrátivšia sa s prechádzky, prišla ju pozrieť, pýtala ju, aby podala jej morfium. No Berta
         privolala Petra.
   </p>
   <p>
    „Čo je zasa?“ spýtal sa jej prísne.
   </p>
   <p>
    „Ó, prosím, prosím ťa, len trošku, ja zahyniem!“ hovorila s posunkom tuhej vášne, ako
         pijan, keď žiada svoju sklenku.
   </p>
   <p>
    „Kde je?“ opýtal sa Peter.
   </p>
   <p>
    S radosťou udala mu miesto, ale on musel ešte skôr hľadať kľúčik v jej šatách a potom
         najdúc napokon ten nebezpečný liek, vzal ho k sebe, otvoril skleničku, zavoňal a zatvoril
         znova.
   </p>
   <p>
    „To je div, že ešte takto! Toho človeka dám zatvoriť, ktorý túto zbraň dal do rúk
         nerozumu a ľahkomyseľnosti.“
   </p>
   <p>
    „Nie, neublíž mu!“ prosila Marta a, vystrúc opäť rameno k nemu, prosila: „pomoc! — ty
         nechceš?“
   </p>
   <p>
    „Nie!“ znela určitá odpoveď. „Chcem, aby si žila, a toto je pre teba smrť. Najlepšie,
         keď odopriem ti to zrovna, lebo si ako dieťa, ktoré nepočúva na rozumné slová, ale vždy
         opakuje len svoju žiadosť.“
   </p>
   <p>
    Marta plakala a pokašľávala, Peter podal jej liek, ktorý sám predpísal; potom uspokojila
         sa skoro a prosila ho, aby sadnul si k nej a podal jej ruku. Ona ju bozkala vrúcne.
   </p>
   <p>
    „Ach!“ zvolal Peter a odvrátil sa.
   </p>
   <p>
    „Nehnevaj sa! Rozprávaj mi, čo robíš, ako žiješ, či žijú ešte naši starodávni známi?“
   </p>
   <p>
    Všetko urobil jej k vôli a ona napokon uspokojila sa. Ba musel jej sľúbiť, že na leto
         vezme ju k sebe, no dovtedy musí ju sveriť rukám svedomitým.
   </p>
   <p>
    Preto vyhľadal známu dámu, o ktorej vedel, že má v Budíne letohrádok, a poprosil ju, aby
         vzala Martu pod svoju opateru a dozorstvo. Alexander bol s tým usrozumený docela. Pravda,
         on mal celkom iné plány, ktorých Marta úprimne sa bála; ale Peter uspokojil sestru, že
         Alexander nežiada tej obeti od nej, aby ona, chorá, vydala sa na cestu.
   </p>
   <p>
    „On zná, žeby ťa to zabilo!“ tešil ju Peter, „a preto nežiada si to naozaj. Ty zotavíš
         sa trochu tu, a keď bude u nás teplo, vezmem ťa k sebe.“
   </p>
   <p>
    Radosťou zasmiala sa Marta.
   </p>
   <p>
    „A Alexander, a Berta?“ opýtala sa po chvíli.
   </p>
   <p>
    „Oni pôjdu zabávať sa.“
   </p>
   <p>
    „Ale potrebuje peniaze.“
   </p>
   <p>
    „Zasa?“
   </p>
   <p>
    „Áno. A zdá sa, že mnoho. Daj mu ich! Nech idú, nech zabáva sa podľa vôle: nedbám, čo
         ako dlho a ďaleko, len mňa vezmi so sebou!“
   </p>
   <p>
    „Tak hovoríš o mužovi, Marta? Žiadaš si ho mať ďaleko od seba?“ Peter chodil po izbe,
         ale teraz zastavil sa pred ňou a pozeral na ňu prísne, pritom smutne.
   </p>
   <p>
    „Tak!“ odpovedala Marta a pozrela bratovi priamo do očú. „On to vie. Nerobí si nič z
         toho. Ideme každý svojou stranou.“
   </p>
   <p>
    „Smutná vec, tým smutnejšia, že to hovoríš, ako by to muselo tak byť; nepričinila si sa
         nikdy, aby získala si si muža, s ktorým žiješ?“
   </p>
   <p>
    „Nie; načo?“
   </p>
   <p>
    Peter nevedel, čo odpovedať na túto naivnú otázku. Odvrátil sa. Už nahliadnul do pomeru
         týchto ľudí. Videl, že Alexander je človek veľmi povrchný, ľahtikársky, že mu je pôžitok a
         zábava potrebou žitia, že je nie schopný vyššej myšlienky. No ešte bola osoba, ktorú vedel
         milovať a koriť sa jej, — jeho sesternica, družka jeho mladosti, spoločnica v radovánkach,
         ktorá ho rozumela, ktorá sdieľala náhľady jeho, vôbec, ktorá hodila sa k nemu, ako nikto
         iný na svete.
   </p>
   <p>
    Ale Berta bola chudobná, ako kostolná myš, šatila sa len z toho, čo jej tetky a
         strýkovia udelili, a preto musel tiež nebohatý Alexander vziať si ženu majetnú. Dobre to
         vycítil Peter už dávno, že manželstvo toto bolo uzavreté z vypočítavosti jednej a z
         márnomyseľnosti druhej strany, preto o vnútornej shode nemohlo byť ani reči. Umienil si
         dostať sestru z tohoto kruhu. Jej šťastie pred triezvym zrakom Petrovým sosypalo sa v
         hromádku popola.
   </p>
   <p>
    Oddajúc Martu starostlivým rukám šľachetnej dámy, Peter odcestoval domov.
   </p>
   <p>
    Marta často trápila svoju ošetrovateľku netrpezlivosťou a rozmarnými žiadosťami. Dobrá,
         no energičná pani uchlácholila ju vždy len tým, že keď zotaví sa, pôjde ku bratovi. Tu i tu
         prišiel list od Petra, nežný a starostlivý, a ten bol na čas jej potechou, jej pokladom.
   </p>
   <p>
    Muž prišiel ju navštíviť častejšie. Berta tiež prišla. Hovorila, že pôjde cestovať s
         bohatou, osamelou dámou, ktorá potrebuje spoločnicu, že pôjde na leto do Švajčiarska, na
         jaseň do Nizzi. Alexander nezdržal sa nikdy dlho u svojej ženy. Prišiel, opýtal sa, ako sa
         má, či nepotrebuje niečoho, či chodí k nej lekár a podobné. A ona odpovedala svedomite na
         všetky otázky a spýtala sa ho, čo vie o svojom bratovi, či je ešte v Paríži, alebo či už
         ako ťažný vták tiež odobral sa na sever. A konversácia šla hladko, povrchne, bez toho, aby
         jedného zaujímalo vedieť, akú odpoveď dá mu druhý. A v hĺbke oboch duší vrely celkom
         rozdielne city, túžby, náruživosti; trhlina šírila sa medzi nimi tým postupom, ako
         ozdravievala Marta a prichádzala k jasnému povedomiu svojho stavu. Veru, keď pomyslela si
         na všetko, zaplakala sama nad sebou — i stalo sa, že zažiadala si morfia, aby — zabudla.
   </p>
   <p>
    Napokon jedného krásneho májového dňa prišiel Peter, aby ju vzal so sebou. Marta,
         vyčkávajúc ho už dávno, vyšla otvoriť mu záhradné dvere. Tienistým chodníkom ledva niesly
         ju nohy, minúty zdaly sa jej byť celou večnosťou — chvejúcou sa rukou odtisla závoru a
         hodila sa v náruč milovaného brata, ako by ho nikdy viac opustiť nemala.
   </p>
   <p>
    On bol tiež dojatý. Díval sa na ňu zaroseným zrakom. Bola temer celkom zdravá,
         nepotrebovala lekára, len ruku, ktorá by ju viedla, mocnú spoľahlivú. Bola zasa pekná,
         krajšia než predtým, zdala sa byť dospelejšou — aspoň Petrovi, veď v jeho očiach nebolo
         nikoho nad ňu. Marta hľadela na neho po prvý raz okom zdravej, dospelej ženy. Nemohla ani
         dočkať, kedy už odídu. Neprotivila sa isť ani do opusteného bytu, aby pobrala si potrebné
         veci na cestu — a v skrytosti želala si nevrátiť sa viac nikdy sem.
   </p>
   <p>
    Alexander odprevadil ju na nádražie. Odobral sa od nej, hovoriac, že príde sám po ňu,
         keď ho požiada o to, ale teraz že ide i on na leto preč.
   </p>
   <p>
    Napokon dostali sa do vlaku. Marta kývla ešte raz rukou mužovi, ako by sa vyberala len
         na prechádzku, nemysliac si, že za tie mesiace rozlúčenia môže sa stať mnoho…
   </p>
   <p>
    Len teraz verila naozaj, že ide domov. Hľadela na svet okom celkom iným. Videla ho
         krásnym, nechápala, že jest i zármutok, lebo svoj zabudla a cudzí nedojal ju len na malú
         chvíľku. V šťastí svojom sme tak často sebeckí!
   </p>
   <p>
   </p>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2578143">
       </a>
       IV
      </h2>
     </div>
    </div>
   </div>
   <p>
   </p>
   <p>
   </p>
   <p>
    Matej čakal ich na stanici. Bujné kone hrabaly v čiernej zemi, nasýtenej prachom uhlia;
         mal prácu, aby ich krotil. Keď Marta skočila s vlaku, troška unavená, ale ešte vždy
         šťastná, potešila sa, že videla tam starého sluhu Mateja.
   </p>
   <p>
    „Matej, starý, či ešte žijete? Ach, ako teším sa, že vás vidím!“
   </p>
   <p>
    „Akoby nie,“ odpovedal Matej a uškrnul sa, prejdúc si rukávom cez tvár, „veď sme azda
         všetci svoji!“ a podal panej svoju tvrdú pravicu.
   </p>
   <p>
    Táto familiárna privítanka páčila sa Marte. Vôbec, teraz páčilo sa jej všetko: vrchy,
         dolina tesná, hlboká, rieka strmá a jej čistučičká priehľadná voda, cesta, vinúca sa
         horami, dolami až ku rodnej vieske.
   </p>
   <p>
    „Ako v rozprávkach,“ povedala, a snivým pohľadom pozerala vôkol seba. „Vieš, Peter, my
         ideme teraz ,starými cestami, rudnými horami‘, ako tých dvoje detí, ktoré zlá macocha
         vyhnala z domu, a nebolo by mi divné, keby zatárali sme sa a ostali sami dvaja v hore a ja
         by ti povedať musela: ,Vyjdiže, braček, na strom, pozriže, či nevidíš niekde svetielka v
         doline.‘ Oh, Peter, ani by si neveril, aká som šťastná!“
   </p>
   <p>
    „Verím, i cítim a ufám sa, že budeš teraz už vždy šťastná. Závisí to i od teba samej.“
   </p>
   <p>
    „Nie odo mňa, nie, ale od tých, ktorí ma otáčajú.“
   </p>
   <p>
    „Lebo ty povoľuješ všetkým dojmom a dáš sa strhnúť žiaľom a nerestiam často namysleným.
         Nie si samostatná, nie silná, aby na základe vlastného rozsudku odporovala si vonkajším
         dojmom.“
   </p>
   <p>
    „Nemaj mi to za zle. — Ale ja rozprávam pletky a ty máš iste vážne myšlienky, alebo
         nejaká milá rozpomienka ožíva ti pri pohľade na tieto stráne.“
   </p>
   <p>
    „To práve nie. Milých rozpomienok je málo v živote; milé sú mi tie z časov nášho
         detinstva… Keby dieťa vedelo, aké je šťastné, nežiadalo by si nikdy byť dospelým človekom.“
   </p>
   <p>
    Marta skúmave pozrela na brata.
   </p>
   <p>
    „Tvoje slová skrývajú žiaľ. Ty prekonal si niečo veľmi bolestného a ko mne nemáš
         dôvery.“
   </p>
   <p>
    Peter neodpovedal hneď. Po prestávke riekol vážne:
   </p>
   <p>
    „Dôvera moja k tebe je neohraničená, ale sú veci, ktorých nemohla by si zniesť, ktorých
         ani nepochopila by si v ich celom dosahu.“
   </p>
   <p>
    Marta obrátila sa k Matejovi s otázkou. Ten jej povedal dvadsať slov, i v tých boli
         diabli dva razy spomenutí.
   </p>
   <p>
    Napokon zatíchla a zadumala sa. Vychodili z hory a dochádzali do dedín jej známych, cez
         staré maše a hámre s ich vysokými komíny a panskými bydliskami; Martinej pozornosti nič
         neušlo, rozpomienky z časov detinstva ožily, sprítomnily sa jej všetky udalosti, ktoré ju
         niekdy tešily a i zarmucovaly. Vidí staré stromy v parku bývalého ich bydliska. Teraz tam
         býva úradník nový, následník jej otca, a jeho deti preháňajú sa po trávnikoch a medzi
         krovinami ihrajú sa na skrývanku. „Pravdu má Peter,“ pomyslela si Marta, „len deti sú
         šťastné…“
   </p>
   <p>
    „Či sa nemýlim, Peter, nepodobá sa dom, ktorý si kúpil, tomuto? Pravda, kedysi býval v
         ňom starý Kolárik?“
   </p>
   <p>
    „Áno, ale ešte väčmi podobá sa mu vnútorným zariadením. Hľa, tam vidíš prvé domky našej
         viesky, a tam vysoké topole označujú náš dom.“
   </p>
   <p>
    … Johanka čakala ich už s dobrou večerou. Za jej širokým chrbtom stála Marka a zvedave
         pozerala na „pani veľkomožnú“, keď schodila s koča a prívetive pozdravila starú Johanu.
   </p>
   <p>
    „Vidím samé dobré, známe tváre! Johanka, starká, či sa pamätáte ešte na mňa?“
   </p>
   <p>
    Johanka, prirodzene, že pamätá sa na všetko a plný prúd reči chcela spustiť na milenú
         paniu; ale Marta zazrela Marku, spýtala sa, či je to slúžtička azda pre ňu najatá.
   </p>
   <p>
    „To je sirota, pani veľkomožná; neumie ešte veľa, len trkotať od rána do večera.“
   </p>
   <p>
    „Dosť, Johana; dajte pozor, aby všetko s koča dostalo sa dnu,“ rozkázal Peter a zaviedol
         Martu do priestrannej izby.
   </p>
   <p>
    Marta zvolala príjemne prekvapená:
   </p>
   <p>
    „Celkom, ako u nás! Môj zlatý brat! Tie isté obrazy, podobizeň našich rodičov, tu môj
         klavír, pri ňom vyšívaný stolec, moje ručné práce na stole i na diváni!“ So slzami v očiach
         podala mu ruku a chcela ho objať, ale on stál celkom nehybný a nevidel jej vrúcnej vďaky.
         Martu zarazilo trocha, ale hneď skrútla sa a vbehla do druhej izby — do svojej. Tu bolo
         tiež tak, všetko tak, ako mala doma. Dojatá sadla si na diván a ztade dívala sa na brata,
         ktorý v priestrannej izbe chodil zamyslený hore-dolu.
   </p>
   <p>
    Johana prikryla na stôl, Marka jej pomáhala, nie bez toho, aby jej nevypadnul tu nôž, tu
         pohár, tam zasa zavadila o stolec a prevrhla ho. Marta vstala a z dverí dívala sa na toto
         dievča; smiala sa v duchu z jej rozpakov a Johaniných posunkov, ktorými pobádala devušku ku
         práci, keď tá chcela zahľadieť sa na nejaký predmet v izbe, alebo na „pani veľkomožnú“.
   </p>
   <p>
    Peter odišiel do svojej pracovne pozrieť si listy i noviny, došlé v jeho neprítomnosti.
   </p>
   <p>
    Marka vyšla za Johanou a začala:
   </p>
   <p>
    „Ja som sa nazdala, že vaša pani veľkomožná príde v samom hodbábe a zlate, a tu ti ona
         prišla v kartúnových šatách.“
   </p>
   <p>
    Johana hundrala na prostorekosť Markinu, no neopomenula zaniesť jej poznámku panej,
         ktorá, unavená, sedela na mäkkom diváni a snivo hľadela v diaľku belastých hôr. Mladá pani
         usmiala sa a povedala, že z Marky chce mať slúžtičku po svojej vôli.
   </p>
   <p>
    Peter prišiel ešte raz a radil jej, aby odpočinula si z cesty, aby nebola dlho hore,
         radšej zavčasu vstávala.
   </p>
   <p>
    Keď odchádzal, Marta smutne hľadela za ním. „Zasa ten istý, smutný, málomluvný. Len čo
         mu je? Či je ona príčina toho, a keď áno, akým činom?“
   </p>
   <p>
    No nebolo Martiným zvykom oddávať sa na dlho trudným myšlienkam; teraz tešila sa, že je
         „doma“, veď zdalo sa jej, ako by v budúcej chvíli otvoriť sa maly dvere a vstúpiť postava
         matkina do izbušky, pozrieť na ňu láskavým pohľadom, až tie nesčíselné vrásky okolo očú sťa
         lúče slnka rozprestrú sa na všetky strany a milý starodávny hlas zašveholí ku nej: „Vitaj,
         dieťa moje…“
   </p>
   <p>
    Dvere otvorily sa, ale prišla len Johana.
   </p>
   <p>
    Ťažké boly jej nohy, ledva ju niesly, len toť žalovala sa Marke: „Eh, nesúca som už
         medzi vás mladých. Ta ma medzi staré železo!“ Elegické výlevy svoje potom zaliala
         „kvapôčkou“ zo známej skleničky. Preto stala sa takou ťažkomyseľnou, že ťažko padlo jej
         zohnúť sa pre obuv pani veľkomožnej, aby vyniesla ju Marke na vyčistenie. Hlava ešte len
         chodila s boka na bok, nechybovalo ani na pohyblivosti jazyka, ale nohy, tie vypovedávaly
         službu.
   </p>
   <p>
    Panej podala papučky, sama vyšla s topánkami.
   </p>
   <p>
    „Na, tu máš, čisť si!“ volala na dievča, rezko po kuchyni zvŕtajúce sa. Ona sadla si na
         posteľ a s bolestne stiahnutou tvárou šúchala si nohy.
   </p>
   <p>
    „Keď vyčistíš, zanes — aj vodičky zo studienky, aj postieľku mi jej odprav, ulož mi ju,
         moju paniu, ja nemôžem — nevládzem; povedzže jej — že ma,“ tu pustila sa do plaču, „už
         nenesú nohy.“
   </p>
   <p>
    „Akože by vás niesly, keď vám udrelo z ruky do hlavy a ztade do nôh.“
   </p>
   <p>
    „Nejazyčže mi ho viac, ale rob, čo ti kážem!“
   </p>
   <p>
    „A či nerobím? Už je jedna hotová, ver’ ti mi je to za robota. To ani nie pre človeka,
         takáto topánka, len pre dieťa. Ani ruka sa mi nesprace do nej. Ba či by sa mi noha
         spratala? Nože, viďte, tetka!“
   </p>
   <p>
    Ale tetka svalila sa už a nepočúvala Markiných slov.
   </p>
   <p>
    „No, už sú tam!… Keby vás ten náš pán videli. A to deň po deň. Beztak vás už nebudú dlho
         tu trpieť. Kto zná, aká nám budú táto pani, a či nám dlho tu budú… Ver’ že ste mi ho milé,
         utešené; teraz už verím, že sú to pani veľkomožná, čo vás nosia. Hneď by som vás bozkala.“
         Tak prihovárala sa Marka paniným topánkam.
   </p>
   <p>
    „Idem s nimi. Len čo poviem, prečo neprišli tetka? Ale len vymyslím niečo.“
   </p>
   <p>
    Nebolo jej treba ani myslieť, lebo hneď, ako vkročila do izby, potkala ju nehoda: potkla
         sa na koberec, spadla rukami napred, volajúc: „Ježiš Maria!“ Topánky vletely pred nohy
         panine.
   </p>
   <p>
    Marta sedela, driemajúc na diváni. Na lomoz a výkrik dievčaťa, ktorým predstavila sa v
         novej službe, strhla sa a — rozosmiala, až jej slzy zaihraly v očiach. Potom tešila
         zahanbenú Marku:
   </p>
   <p>
    „Nič to, dieťa moje, poď sem a sadni si, oddýchni si po ťažkej ceste“ — a položiac šatku
         na ústa, hodila hlavou nazpäť a smiala sa znova, a posmelená Marka s ňou. „No, sadni si,“
         núkala pani. Marka poslúchla ostýchave, ale stolec bol na kolieskach a utekal ako živý: ako
         si chcela naň sadnúť, bezmála sviezla sa s neho. Marta smiala sa ešte chutnejšie.
   </p>
   <p>
    „Ty si znamenité dievča. Teba mi azda poslal sám Pán Boh na rozveselenie. Bezmála bolo
         mi do plaču, a tu prišla si ty a“ — pre smiech nemohla hovoriť. „Ty ma máš vyslúžiť;
         nedbám, aspoň nasmejem sa, ak sa mi každý deň niečim podobným preukážeš.“
   </p>
   <p>
    Vo vysluhovaní, nateraz len otvorením a zatvorením kufra, donesením vody, zapálením
         sviec a t. p., Marka preukázala viac ochoty, než zručnosti. Bože môj, kdeže by sa ona tomu
         bola naučila! Ani len u panej prevelebnej, keď husi pásla a — utiekla.
   </p>
   <p>
    Driemoty Martine odletely na perutiach smiechu. Ešte vždy usmievala sa a pozerala von do
         záhrady.
   </p>
   <p>
    Záhrada niekdy bola založená v akomsi štýle, ale nepoznať, v akom: z každého ostalo čosi
         a na ostatok opravdová húšťava. Z jednotlivých partií súdiť sa dalo na rozmarné chúťky
         zakladateľa, starého to mládenca, „pána“, ktorý mal povesť podivína a nepriateľa ľudí.
         Marta videla ho, i pamätá sa na neho, ako na postavu, akou múdre mamičky a pestúnky
         strašievajú svojich maličkých. Hej, už oddychoval si i on, nepotrebuje viac už kryť sa pred
         známymi do tienistých alejí, už zakryla ho hruda každému oku! Na jeho hrobe kameň —
         vrcholec jeho beleje sa tamto zpoza kríkov. Okolo neho ševelia husté koruny veľkých líp a v
         zátišnom kútku kuká kamenná hlava nejakej nymfy, okaličenej už a pravou húšťou šípov a
         hložiny zaťahanej.
   </p>
   <p>
    „Desno — vraj“ — rozpráva Marka, ktorej jazýček už zasa rozviazal sa, „desno kresťanskej
         duši chodiť za večera tadiaľto. Lebo mnohí už božia sa, že videli ,pána‘ v dlhom plášti,
         čiernej čapici — a počuli šuchotať papučami, kašľať, mrmlať, smrkať. Neradno isť v noci na
         také miesta, a keď už to byť musí, tak nechže sa každý prežehná svätým krížom, a keby mu
         ešte niečo prišlo v cestu, čo by nebolo s kostolným riadom, nech nezabudne zavolať: ,Každá
         verná duša vzýva Pána Boha, i ja…‘ Ak je dobré, tak povie: ,i ja,‘ ale ak je s tým zlým,
         nedobrým v spolku, tak ti praskne rukami, dobre ťa neohluší, a zmizne, iba pekelný zápach
         ostane.“
   </p>
   <p>
    „A odkiaľ ty to znáš?“ opýtala sa Marta; jej tvár zbledla a chrbtom prebehnul jej mráz.
   </p>
   <p>
    „Moja stará mati mi to rozprávali, a to boli žena vedomá. Keď sa narodili, mali na
         pravej ruke šesť prstov a ústa plné zubov. Ale oni neublížili nikomu, ani len tej muške, a
         predsa ľudia im utŕhali na cti, ešte i mne, že mi stará mati poručili svoju vedomosť, keď
         mi pokonný raz ruku dali.“
   </p>
   <p>
    „Tak bola by si i ty striga!“ zasmiala sa Marta.
   </p>
   <p>
    „Ej, striga, nestriga! Striga je zo zlého a vedomkyňa vie veľa, pomáha ľuďom a všetko z
         Boha pomoci. A keby som bola striga, ja alebo moja mať, nechodila by som bosá, ani
         otrhaná.“
   </p>
   <p>
    „Pravdu máš, dievča; hlavu máš na mieste“, pohladkala Marta dievča, pritiahnuc ju k
         sebe, „a rozprávaj ešte, spať i tak nebudem.“
   </p>
   <p>
    A Marka — pre lepšiu istotu ostala stáť, opretá o stenu, s očami uprenými na paniu,
         učupenú v kútku divána — rozprávala, čo na srdci, to na jazyku, a koniec toho: začaly sa
         obe báť.
   </p>
   <p>
    A keď nastala prestávka v rozprávke, bolo počuť z veľkej izby jasne, zreteľne hodiny
         biť, každý úder kladivca na strunu stroja, a na tie zvuky zatíchla slúžka i pani: bilo
         jedenásť!
   </p>
   <p>
    „Jaj, Bože môj!“ zvolala Marka, zblednutá, „už tak pozde, a ja som nepozatvárala bránu,
         ani pitvor, i na kuchyni dvere do korán. Akože ja teraz pôjdem na dvor — akože sa ja pohnem
         ztadeto!“
   </p>
   <p>
    Ale v pocite neúprosnej povinnosti vzpriamila sa a pokročila ku dverám.
   </p>
   <p>
    „Nechoď!“ volala pani; „nepustím ťa, ja neostanem sama!“ a skočila a chytila Marku za
         ruku.
   </p>
   <p>
    Otvoreným oknom zavial prievan a plamienok sviečky zplápolal. I toho sa bály, no Mara
         skôr ešte prikročila k obloku a zatvorila ho.
   </p>
   <p>
    „Ale ja musím isť pozatvárať, lebo ak to pán doktor zvedia, budú sa hnevať a tetka mi
         obielia hlavu.“
   </p>
   <p>
    „Tak počkaj, idem s tebou i ja,“ odhodlane preriekla pani, a obe tie hrdinky viedly sa
         za ruky a posmeľovaly sa, dodávaly si chuti… Bez úrazu došly na dvor, pozatváraly všetko,
         neobišly ani stajne, aby nepozrely, či je všetko v poriadku. Potom vrátily sa k domu,
         ticho, opatrne, aby ich kroky nezobudily Petra. No Marta užasnutá videla, že on ešte
         svieti, že chodí po izbe, ako súdila z tône, kedy-tedy na obloku zjavivšej sa. Zachcelo sa
         jej isť k nemu a opýtať sa ho, čo odháňa spánok z jeho očú, prečo neodpočíva, veď musí byť
         umdlený, viac než ona! Aký nepokoj duše núti ho chodiť po izbe? No rozmyslela si, že
         nepôjde; len stisknúc Markinu ruku, ťahala ju za sebou, usilujúc sa prešuchnúť cez pitvor
         bez najmenšieho šumu.
   </p>
   <p>
    Marka chcela isť do kuchyne spať.
   </p>
   <p>
    „Bože zachovaj! Ja ti nebudem spať sama, ani za svet. Poď so mnou!“
   </p>
   <p>
    „Tak si vezmem slamník a pokrovec,“ nadhodila Marka, zívnuc poriadne.
   </p>
   <p>
    „Vezmi, aleže nebuchni do niečoho.“
   </p>
   <p>
    Konečne bol slamník v pitvore a vedľa šuchotu slamy bolo počuť len hlasité dýchanie
         dvoch bojazlivých detí. Konečne boly v izbe a nestačily dvere zatvoriť, už hľadaly svoje
         lôžka.
   </p>
   <p>
    „Sem si, k mojej posteli. A nezahasže mi tú sviečku, lebo ak by som sa zobudila v noci,
         vychytilo by ma od strachu. A nezaspi skôr, než ja.“
   </p>
   <p>
    Ale Marka ledva položila hlavu na slamník, zatvorila oči a nestačila povedať „Otče náš“,
         už bola Božia.
   </p>
   <p>
    Peter poistil Marte úplnú svobodu. Sám býval málo doma, i to v práci pohrúžený: v svojej
         pracovni študoval, písal. Marte bolo ľúto, že tak málo bola s ním, ale zasa nedala to
         šťastie za svet, že je s ním v jednom dome, že ho vidí, počuje, že cíti, ako stará sa o ňu
         a že miluje ju predsa aspoň trošku… On veľmi šetrne, láskave naložil jej, aby žila proste,
         aby chodila mnoho do hory, ba celé dni aby trávila v svobodnom vzduchu.
   </p>
   <p>
    Známych nenavštevovala, alebo len zriedka kedy sa stalo, že odišla do súsednej dediny,
         len keď do cmitera na hroby svojich milých. Najradšej túlala sa po horách, a Marka za ňou,
         ako verný psík. A to bolo dobre, lebo Marka znala každý kútik odvtedy, keď ešte husi
         pásala.
   </p>
   <p>
    „Tam na tej stráni sedávala som s nimi,“ ukázala panej, „a tam mi raz líška prišla medzi
         ne a uchytila mi jednu. Jaj, Bože môj, dobre som od ľaku neskapala! Ani som domov s nimi
         isť nechcela, ale pani prevelebná sami prišli pre mňa a dali mi hrudku tvarohu ako päsť.“
   </p>
   <p>
    „Neubili ťa?“ prehodila Marta a sadla si na skalu.
   </p>
   <p>
    „Čože by ma ubili,“ hovorilo dievča, sadnúc si na trávu a šklbajúc ju; „veď som ja tej
         líške nekázala prísť medzi ne. Ale čože, nemala som ešte rozumu; nazdala som sa, že oko za
         oko.“
   </p>
   <p>
    „Hus za hus,“ podotkla Marta.
   </p>
   <p>
    „Áno, i ušla som potom. Pán ma raz vyhrešil, a ja hybaj ku starej materi a s nimi na
         maliny. Pani prevelebná volali ma nazpäť, ale ja nie. Trucovala som. A mohlo mi dobre byť:
         radi ma mali. Dosť by som ja už bola pozdejšie rada išla; ale čože, dvere na farskej
         kuchyni mi už boly zatvorené. A potom sa mi ešte i dievčatá posmievaly, že vraj „pani“. A
         čože vy, reku, máte do mňa? I vy tak chodíte do panských bánov na maliny a za krajciarom
         vás dobre nevychytí. A ja som si tiež tak zarobila na malinách a kúpila sukňu za tie groše,
         a keď som ju dodrala, darovala som ju Cigánke. Na, reku, aj ty si božie stvorenie, ži aj
         ty.“
   </p>
   <p>
    „Ale Cigánky sú lenivé, nezaslúžia darov,“ hovorila Marta.
   </p>
   <p>
    „A klamú ešte k tomu, cigánia. Ale čože s nimi robiť. Len im podáme niečo z ruky, keď
         prídu do domu, a obživí sa i Cigánka i jej deti.“
   </p>
   <p>
    „A neveštily ti ešte niečo?“
   </p>
   <p>
    „Vari mne? Nuž načo? Vari som ja dievka na vydaj? Mne sa o chlapcoch ani nesníva.
         Nedávno, keď ma hnevali, tak som ich vyplatila, že by sa bol každý z nich radšej o
         Vianociach v prielube okúpal. Mati mi naveky hovorievali, že sú chlapci huncúti, aby som im
         dala pokoj. Veď oni, reku, majú pokoj svätý odo mňa, len nech mne dajú pokoj!“
   </p>
   <p>
    Takto prešly Marte dni a týždne. Zotavovala sa očividome a dostávala zasa chuť k životu.
         Tešilo ju všetko, len nepovedať jej, že pôjde k mužovi nazpäť. Keď písal, odpovedala mu,
         poslala peniaze, ktoré opatril jej Peter. No nikdy neprišlo jej na um opýtať sa, odkiaľ
         berie ich ten brat, a či stačia ešte jej dôchodky? Len si ona mohla striasť so seba starosť
         chvíľkovú, ba keď Peter chcel jej ukázať účty, utiekla do zahrady, a on so vzdychom obrátil
         sa zasa k svojim knihám.
   </p>
   <p>
    Leto chýlilo sa ku koncu. Marta už teraz oddala sa i niektorým domácim prácam z chuti,
         aby milému bratovi urobila radosť. Starú Johanu Peter chcel už viac ráz preč poslať, ale
         Marta orodovala za ňu; a Peter dal sa uprosiť, no musela sľúbiť, že sklenke dá pokoj.
         Pravda, sľuby sa sľubujú.
   </p>
   <p>
    Po chladných dňoch nastúpilo ešte babské leto.
   </p>
   <p>
    Marta bola na prechádzke. Idúc stráňou dolu, sišla sa s mladým človekom, známym z
         minulosti. Poklonil sa a dal do známosti — chcel odprevadiť domov. Ale Marta odoprela
         zrovna jeho službu a zabočila dolu k dedine. Marka mala z toho radosť prevelikú.
   </p>
   <p>
    „Len ho viď! Čo ten chce od nás? Či my nevieme potrafiť i samé? My nepotrebujeme takých,
         čo by nám ukazovali cestu!“ horlila Marka. Tu zaštekal pes, a mimovoľne odskočila stranou.
         Zpoza krovia díval sa na to valach a skrýval usmievavú tvár. Marka poznala psa a volala:
   </p>
   <p>
    „Tuto na, Zahraj! Tu máš, aby si nepovedal, že ti chleba nedám. A povedz tomu tvojmu
         gazdovi, aby ťa učil inakší móres, aby si nebrechal na poctivých ľudí; a povedz mu, že mu
         to odkázala Mara, čo ju „paňou“ prezývajú.“ Vytriasla ostatnú omrvinku z vrecka a s
         rozpálenou tvárou bežala za paňou; chechtajúc sa, chytila paniu za ruku a ukázala na
         valacha zahanbeného, nehybného.
   </p>
   <p>
    No blížil sa večer a búrka.
   </p>
   <p>
    Martu doma čakalo prekvapenie: dostala list od muža, list neobyčajne nežný, kajúcny.
         Hovorí jej, aby prišla k nemu, aby už raz začali opravdu život nový; jeho život že je pustý
         bez nej a radovánky sveta odnechcely sa mu. Trpké sklamanie pripravilo ho o dôveru v ľudí,
         i úfa sa ozdravieť pri nej, vrátiť sa životu osožnému: prosí, aby prišla k nemu. On že by
         prišiel, ale zaviazaný je čestným slovom gavaliera neodísť, kým nezaplatí sumy, ktorú
         prehral v kartách a ktorú Peter istotne pošle mu; ináč je ztratený…
   </p>
   <p>
    List datovaný je z Monte Carla — a Marta hodila ho na stôl.
   </p>
   <p>
    Peter tiež dostal list podobný obsahom, lenže v tomto už súri veľmi o peniaze, hovoriac,
         že na každý prípad aby mu ich zaopatril, čo hneď i na úžernícke procenty, lebo tu jeho
         gavalierska česť je v otázke.
   </p>
   <p>
    „Máte vy gavaliersku česť; viete vy, čo je česť!“ hovoril Peter, strmým krokom chodiac
         po izbe.
   </p>
   <p>
    „Mnoho potrebuje — povedz mi, veľa je toho?“ opýtala sa Marta.
   </p>
   <p>
    „Ah, nie,“ hovoril Peter trpko; „ako tu stojí v liste, len maličkosť, 3500 zlatých.“
   </p>
   <p>
    „Pošli mu ich!“ zvolala a ovinula ramená okolo krku bratovho. „Pošli, daj a —“
   </p>
   <p>
    „Zkade? Ja nemám viac peňazí pre neho.“
   </p>
   <p>
    „Ale bez pomoci nechať ho nesmieš,“ prosila Marta.
   </p>
   <p>
    Peter podíval sa na ňu, „Nevyznám sa v tebe. Prosíš zaň, miluješ ho — a nerobíš nič, aby
         si ho zachránila.“
   </p>
   <p>
    „Zachrániť, ja? Ja nemám spôsobu.“
   </p>
   <p>
    „Ty jediná. Sám prichodí na to; pravda, pripozde. Pri jeho boku je tvoje miesto, jeho
         nešťastie tvojím nešťastím.“
   </p>
   <p>
    Marta v úžase odstúpila od brata.
   </p>
   <p>
    „Jemu niet pomoci, len v peniazoch. Pozdejšie azda zmudrie. Prosím ťa, zaopatri mu ich,
         vezmi všetko, čo mám.“
   </p>
   <p>
    „Všetko, čo máš? Viac sme už vzali, než bolo svobodno. Tvoj majetok je obťažený až
         príliš — a toľkú sumu u nás sohnať je odrazu nemožno.“
   </p>
   <p>
    „Telegrafuj do mesta, alebo pošli Mateja, hneď, ešte v túto hodinu; neostáva mu ináče
         nič inšie, ako —“ Toho slova zhrozila sa.
   </p>
   <p>
    „Ako guľka — áno,“ povedal chladne Peter. Po krátkom, ale tuhom boji vnútornom prikročil
         k sestre a pozrel krásnym, hlbokým pohľadom na ňu prenikave, i povedal:
   </p>
   <p>
    „Dobre, opatrím mu tie peniaze, ale potom musíš i ty za ním.“
   </p>
   <p>
    „Musím?“ zvolala Marta zdeseno.
   </p>
   <p>
    Tamvon zatemnilo sa nebo, víchor hýbal korunami mocných stromov, ako by to boly len
         slabé metličky, blýskalo sa, zarachotil hrom.
   </p>
   <p>
    „Musíš,“ povedal Peter ešte raz. Jeho hlas bol ako z kovu.
   </p>
   <p>
    „Ó, že musím! Odísť preč ztadeto! Povedz, Peter milý, brat môj, že nemusím. Neposielaj,
         nepusť ma od seba; život, ktorý len ty vytrhnul si smrti, je tvoj; ja zahyniem, ak ma
         pošleš preč. Povedz, že nemusím odísť!“ A znova ovinula ramená okolo jeho krku.
   </p>
   <p>
    On sňal jej ruky so svojho hrdla a nežno oddialil ju od seba.
   </p>
   <p>
    „Musíš odísť, mala si už dávno odísť,“ hovoril a prešiel si rukou po čele. „Musím
         poslať, aby nebolo pripozde, Mateja do mesta“ — a bez toho, že by sa obzrel na ňu, odišiel.
         Marta nevidela, nepočula nič, len že odísť musí, preč, kam nepatrila nikdy.
   </p>
   <p>
    Na dvore bolo počuť krik Johankin, svolávanie hydiny, zatváranie oblokov a dverí — búrka
         vyvinovala sa vo veľkolepý úkaz prírody. Onedlho uháňal Matej, zahalený v gube až po uši,
         na malom vozíku. Peter hneď prišiel zasa do izby Martinej.
   </p>
   <p>
    „Poslal som peniaze i telegram — moje groše, usporené z mojej deväťročnej práce.“
   </p>
   <p>
    Martu naľakal tón, akým hovoril Peter.
   </p>
   <p>
    „A teraz, najlepšie, vybavíme celú vec. Už dávno mal som ti vydať počet zo šafárenia
         svojho. Ťažko mi bolo, že matka mňa poverila spravovať tvoje dedictvo. Ona, chudinka,
         pomýlila sa i v tomto, no, to už je za nami. Tu máš rozhľad v písmach, tu počty, pasíva i
         aktíva, i nahliadneš, že vám nezbýva len uskrovniť sa a žiť, ako iní ľudia žijú. Ty si už
         zdravá. Čím skorej prevezmeš svoje povinnosti ženy, tým lepšie pre vás i pre mňa.“
   </p>
   <p>
    „Ty žiadaš od mňa nemožnosť!“ zvolala Marta s úžasom.
   </p>
   <p>
    „Nie nemožnosť. To je tu jediný východ.“
   </p>
   <p>
    „Čo tedy stavia sa medzi mňa a teba? Môj muž? Ah, zle ho poznáš, keď myslíš, že spokojný
         bude so životom, aký predpísal si nám ty.“
   </p>
   <p>
    „Musíš isť“ hovoril Peter temno.
   </p>
   <p>
    „Dobre; ale ty tajíš niečo predo mnou, ja chcem to vedieť.“
   </p>
   <p>
    Peter, opretý o stôl, ruky majúc založené na kríž, tvár v stíne, hľadel na ňu a riekol
         vážne. „Musíš isť preto, že ja nie som tvoj brat.“
   </p>
   <p>
    „Nie môj brat!“ Ruky, zdvihnuté k nemu sťa na prosbu, klesly jej na boky a ona sama
         oprela sa na stoličku. „Nie môj brat!“ opakovala hlasom celkom premeneným; „a čím — že —
         si?“
   </p>
   <p>
    „Teraz už — ničím,“ odpovedal on trpko „Žiadala si si vedieť — vieš, lepšie tak.“
   </p>
   <p>
    Tamvon zahrmelo, že obloky triasly sa. Marta zakryla si tvár. Za chvíľu boli obidvaja
         ticho, potom ona riekla:
   </p>
   <p>
    „Odkedy to vieš?“
   </p>
   <p>
    „Krátko pred svojou smrťou sverila mi to matka. Bola nešťastná, lebo videla, že svoje
         dieťa urobila obeťou svojej márnomyseľnosti. Videla, že ono ľúbi mladého človeka, ktorého
         ona vychovala, ako svoje dieťa; videla, že on miluje domnelú sestru väčmi, než sestru, no i
         proti prímluvám otca roztrhala ich. Bože, odpusť jej to.“
   </p>
   <p>
    Marta znova zakryla si tvár. Zasa bolo za chvíľu ticho, a bolo počuť vzdiaľovať sa búrku
         a stíchať víchor.
   </p>
   <p>
    „Nespýtaš sa, kto boli moji rodičia, ako prišiel som k tomu, že vychovali ma s tebou?
         Prostým spôsobom. Rodičia tvoji bývali predtým v Sedmohradsku, — tam mali i viac detí, no
         všetky im pomrely; ja, dieťa chudobnej ženy, chodil som s matkou do ich domu, a rodičia
         tvoji vzali ma k sebe. Mať moja že vydala sa ešte a nikdy nepýtala sa po mne…“
   </p>
   <p>
    Marta plakala.
   </p>
   <p>
    „Zprvu vychovávali ma ako vlastné dieťa — i adoptovali — a mysleli si, že ostanem
         jediným dedičom. Tu prišla si ty. V tebe úfali sa matka i otec. Otec, ten vždy vraj mal
         pred očami plán, že vychová si z nás deti, opravdové, jediné, že ich požehná.“
   </p>
   <p>
    Marta zaplakala znovu.
   </p>
   <p>
    „Teraz znáš už všetko, a lepšie tak. Ty i ja vieme, na čom sme. Uznáš, že tu ďalej ostať
         nemôžeš.“
   </p>
   <p>
    „Ó, uznám; bár by som bola šla dávno.“
   </p>
   <p>
    „Mlčať musel som, lebo sľúbil som to matke, aby neztratila si brata. Vidíš, tvoja matka
         bola opatrná, no pri všetkej opatrnosti svojej nepredvídala tohoto, ani my nepredvídali
         sme…“
   </p>
   <p>
    Peter zasa chodil po izbe, ako človek, ktorý chce sa upokojiť. Marta sedela nepohnute v
         kresle; slzy jej prestaly tiecť, no žiaľ cítila tým väčší. Zrazu zbadala sa, že nesmie
         oddávať sa žiaľu svojmu, veď tým dokázala by, ako veľmi miluje človeka, ktorý dosiaľ bol
         jej bratom. A ten človek musí ostať jej cudzím, ona musí preč od neho navždy, práve preto,
         že ho miluje. Akýsi odpor vtiahnul v jej srdce, a nepohliadla na Petra, keď on dokončil
         svoju prechádzku a zastavil sa pred ňou.
   </p>
   <p>
    „Ona,“ pokračoval Peter, ešte vždy na mysli majúc pani Ladonickú, „ona bola jedna z
         tých, ktoré vždy a všade najprv pýtajú sa, čo hovorí svet? Preto oddala mojej správe tvoj
         majetok, aby ľudia nevedeli, že syn nedostal ničoho.“
   </p>
   <p>
    „Nie je pekne hovoriť zle o mrtvých,“ prehodila Marta s tvárou odvrátenou.
   </p>
   <p>
    Peter pozrel prenikavým pohľadom na mladú ženu. Jej slová ho zabolely, no vycítil z nich
         pravdu. Po malej chvíli, v ktorú Marta strapkala strapce svojho kresla a Peter znova chodil
         po izbe, zasa zastal pred ňou.
   </p>
   <p>
    „Cesty naše sú jasné: každého z nás volá povinnosť v inú stranu. A v povedomí, že plníme
         ich ako ľudia statoční, najdeme potešenie… Ale, Marta, úfam sa, že svojej dôvery a
         sestrinskej lásky nepozbavíš ma. Buď presvedčená, že vždy máš vo mne oddaného priateľa.“
   </p>
   <p>
    „To sú len formality, v skutku ja nemám nikoho viac na svete.“
   </p>
   <p>
    „Tak?!“ trpko zvolal Peter.
   </p>
   <p>
    Marta hodila hlavou, pozrela na bývalého brata a v jej zraku ukázal sa ešte väčší
         smútok. Chcela niečo povedať, ale pery triasly sa jej, oči naplnily sa slzami, a aby
         nevypukla v plač, odvrátila sa a ruka jej kŕčovite pritlačila sa na strapci stolca, až jej
         v ruke ostala.
   </p>
   <p>
    „Idem už — tebe treba pokoj,“ hovoril Peter. Trpkosť zmizla, videl, že ona trpí, no
         heroicky potlačuje svoj bôľ. „S Bohom, Marta, do videnia!“
   </p>
   <p>
    „S Bohom,“ povedala i ona. A potom, keď odišiel, vskočila a prešla niekoľko ráz izbou.
   </p>
   <p>
    „Nie môj brat!“ opakovala. „Pravdu má, ja nesmiem tu ostať! Nie, lebo milujem ho teraz
         viac, než predtým, a nemohla by som mu pozrieť viac do očú. Preč, preč, čím skorej! — A môj
         muž — — áno, ja musím k nemu isť, musím pokúsiť sa naraziť cestu, ktorú ukázal mi on.“
   </p>
   <p>
    Od dverí ozval sa šramot a buchnutie, akým obyčajne oznámila sa Marka. Tu zavadila o
         stolec, tam prevrhla malý stolík, to zasa potkla sa na prahu.
   </p>
   <p>
    „Í, bodajže ťa, skoro som si palec vytkla!“ začala i teraz a krívajúc vstúpila do izby,
         i pozrela na paniu. Videla, že plakala.
   </p>
   <p>
    „Aby sa páčilo večerať,“ začala a otvorila zvedavé oči svoje dokorán. Istotne pomyslela
         si: „Čože majú pani veľkomožná plakať. Veď im nič nechybí, majú čo jesť, majú všetko, za
         čím srdce piští,“ ale práve preto, že bola veľmi zadivená, nepovedala ani slova nahlas.
   </p>
   <p>
    Marta odpovedala, že nie je hladná, aby jej len za pohár mlieka doniesla.
   </p>
   <p>
    Dievča odišlo, ale v kuchyni dalo svojim myšlienkam voľný prúd. No na to jej Johanka
         mrzute odsekla, aby sa naučila byť i hluchou i slepou, že to v panskej službe tak má byť.
         Tu zas Mara zodvihla protest, ale tetka ju „odprali“ s mliekom do izby.
   </p>
   <p>
    I zvečerilo sa úplne. Nebo vyjasnilo sa a chladný vietor vial dolinou. V zahrade chvel
         sa každý lístok na strome i lesknul sa, ako slzou zrosené oko. Všetko pripravovalo sa k
         odpočinku po prestátej búrke.
   </p>
   <p>
    Marta smierila sa so svojím položením. Isť, darmo je, musí. Uznáva, že i ona mýliť sa
         mohla, že nezachodila s mužom, ako mala, že nebola mu dobrou ženou. Hrdinský úmysel dozrel
         jej v duši: isť a žertvovať svoje náklonnosti i samú seba a v odmenu počuť niekedy z úst
         muža slovo uspokojenia.
   </p>
   <p>
    Marka chodila von i dnu, a vždy len kukla na Martu a nemohla pochopiť, čo sa stalo s jej
         veselou, detinskou, niekedy temer rozpustilou paňou. Napokon doniesla si zasa slamník,
         hodila ho k dverám a zakrútiac sa pokrovcom až po uši, prevrátila sa niekoľko ráz, ako
         psík, keď nemôže umiestiť sa. Pozrela ešte na paniu a zavinšovala dobrú noc — až splietlo
         sa všetko, skutočnosť i sen v divnú miešaninu.
   </p>
   <p>
    A keď v dome už všetko utíchlo, nespala ešte Marta. Slová Petrove, že je nie jej bratom,
         zmenily ju akoby razom. Pred ňou je skutočnosť a núti ju nezatvárať viac pred ňou očú, ako
         dosiaľ, ale počítať s ňou.
   </p>
   <p>
    Sviečka dohárala na stolíku a plamienok nepokojne vzplápolal; otvoreným oknom vletela
         muška a popálila si krýdelká; — priletela za svetlom. Marta dívala sa na úbohú mušku. Či
         nevidela niečo podobného medzi sebou a biednou muškou? Vzdychla si a vstala zatvoriť okno.
         I podívala sa von — mŕtvo všade; však nie — niečo zarazilo ju: kroky odmerané, pevné, a ona
         ich zná. Tam pustými alejami kráča Peter. Tak tedy ani on nenašiel ešte pokoja.
   </p>
   <p>
    Zatvorila oblok, zahasila sviečku a ľahla si. Počúvala — už blížily sa kroky k domu, už
         myslela, že hneď vrznú dvere na zahrade; no kroky zasa vzdiaľovaly sa a zasa blížily.
         Napokon unavená zaspala i Marta. Vo sne prekonala všetko znova, i viac, lebo už odobrala sa
         i cestovala za mužom. Mestá Pešť, Viedeň, Paríž nechávala za sebou a ide na juh k Nizzi… I
         vidí sa na brehu mora. Vzduch je priezračný, nebo jasné, aké si ho obyvateľ severných strán
         ani predstaviť nemôže, a ona vidí Monte Carlo a v ňom obete náruživosti s bledými, zlými
         vášňami zohyzdenými tvárami, vidí šaľbu i klam, vidí pred vlastnou tôňou utekať biednika,
         ktorý už namyslel si, že nespomôže mu len smrť…
   </p>
   <p>
    Ťažko je Marte prebiť sa hromadou tých nešťastných, ona hľadá muža; spytuje sa, či
         nevidel ho ten alebo ten? No nepočúvajú, všetci hrnú sa do siene, kde je zlato jedinou
         nádejou zúfalých pošetilcov. A ako by im konca nebolo, Marta nemôže sa dostať zo stisku,
         strach a úzkosť zalomcujú jej dušou, zdá se jej, že tisíce rúk siahajú po nej, tisíce očú
         že obrátily sa na ňu hrozive, že ona opovažuje sa prísť si sem po obeť, ktorá už prepadla.
   </p>
   <p>
    Žalostným hlasom volala o smilovanie a hľadala cestu, ktorou vráti sa nazpäť; no čím
         diaľ, tým viac zamotávala sa, a v zúfalstve, biede svojej nevidela nikde pomoci… Hluk šíril
         sa, postavy tvorily klbko o korisť hašteriacich sa potvor, a ona v tom víre samotná a nezná
         si rady a volá: „Óh, Peter, pomoc mi!“ Zrazu vidí ponad všetkých jeho mohutnú postavu,
         hľadí do jeho verných očú a s výkrikom radostného osvobodenia od zlého vrhá sa k nemu — — —
   </p>
   <p>
    Zobudí sa — je tichá letná noc. Ona leží zmorená ťažkým snom. Oči sú jej vlhké, vo sne
         plakala. Ťažko dýchajú prsia a studené je čelo… Zaplače — ach, sen jej ukázal, aká ťažká
         bude púť jej za povinnosťou.
   </p>
   <p>
    Nad ránom usnula zasa a spala dlho do dňa. Marka už bola prevrhla vázu s kvetmi a viac
         ráz buchla dvermi, no Marta spala tak tuho, že toho všetkého nepočula. I voz prišiel po
         pána doktora, aby odviezol ho k veľmi ťažko chorému — on i odišiel a Marta ešte spala.
         Konečne sa strhla.
   </p>
   <p>
    „Ja som sa už obávala, že pani veľkomožná umreli,“ prehovorila Marka svieža, ako to
         ráno. „Pán doktor už dávno odišli. Chceli sa odobrať od pani veľkomožnej, ale povedala som
         im, že ešte spia, preto len tak odišli.“
   </p>
   <p>
    S ťažkou hlavou oddala sa Marta obvyklému zamestnaniu. Rázny úmysel Martin dospel k
         činu: odberala sa od každého kútka a zavolala si Marku ku hrobom rodičov. Cestou opýtala sa
         jej, či by neišla s ňou i preč odtiaľto.
   </p>
   <p>
    „Prečože by nie! Len či ma pán doktor pustia, i tetka čo na to povedia,“ riekla Marka
         veselo. „Veď dosť dievčat ide odtiaľto nadol do služby.“
   </p>
   <p>
    A potom Marta začala skladať veci svoje do kufrov, Marka jej pomáhala. Dnes ešte
         zakázala jej hovoriť o ceste: len zajtra nech dozvie sa o tom celý dom.
   </p>
   <p>
    Peter nevrátil sa domov, len odkázal, že nemôže odísť od ťažko chorého.
   </p>
   <p>
    Ona rozhodla sa, že pôjde nočným vlakom rovno do Pešti, ztade bude telegrafovať mužovi,
         či prísť za ním a kam, či on príde za ňou? A hneď odľahlo jej na duši. Krušno padne síce
         odísť z rodného kraja, teraz už navždy. Lebo Marta neúfa, že by dožila ten vek, kde menej
         milovala by Petra, a kým ho takto miluje, nechce mu byť na blízku. On zabudne skorej — i
         ožení sa — — Marta vzdychla a pomyslela si, že jeho milovať bude i vtedy, ale jeho ženu
         nie.
   </p>
   <p>
    „Pôjdeme ešte tej noci, Marienka,“ povedala smutne dievčaťu; „ak máš niekoho milého,
         odober sa od neho.“
   </p>
   <p>
    Marka zbledla; musela povedať hneď slovo, potom zaplakala a zasmiala sa skoro, že veď
         nebude dlho, a keď zacnie sa jej, že príde, veď je služba nie vydaj na celý život.
   </p>
   <p>
    Johana bola celá pobúrená, keď počula, čo sa ide stať. Chodila ako zabitá, kým
         nepotešila sa.
   </p>
   <p>
    Napokon, keď vyšli zo dvora i z dediny, Marta so slzami v očiach pohľadela na milý,
         rodný kraj. Cítila, že za tými vrchmi a dolinami ponesie túžbu, kdekoľvek by chodila.
         Smutná bola i Marka, ale náhle vyšli za chotár dediny, ona všetko pozorovala a mala hneď
         svoj úsudok i poznámku hotovú.
   </p>
   <p>
    Noc bola ešte, keď došli na stanicu. Všetko to nové bolo Mare, Marta nielen že mala sama
         so sebou práce a starosti dosť, musela ešte dávať pozor i na svoju služobnú, aby už teraz
         neztratila sa. Konečne obe sedely vo vagóne, a slúžka zostrašená netrúfala si ani sadnúť a
         držala sa oboma rukami kresla.
   </p>
   <p>
    Petrovi Marta nechala list, v ktorom odberá sa od neho i prosí, aby nehneval sa pre jej
         slová i skutky, aby odpustil jej i útek, i to, že vzala Marku so sebou.
   </p>
   <p>
    Cestou Marka každú chvíľu videla niečo nového, vykríkla a svojím spôsobom dávala na javo
         to nevôľu, to radosť, alebo zármutok. Keď vystúpily na väčších staniciach, držala sa panej
         sťa malý psík, ktorý však zapletie sa medzi iných a potom nevie, kam z konopí; Marta často
         nevedela, či smiať sa alebo zlobiť, najmä keď už jej nehodám položená bola koruna tým, že
         na stanici, kde bolo treba presadať, zameškaly vlak a musely čakať na druhý.
   </p>
   <p>
    Napokon utrmácané, celé tiché a skormútené nesčíselnými nehodami došly do Pešti. Marta
         najala si byt v hoteli, v blízkosti stanice, v tom očakávaní, že dostane skoro zvesť o
         mužovi, či mu isť v ústrety a kam, a či ho čakať tu. Písala mu obšírny list, poslala
         telegram, sľúbila mu úprimne, že bude snažiť sa vyhovieť jeho žiadostiam, aby konečne
         predsa ešte mohli žiť, keď nie šťastní, ale smierení s osudom svojím. I prosila ho, aby
         odpísal jej, čo robiť. Ak nedostane listu od neho, vydá sa na cestu k nemu do Nizze.
   </p>
   <p>
    Pevne myslela, že list najde ho ešte v Nizzi, a aby vyhla možnému nedorozumeniu,
         adresovala ho na Bertu, o ktorej vedela, že baví sa tam i s dámou, cestovnou spoločnicou
         ktorej je na tento čas. Ale dni uchodily a hmotné prostriedky míňaly sa, Marta bola už vo
         veľkých nesnádzach. Clivo jej bolo, i s nemalým strachom hľadela v ústrety nasledujúcim
         dňom; boly i hodiny také, ktoré preplakala, a v tom pomáhala jej verná Marka.
   </p>
   <p>
    „Vráťme sa už, pani veľkomožná,“ nahovárala Marka paniu. „Už som videla Pešť — už jej
         mám dosť. Čože si tu počneme? Ja veru im tu nebudem ani za celú tú Pešť, a naši doma kto
         zná, ako nariekajú za nami.“
   </p>
   <p>
    Jedného dňa Marka vyzerá zpod brány. Nevedela už od nudy čo robiť, a tu bavila sa
         pozorovaním premávajúcich sa ľudí.
   </p>
   <p>
    „No len vidz, čo tá má na hlave,“ hovorila si; „aké čudo! Ver’že si opica! A ten, čo ju
         vedie, to je ešte len za neho; tak idú, ako na strunách.“
   </p>
   <p>
    Zrazu zastal jej dych, zbadala pána, ktorý upomínal ju na Petra — a nestačila ho
         zazrieť, už kričala: „Pán doktor! pán doktor! Vari nás hľadáte? Tu sme, tu sme!“ A on
         naozaj ich hľadal. S radostným citom viedla Marka svojho pána k pani veľkomožnej. Tá práve
         mučila sa nad listom, v ktorom, ako predtým, prosila si peniaze a — pokorne uznávajúc svoju
         nevládnosť — i radu a pomoc. A prostred tohoto trudu prišiel on, ktorého volala jej duša v
         každý čas.
   </p>
   <p>
    Už s chodby počula Markino: „Pán doktor!“ Vstala, načúvala — a naozaj, on prišiel.
   </p>
   <p>
    Chvejúc sa stála Marta pri stole, keď Peter s dievčaťom vkročil do izby. Z jej bledej
         tvári Peter hneď vyčítal, že trpí duševne. Z očú jeho Marta zasa vyčítala uspokojenie,
         utajované síce, ale zrejmé oku takému bystrému, aké má láska. Prišiel k nej, nežno bozkal
         jej ruku a prehovoril:
   </p>
   <p>
    „Utiekla si odo mňa tak na náhle, nočnou hodinou, bez rozlúčky, bez slova priateľského…“
   </p>
   <p>
    „Nemohla som inakšie“, odpovedala Marta. Jej hlas triasol sa, i celá postava, a posadila
         sa na diván.
   </p>
   <p>
    Peter sadnul si tiež a pomlčal chvíľku, potom vytiahnul balíček listov. Stal sa vážnym a
         smutným.
   </p>
   <p>
    Marka stála opretá o dvere a mala sto chutí obsypať pána otázkami, no predsa netrúfala
         si.
   </p>
   <p>
    Peter pozrel na Martu tým zvláštnym, nežným a hlbokým pohľadom, ktorý jej po každý čas
         tak dobre padnul. I prehovoril:
   </p>
   <p>
    „Tu listy od tvojho muža, Marta. Nespýtaš sa na neho?“
   </p>
   <p>
    „Veď azda dostal peniaze dosť zavčasu?“ pretrhla ho slabým hlasom.
   </p>
   <p>
    „Dostal — no, čo to značí? On hral znova a prehral opäť. K tomu zastihnul ho ešte iný
         úder: slečna Berta ušla s poľským grófom. Alexandra viac niet.“
   </p>
   <p>
    „Umrel!“ zvolala zblednutá a otrasená Marta.
   </p>
   <p>
    „Zastrelil sa,“ doložil Peter proste.
   </p>
   <p>
    Mlčali. Bolo počuť, ako pohybuje sa stroj malých hodiniek na stole.
   </p>
   <p>
    „Marta,“ hovoril napokon Peter hlasom pohnutým, „zkúsila si mnoho, život nezachodil s
         tebou s takou nežnosťou, akú bola by si žiadala tvoja duša. Marta, v radosti i v žalosti
         opri sa o mňa, ja povediem ťa životom verne.“
   </p>
   <p>
    „Verila som v teba vždy — ale teraz nemôžem myslieť nič, nič…“
   </p>
   <p>
    I zaplakala a sklonila hlavu na stôl.
   </p>
   <p>
    „Kedy pôjdeme domov, pán doktor?“ opýtala sa Marka, vyprevádzajúc svojho pána.
   </p>
   <p>
    „Opýtaj sa panej.“
   </p>
   <p>
    „Nikdy viac neprídem do Pešti, len si raz doma budem,“ sľubovala dievčina a dívala sa za
         odchádzajúcim.
   </p>
   <p>
    Veselý hlahol zvoncov zavznel od ulice, a priblížiac sa zastal.
   </p>
   <p>
    „Ó, mama, to bola si ty a náš apa,“ zvolal Ľudovít.
   </p>
   <p>
    „To som ja hneď vedela,“ povedala Marínka.
   </p>
   <p>
    „Ty zlatá mamička naša,“ šeptala Irénka, pritúlila sa k matke a načúvala kroky, na dvore
         sa ozývajúce.
   </p>
   <p>
    „Ide otec, deti!“ zvolala šťastná matka a vstala. Z jej oka žiarila láska a nekonečná
         blaženosť. Keď vkročil do izby „pán doktor“, deti vítaly ho s radosťou hlučnou, žena oprela
         sa s nekonečnou oddanosťou na jeho prsia a šeptala: „Čakala som ťa túžobne.“
   </p>
   <p>
    On bozkal ju rovne tak nežne, tak vrúcne, ako prvý raz po sobáši.
   </p>
   <p>
    „Čo ste robily, deti?“ spýtal sa potom veselo.
   </p>
   <p>
    „Rozprávaly sme si prípoviedky,“ odvetila Marínka.
   </p>
   <p>
    „Rozprávala som deťom o nás,“ doložila Marta.
   </p>
   <p>
    A nad veľkým domom noc rozostrela perute svoje — no nijaký mrak nezastrel svetla, ktoré
         panovalo v ňom: svetlo lásky i pokoja.
   </p>
   <p>
    <span class="emphasis">
     <em>
      (1890)
     </em>
    </span>
   </p>
   <p>
   </p>
  </div>
 </body>
</html>
