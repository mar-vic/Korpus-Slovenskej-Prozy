<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2517103">
       </a>
       Zvolenské rozpomienky
      </h2>
     </div>
    </div>
   </div>
   <p>
   </p>
   <p>
   </p>
   <p>
    <span class="emphasis">
     <em>
      Nad mestom Zvolenom zavisli snehové mraky. Silueta starého zámku na miernom
            návrší prezerá cez drobný sniežik ako veľká kamenná príšera panujúca nad mestom,
            rozprestierajúcim sa pri jej nohách. Nad tým malým, nepatrným mestom s neveľkými múrami,
            baštami a bránami, ospievanými ľudovou piesňou, že „pekne maľovanými“. Široké námestie,
            odkiaľ po krutom ohni v predošlom osemnástom storočí zmizol rad nízkych domov, je
            opustené, iba kde-tu vidno ponáhľajúcu sa postavu prejsť hradskou alebo popred domy. Len
            chodníky a hradská cesta, ktorá pretína námestie na dve nerovné časti, odráža sa v
            bielom snehu v tmavšom odtienku.
     </em>
    </span>
   </p>
   <p>
    <span class="emphasis">
     <em>
      V rade domov, ktorý je ďalej od hradskej cesty, teda viac na juhozápad, medzi
            prvými je väčšia budova, evanjelický kostol. Vtedy ešte tento chrám nemal vežu, budova,
            ktorá slúžila za svätyňu, bola pôvodne privátnym domom. Od kostola ďalej je rad nízkych
            domov. Potom je mestský, čiže radný dom, ešte vyššie asi päť poschodových domov a ešte
            ďalej na sever výstavnejšie domy zvolenských mešťanov. Na vyšnom konci námestia stojí
            starý kostol, teraz rímsko-katolícky, so svojimi kaplnkami. Okolo neho sa kedysi
            rozprestieral cintorín, ale jeho ohrada, nízky múrik, bol ešte nie dávno
         odnesený.
     </em>
    </span>
   </p>
   <p>
    <span class="emphasis">
     <em>
      Popred domy sú malé záhradky a popred ne vedú chodníky do domov a smerom k
            hradskej. V záhradkách vtedy dochovávali pilné zvolenské panie rozličnú priesadku, ktorú
            potom presádzali na ostredky „za múrami“ alebo do poľa. Zvolenské panie boli známe
            milovníčky záhrad, a v nich rozličných kvetov.
     </em>
    </span>
   </p>
   <p>
    <span class="emphasis">
     <em>
      Medzi týmito menšími domami, vtedy označený číslom 17, stál dom
         Bánikovský.
     </em>
    </span>
   </p>
   <p>
    <span class="emphasis">
     <em>
      Tu sa narodil Ďuro Bánik, verný rodoľub slovenský a v šesťdesiatych-osemdesiatych
            rokoch notár slávneho kráľovského mesta Zvolena.
     </em>
    </span>
   </p>
   <p>
    <span class="emphasis">
     <em>
      Zaslúžil si, aby sme ho aj osobitne spomenuli. Ale dosiaľ nebolo vari času na to,
            ani príležitosti oceniť zásluhy i tých skromných, v tichosti pracujúcich ľudí, ktorí
            slúžili svojmu národu i v skromných pomeroch, drobnou, tým záslužnejšou prácou,
            neutuchajúcou láskou k ľudu a národu slovenskému vôbec.
     </em>
    </span>
   </p>
   <p>
    <span class="emphasis">
     <em>
      Spomenieme ho aspoň na tomto mieste. On sám nič nemá do činenia s udalosťami,
            ktoré sa tu majú opisovať, lebo sa odohrali desať rokov pred jeho narodením a asi
            pätnásť-šestnásť rokov skorej, ako bola rozprava o nich za toho tichého zasneženého
            adventného večera.
     </em>
    </span>
   </p>
   <p>
    <span class="emphasis">
     <em>
      Ďurko Bánik len pomohol, aby sa na tie deje nezabudlo. V listoch, ktoré už sám
            starý a chorý písal svojmu mladému, ale ťažko chorému priateľovi Dr.
      <sup>
       [
       <a class="footnote" href="#ftn.id2522992" name="id2522992">
        1
       </a>
       ]
      </sup>
      Š. M.… rozvíja látku, ktorú si zachoval, keď „maminka
         rozprávala“.
     </em>
    </span>
   </p>
   <p>
    <span class="emphasis">
     <em>
      Tu už ako starec, rozpomínajúc sa na dojmy ktoré mal z toho rozprávania, písal,
            že ďakuje Pánu Bohu, že žijeme časy pokojné, v ktorých sú podobné ukrutnosti
         nemožné.
     </em>
    </span>
   </p>
   <p>
    <span class="emphasis">
     <em>
      Písal to tridsať rokov pred svetovou vojnou a preto nemohol vedieť, že v divosti
            a krvilačnosti jednotlivcov ako i celých skupín, nič alebo málo sa zmenilo, keď raz
            naskytne sa príležitosť, aby sa spiaca beštia v človeku zobudila.
     </em>
    </span>
   </p>
   <p>
    <span class="emphasis">
     <em>
      Toho zimného večera pred samými Vianocami mali u Bánikov hostí — a priadky. Bol
            to predvečer vianočného jarmoku, ktorý odjakživa označovali ako jarmok: „na mak a na
            med“ (21. decembra).
     </em>
    </span>
   </p>
   <p>
    <span class="emphasis">
     <em>
      Z Brezna prišiel farbiar Lopušný, dávny známy a priateľ Bánikov i so svojou
            paňou. Ich voz je vo dvore i s veľkými ládami plnými tovaru.
     </em>
    </span>
   </p>
   <p>
    <span class="emphasis">
     <em>
      Z Ľubietovej prišiel „kapčiar“ Heinrich, tiež so svojou ženou a po starodávnej
            známosti prišli do Bánikov na noc. Ako prišli, pohostili ich teplým pokrmom — a po
            včasnej večeri sedeli pri stole s domácim pánom a tešili sa, že sú už na mieste a v
            suchom.
     </em>
    </span>
   </p>
   <p>
    <span class="emphasis">
     <em>
      Zo samého mesta prišlo niekoľko bližších i ďalších susediek. Bývali tu nablízko
            rodiny: Fontánovská, Alitisovská, Molitórisovská, bývali blízko i Rothovci a Langovci. V
            ten večer prišiel i bývalý slovutný učiteľ, čiže rechtor Ferenczy, už starý pán, ktorý
            zanechajúc učiteľský úrad, stal sa senátorom mesta.
      <sup>
       [
       <a class="footnote" href="#ftn.id2523101" name="id2523101">
        2
       </a>
       ]
      </sup>
      Okrem týchto boli ešte iné panie a boli tu niekoľké pekné dievčinky so
            svojou ručnou prácou, s vyšívaním vianočných darov. Staršie panie priadli. Všetky sedeli
            vo veľkom kruhu, aby mali pre svoje vretienka dosť miesta. Kolovrátky na ten čas tu
            neboli známe.
     </em>
    </span>
   </p>
   <p>
    <span class="emphasis">
     <em>
      Ženské, ktoré mali šitie alebo pletenie v rukách, sedeli bližšie stola alebo i
            pri ňom. Na stole stála lampa, opatrená zeleným plechovým tienidlom, repcovým olejom
            živený plamienok blkotal zakaždým, keď sa otvorili dvere. Okrem lampy boli rozžaté na
            počesť hostí i dve hrubé lojové sviece vo vysokých a ťažkých mosadzných svietnikoch. Ich
            plamienky naprávať, čistiť a obhorené knôtiky zostrihávať bola v ten večer práca
            domáceho pána, Pavla Bánika. Sedel za stolom a prehŕňal sa v kalendári na rok 1826.
            Poslal mu ho Filip Machold z Banskej Bystrice, ktorý sa už tiež dostavil na zajtrajší
            jarmok. Z tejto dôležitej knihy Bánik oznamoval prítomným, aký bude nastávajúci rok,
            ktorá planéta bude panujúcou, ako padnú pohyblivé sviatky a koľké zatmenia budú u nás
            viditeľné. Vedľa kalendára bola malá cínová mištička, na ktorej ležal malý, dnešnému
            pokoleniu neznámy nástroj: puclík, alebo, ako ho kedysi furták pomenoval: kratiknôt.
            Pravdepodobne, ba istotne používali tieto nožničky len páni, lebo náš ľud pre ne nemá
            názov. Jedno za to, že si svieti najviac suchými fakličkami na kozúbku alebo kahanci,
            druhé však to, čo konal puclík, vykonali i dva prsty: ukazováčik a palec. Keď odštipli
            obhorený knôt, hodili ho na zem a utreli prsty o nejakú šatu, ktorú mali na sebe. Preto
            tieto nožničky ostanú i naďalej „puclíkami“, kýmkoľvek ich budú ukazovať v múzeách alebo
            v domácich zbierkach. V panských rodinách bol puclík zo striebra a tácnička k nemu tiež
            z toho istého kovu.
     </em>
    </span>
   </p>
   <p>
    <span class="emphasis">
     <em>
      Izba, v ktorej sedela spoločnosť, bola veľká, priestranná. Povala bola zrejme
            nová, steny biele, čisté, náradie solídne a masívne. Veľká kachľová pec, ktorá sa kúrila
            zvonku, bola posunutá dosť ďaleko do izby. Za ňou bol teplý a akoby skrytý múrik. Na ňom
            v ten večer boli cínové a hlinené misky, ba boli už i porcelánové rozličnej veľkosti s
            pečenými lahôdkami a koláčmi. Pri nich stála veľká fľaša nejakej červenkavej tekutiny.
            To bolo prichystané na chvíľu, keď panie ustanú v práci a povedzme si pravdu, i v
            besedovaní, aby sa občerstvili.
     </em>
    </span>
   </p>
   <p>
    <span class="emphasis">
     <em>
      Bližšie ku kachliam sedeli staršie panie, matróny to napospol ctihodné,
            veľavážené — a vyťahovali zo svojich kúdeliek len hrubšie nitky, alebo také, ako sa
            hovorí „na jednom mieste ako vlas, na druhom ako klas“. Hja, zo zrebí sa nedá tenko
            priasť — a staré, robotou, prípadne i lámkou pokrčené prsty, nemôžu také tenučké nitky
            vyťahovať, ktorých celé pradienko, tridsaťpásmové, dalo sa pretiahnuť cez prsteň. To
            možno len z ľanu, ktorý sa rovná hodvábu. Taká priadza bol vrchol pradenia a naše
            prastaré mamičky, čo si samé priadli priadzu na obrusy a plátno, usilovali sa tento
            rekord dosiahnuť.
     </em>
    </span>
   </p>
   <p>
    <span class="emphasis">
     <em>
      Sprvu bolo v izbe obstojné ticho. Bolo počuť len to, čo Bánik rozprával a vrčanie
            vretienok, keď pri zasukovaní zletelo na zem a tam sa vrtelo, kým ho za nitku zakosílenú
            na vreteni, zručná priadka nevytiahla, aby dlhú nitku na vretienko obkrútila.
     </em>
    </span>
   </p>
   <p>
    <span class="emphasis">
     <em>
      Všetky pracovali akoby opreteky, len tie dve cudzie panie sedeli, ako sa hosťom
            patrí, bez práce. Veď si to doma vynahradia. Pozorne ešte s mysľou nerozptýlenou
            počúvali a sledovali výklady z kalendára. Zavše sa niektorá obrátila s otázkou na
            domáceho pána. Dievčence si zavše niečo pošepkali, pri tom sa ale hneď placho obzreli na
            staré panie, či ich nesleduje tu alebo tam káravý pohľad.
     </em>
    </span>
   </p>
   <p>
    <span class="emphasis">
     <em>
      Nebolo ešte neskoro, ale tma vonku bola úplná.
     </em>
    </span>
   </p>
   <p>
    <span class="emphasis">
     <em>
      Už boli asi všetky panie a dievčatá, ktoré sem chodievali, pospolu, keď prišla
            stará, do chudobného rúcha odetá žena. Na ruke doniesla ušitú bielizeň.
     </em>
    </span>
   </p>
   <p>
    <span class="emphasis">
     <em>
      Keď uvidela toľkú spoločnosť, cúvla, trošku sa zahanbila a ukazovala sa veľmi
            prekvapenou. Ale panie, čo ju poznali, boli tej mienky, že si táto úbohá žena dobre
            vybrala čas pre svoj príchod. Poznali ju už, že sa rada priplichtí, kde sa niečomu môže
            úfať. Príchodzia ponížene pozdravila.
     </em>
    </span>
   </p>
   <p>
    <span class="emphasis">
     <em>
      Domáca pani, statná a pekná žena vstala od svojej práce a privítala starú
         ženu.
     </em>
    </span>
   </p>
   <p>
    <span class="emphasis">
     <em>
      — Vítajte, Mamojčíčka, čo ste nám priniesli?
     </em>
    </span>
   </p>
   <p>
    <span class="emphasis">
     <em>
      — Nuž, hľa, doniesla som šitie, Zuzka posiela.
     </em>
    </span>
   </p>
   <p>
    <span class="emphasis">
     <em>
      — A — ako sa jej vodí? — opytuje sa pani.
     </em>
    </span>
   </p>
   <p>
    <span class="emphasis">
     <em>
      Stará si vzdychla.
     </em>
    </span>
   </p>
   <p>
    <span class="emphasis">
     <em>
      — Ako najhoršie, veď vedia už, čo sa jej, psote, prihodilo.
     </em>
    </span>
   </p>
   <p>
    <span class="emphasis">
     <em>
      — Viem, viem, — odpovedala pani, odobrala ušitú bielizeň a zaviedla starú k peci.
            Tam ju obdarila koláčom a pohárikom vareného vína. Mamojčíčka sa tomuto poucteniu zrejme
            potešila, zavinšujúc dobrého a stáleho zdravia, vypila víno, koláč ukryla, povedala
            svoju „dobrú noc“ a odišla.
     </em>
    </span>
   </p>
   <p>
    <span class="emphasis">
     <em>
      Ako zatvorila za sebou dvere, začali tie, čo boli bližšie k peci, tie mnohovážne
            matróny, šuškať medzi sebou. Štyri, či päť očepčených hlávok stúlilo sa dovedna a jedna
            druhej oznamovali zaujímavú novinku. Zuzke Mamojčíčke narodil sa zdravý, mocný chlapec.
            Samo v sebe je podobná udalosť všedná, každodenná, ale tu boli isté, zarážajúce
            okolnosti. Prvá, že Zuzka bola nevydatá, potom, že bola staršia, ba že patrila už do
            počtu starých dievok, ale najviac prekvapila okolnosť, že Zuzka bola mrzáčik od
            narodenia, „kriplík“ bez nôh a nevedela sa pohybovať inak, len tak ako malé deti, keď sa
            na bedričkách zahadzujú po zemi. Nikto by to nebol pomyslel, že táto biedna osoba stane
            sa matkou.
     </em>
    </span>
   </p>
   <p>
    <span class="emphasis">
     <em>
      Otcom tohto dieťaťa údajne bol akýsi vandrovník, ktorý sa istý čas zdržiaval v
            meste a nešťastnú Zuzku pobalamutil, sľubujúc jej, že si ju vezme za ženu. Ale ako taký
            odkundes onedlho zmizol z mesta a viac sa neukázal.
     </em>
    </span>
   </p>
   <p>
    <span class="emphasis">
     <em>
      Zuzka mala podiel aj v tých dejoch, ktoré sa stali začiatkom devätnásteho
            storočia a o ktorých v tejto knihe bude reč.
     </em>
    </span>
   </p>
   <p>
    <span class="emphasis">
     <em>
      Kým si panie oznamovali náhľady o Zuzke — vymieňali poznámky, dievčatá a mladé
            ženy pozerali úkosom k tomuto krúžku. Rady by boli i ony počuli niečo, ale nesmeli
            ukázať svoju zvedavosť. Konečne už i matróny vyčerpali látku a chytili do rúk praslice a
            vretienka. A Bánik zaviedol rozhovor na všeobecné pole.
     </em>
    </span>
   </p>
   <p>
    <span class="emphasis">
     <em>
      Veď čo sa za takého dlhého zimného večera dá porozprávať! Ešte nebolo viac ako
            šesť hodín, noc bola už úplná — a ešte tak do deviatej, desiatej sa všeličoho
         naspomína!
     </em>
    </span>
   </p>
   <p>
    <span class="emphasis">
     <em>
      Na tento čas bola najzaujímavejšia, lebo i nová téma, o tom veľkom ohni, ktorý,
            práve v októbri minuli dva roky, zúril vo Zvolene. K tomuto predmetu doviedla Bánika
            otázka Lopušného, keď pozrúc na hrady, opýtal sa, či mnoho pohorelo?
     </em>
    </span>
   </p>
   <p>
    <span class="emphasis">
     <em>
      Malý sedemročný Bánikov synček, žiačik Ďurko, ktorý už pred chvíľou pribehol z
            čeľadnej izby a plietol sa po izbe, ozval sa a povedal:
     </em>
    </span>
   </p>
   <p>
    <span class="emphasis">
     <em>
      — Ja viem, keď u nás horelo; jeden vojak nám pomáhal vynášať riad. A potom ani
            ten nemohol, lebo už dom horel.
     </em>
    </span>
   </p>
   <p>
    <span class="emphasis">
     <em>
      — Pravdu má chlapec, vojaci, uláni, ktorí boli vtedy tu ubytovaní, pomáhali hasiť
            a ratovať, čo sa ratovať dalo, — potvrdil otec, s pochvalou pohladiac hlávku synovu. —
            Vtedy zhorelo vo Zvolene 117 domov, s bočnými budovami i so všetkou úrodou. Ale ešte
            skorej asi 30 až 40 rokov pred týmto bol podobný požiar, ktorý zničil i ten rad domov
            naprostred mesta vystavaných. Domy, zväčša drevené, zbĺkli do gruntu. Po tomto už
            nedovolil magistrát,
      <sup>
       [
       <a class="footnote" href="#ftn.id2523527" name="id2523527">
        3
       </a>
       ]
      </sup>
      aby na tom istom mieste stavali nové domy, ale pohorelcom vyplatil za grunty
            bezmála tri tisíc zlatých a vykázal im miesto na budovanie nových domov von z mesta — v
            Smrtnej, teraz Hrnčiarskej ulici.
     </em>
    </span>
   </p>
   <p>
    <span class="emphasis">
     <em>
      Ferenczy, ktorý dosiaľ viac počúval, potvrdil Bánikove slová. Vedel, že Bánik rád
            rozoberá staré záznamy, má mnohé i zapísané v starých knihách a kalendároch.
     </em>
    </span>
   </p>
   <p>
    <span class="emphasis">
     <em>
      — Boh sám zná, — pokračoval Bánik, — prečo naše mesto tak často navštevovali
            všakové pohromy. Iste, muselo byť niekedy slávne, keď ešte náš Pustý Hrad nebol pustý,
            ale keď zo svojho pyšného vrchu panoval veľkej Zvolenskej župe.
      <sup>
       [
       <a class="footnote" href="#ftn.id2506382" name="id2506382">
        4
       </a>
       ]
      </sup>
     </em>
    </span>
   </p>
   <p>
    <span class="emphasis">
     <em>
      — Áno, — doložil Ferenczy, — panoval, lebo z jeho veže bolo vidno na
            ďaleko-široko. Na juh, na sever i východ a západ. Na východ na Slatinu k výbežkom Poľany
            a ďalej na cestu ku Novohradu. Na juh k Dobronivskému zámku, mestečkami vtedy slobodnými
      <sup>
       [
       <a class="footnote" href="#ftn.id2506404" name="id2506404">
        5
       </a>
       ]
      </sup>
      až k Hontu, na západ doluhroním k Svätému Krížu do Tekova a ďalej a na sever
            k Banskej Bystrici a hore Hronom k breznianskym holiam — a ku Krížnej a
         Prašivej.
     </em>
    </span>
   </p>
   <p>
    <span class="emphasis">
     <em>
      — Preto mladá Banská Bystrica, chránená Zvolenom, pracovala nerušene a rástla, —
            poznamenal Bánik a pokračoval, keď si vzal z kasne staré zápisníčky: — Naše mesto
            pôvodne sa prestieralo na Krivej púti na ľavom brehu riečky Slatiny. Veľký a slávny bol
            ten náš hrad, ako vidno ešte zo základov a rozmerov jeho múrov; a nebodaj bolo tam celé
            mesto, lebo priestoru na vrchu je dosť. Neďaleko hradu musel byť aj druhý, menší, o
            ktorom už niet inej pamiatky len jeho meno: Matčín hrad.
     </em>
    </span>
   </p>
   <p>
    <span class="emphasis">
     <em>
      — Tam, — zamiešal sa Ferenczy do reči, — mohol byť menší hrádok pre niektorú
            kňažnú-matku, vystavaný.
     </em>
    </span>
   </p>
   <p>
    <span class="emphasis">
     <em>
      — Ale na našu krajinu prišla pohroma, prihnali sa divé hordy Tatárov a vyplienili
            mesto, zborili Hrad, niekedy slávny a nedobytný, — rozprával zasa Bánik
         ďalej.
     </em>
    </span>
   </p>
   <p>
    <span class="emphasis">
     <em>
      — Presile v ustavičnom boji a plienení zbehlých Aziatov nemohol odolať ani taký
            mocný hrad. Čo nezmohli divým nábehom, to zmohli pomocou ohnivých striel, ktoré hádzali
            do Hradu a kde strela padla do dreva, vznikol požiar, ktorý sa nedal uhasiť ani udatným
            obrancom.
     </em>
    </span>
   </p>
   <p>
    <span class="emphasis">
     <em>
      Bánik sa rozhovoril. Ako človek umný, nadaný, ale v každodennej práci, zamestnaný
            remeslom, nemá možnosť uplatniť svoje myšlienky, chápe sa prvej príležitosti, aby
            rozvinul svoje náhľady. Miloval rodné mesto a žialil, že sa nemôže povzniesť z úpadku,
            do ktorého ho vsotila stáročná nepriazeň osudu. Pri prestávke pozrel na panie a
            dievčatá, čo blízko neho sedeli — a pozrel i na svoju ženu, Zuzannu, ktorá s úprimným
            porozumením sledovala jeho reči. Jej bystré oči boli upreté na jeho tvár. Nebadateľne sa
            usmial, akoby posmelený výrazom jej očú pokračoval:
     </em>
    </span>
   </p>
   <p>
    <span class="emphasis">
     <em>
      — A potom sa začalo mesto znova stavať. Preriedené obyvateľstvo, skrývajúc sa
            dovtedy po horách a v jaskyniach, sa vrátilo, zaplakať na zboreniskách svojich
            príbytkov.
     </em>
    </span>
   </p>
   <p>
    <span class="emphasis">
     <em>
      Ale dlho nenariekali, chytili sa do roboty, vystavali si svoje mesto, ten starý,
            ale už nie taký slávny Zvolen. Neskoršie postavili i nový zámok, ten, ktorý i teraz
            stojí. — Údajne z kvádrov tohto spustošeného hradu, ktoré dolu spúšťali a vozili na
            pravý breh Slatiny — podotkol Ferenczy.
     </em>
    </span>
   </p>
   <p>
    <span class="emphasis">
     <em>
      — A potom stavalo sa pri zármutku i mesto. Povesť hovorí, že oba hrady spájala
            podzemná chodba, kto zná, čo je na tom pravdy, ale našlo sa niekoľko zasypaných vchodov
            do zemi, ako do pivníc. Za starých čias také chodby neboli zriedkavé. Azda budúci
            skúmatelia starých vecí prídu i na tie chodby.
     </em>
    </span>
   </p>
   <p>
    <span class="emphasis">
     <em>
      — Ak skutočne boli, — dotušil zasa starý senátor.
     </em>
    </span>
   </p>
   <p>
    <span class="emphasis">
     <em>
      Bánik, ktorého samého tá vec zaujímala, pokračoval ďalej, keď si pozrel do
            dedových zápiskov, ako mesto Zvolen nemalo dlho pokoj a času pre prácu, lebo nedlho
            zatým, ako nový zámok stál — a mesto sa započalo zveľaďovať, prišiel Jiskra so svojím
            vojskom. A pri tej príležitosti zasa Hunyadovci vypálili nešťastné mesto. Lebo to tak
            býva, že keď sa veľkí páni medzi sebou bijú, vytrpí ľud, v tomto prípade zvolenskí
            mešťania. Po odchode Jiskru na krátky čas mal Zvolen pokoj. Potom, keď kráľ Matiáš
            prišiel na trón, bavieval sa rád vo Zvolene, i jeho manželka, kráľovná Beatrica, ktorá
            sama darovala zámockému kostolíku na oltár zlatom vyšívaný vankúš. Ešte i dnes sa tam
            starostlivo opatruje táto pamiatka.
      <sup>
       [
       <a class="footnote" href="#ftn.id2506610" name="id2506610">
        6
       </a>
       ]
      </sup>
      Tieto kráľovské návštevy, hoci boli pre Zvolen dôležité, padli samému mestu
            veľmi draho, lebo pohostinné mesto dodávalo veľké množstvo potravín kráľovskému dvoru, i
            vína dobrého a rýb z Hrona a z rybníkov, ktoré malo mesto v svojom chotári.
     </em>
    </span>
   </p>
   <p>
    <span class="emphasis">
     <em>
      A zvere divej i krotkej, zvolenské hory poskytovali v hojnom počte diviny. Jágri
            a honci, praobyvatelia dediny Môťovej, mali dosť práce, aby vyhovovali spotrebe bujnej
            kráľovskej tabuli. Preto mali Môťovania isté výsady a práva, ktoré si aj oproti mestu
            húževnate bránili. Chlúbili sa Matiášovou priazňou.
     </em>
    </span>
   </p>
   <p>
    <span class="emphasis">
     <em>
      O tomto ľudovom kráľovi kolujú vo Zvolene ešte i teraz mnohé povesti a piesne.
            Matiáš bol veľkým milovníkom pekných žien. Všetky, čo tu teraz sedeli, najmä ale
            staršie, vedeli tých piesní a povestí viac. Napríklad pieseň:
     </em>
    </span>
   </p>
   <p>
   </p>
   <p>
   </p>
   <div class="literallayout">
    <p>
     <span class="emphasis">
      <em>
       Ej, bol jeden kráľ uhorský,
      </em>
     </span>
     <br/>
     <span class="emphasis">
      <em>
       ten podvoditeľ panenský,
      </em>
     </span>
     <br/>
     <span class="emphasis">
      <em>
       všetky panenky podviedol
      </em>
     </span>
     <br/>
     <span class="emphasis">
      <em>
       len richtárovu nemohol…
      </em>
     </span>
     <br/>
    </p>
   </div>
   <p>
   </p>
   <p>
   </p>
   <p>
    <span class="emphasis">
     <em>
      Ako to počula Lopušná z Brezna, zasmiala sa a povedala:
     </em>
    </span>
   </p>
   <p>
    <span class="emphasis">
     <em>
      — Čo by len to, ale ešte i u nás, najmä „na Hrone“ sú živé niektoré rozpomienky
            na tohto kráľa. Mala som slúžku zo Šumiaca; jej matka často sa u nás bavila. A raz jej
            poviem: vy bývate pod samou Kráľovou Hoľou, či viete, že na Kráľovej Holi poľoval sám
            kráľ Matiáš? A ona sa zasmiala a povedala: „Ja to znám, lebo raz zablúdil a nevedel kam.
            Náš dom stál na kraji a oheň na ohnisku horel a oblôčkami sa svietilo, tak on do našeho
            domu „vľoz“. Búchal na dvere — a naša pramati, vtedy ešte mladá, mu otvorila. A ako
            vošiel a obzrel sa na ňu, tak jej povedal: aká ty šumná žena! Od tých čias sa do nás
            volá do Matiašov.“
     </em>
    </span>
   </p>
   <p>
    <span class="emphasis">
     <em>
      Všetci sa tejto historke zasmiali. Bánik podotkol:
     </em>
    </span>
   </p>
   <p>
    <span class="emphasis">
     <em>
      — Takým pánom je všetko dovolené, stoja nad zákonmi. To tak bolo oddávna, a bude
            azda naveky, lebo takí budú, čo moc na seba stiahnu a žiť budú na úkor iných.
     </em>
    </span>
   </p>
   <p>
    <span class="emphasis">
     <em>
      — Za týmto dobrodružným kráľom, ktorý sa v našej stolici — tak v Bystrici, ako i
            vo Zvolene, rád bavieval, čoskoro prišli smutné časy. Dohnala sa zasa nová pliaga na
            kresťanský ľud, Turci a tí veru nešetrili práva ľudu. Plienili a rabovali okolité dediny
            a mestá, kým sa im nepoddali a neodvádzali vyrúbené poplatky. Zo svojich obsadených
            sídel robili výpady na náš vidiek, ako o tom svedčia mnohé piesne a povesti. I do
            Zvolena sa dobýjali nejeden raz.
     </em>
    </span>
   </p>
   <p>
    <span class="emphasis">
     <em>
      — I o tom je pieseň, — ale nie jedna, i viac, no, novšia, tá o zvolenskej
            richtárke, čo jej Turci dve deti zajali, — poznamenala Bánička.
     </em>
    </span>
   </p>
   <p>
    <span class="emphasis">
     <em>
      A hneď bola hotová recitovať pieseň:
     </em>
    </span>
   </p>
   <p>
   </p>
   <p>
   </p>
   <div class="literallayout">
    <p>
     <span class="emphasis">
      <em>
       Rabovali Turci tie zvolenské zámky,
      </em>
     </span>
     <br/>
     <span class="emphasis">
      <em>
       zajali dve deti zvolenskej richtárky.
      </em>
     </span>
     <br/>
     <span class="emphasis">
      <em>
       Šúri Katarínu do hintova vzali —
      </em>
     </span>
     <br/>
     <span class="emphasis">
      <em>
       Ľúdi Tomáša pod voz uviazali.
      </em>
     </span>
     <br/>
     <span class="emphasis">
      <em>
       A keď oni prišli do tureckej zemi,
      </em>
     </span>
     <br/>
     <span class="emphasis">
      <em>
       Šúri Katarinku do svetlice dali;
      </em>
     </span>
     <br/>
     <span class="emphasis">
      <em>
       Šúri Katarinku do vrchnej svetlice —
      </em>
     </span>
     <br/>
     <span class="emphasis">
      <em>
       a Ľúdi Tomáša do spodnej temnice.
      </em>
     </span>
     <br/>
     <span class="emphasis">
      <em>
       Šúri Katarinka, sestra moja drahá,
      </em>
     </span>
     <br/>
     <span class="emphasis">
      <em>
       ak ti bude dobre, nezabudni na mňa.
      </em>
     </span>
     <br/>
     <span class="emphasis">
      <em>
       Šúri Katarinka v striebre, zlate žila,
      </em>
     </span>
     <br/>
     <span class="emphasis">
      <em>
       od veľkej dobroty na brata zabudla…
      </em>
     </span>
     <br/>
    </p>
   </div>
   <p>
   </p>
   <p>
   </p>
   <p>
    <span class="emphasis">
     <em>
      Bánik pokračoval:
     </em>
    </span>
   </p>
   <p>
    <span class="emphasis">
     <em>
      — Možno si domyslieť, že v časoch takého nepokoja, strachu a neistoty mestá
            nemohli prekvitať, že práca nešla od ruky ani na odbyt. Len tie mestá mohli pokojne
            pracovať a sa zveľaďovať, ktoré boli svojou polohou aj ináč chránené, ako napríklad
            Bystrica a Kremnica. Naše mesto bolo akoby večne na stráži, vždy pohotové brániť sa do
            ostatnej kvapky krvi nielen za seba, ale i za iných. V taký čas priemysel a iná práca
            neprekvitala.
     </em>
    </span>
   </p>
   <p>
    <span class="emphasis">
     <em>
      — Mali sme i bane, našli sa i stopy po zlate, a to podľa povesti o tom
            „samorastlom“. V starých rozprávkach sa spomína, že sa našlo steblo raže, ktoré bolo
            ovinuté tenkým zlatým vláknom. Aj na iných miestach bolo, údajne, zlato. Ale ono, po čom
            tak mnohí ľudia túžia, uviedlo nejedného človeka do pokušenia a odňalo mu i rozum. Hľa,
            ešte nie tak dávno, žil tu v meste, v dome, kde teraz býva pán Lange,
      <sup>
       [
       <a class="footnote" href="#ftn.id2506909" name="id2506909">
        7
       </a>
       ]
      </sup>
      istý starý človek, ktorý sa zaoberal výrobou zlata zo sprostých kovov,
            napríklad z olova.
     </em>
    </span>
   </p>
   <p>
    <span class="emphasis">
     <em>
      — Alchymista, — poznamenal Ferenczy a pokýval hlavou. — A to je smutné, že ten
            človek prišiel o všetko a zomrel opustený v chudobe.
     </em>
    </span>
   </p>
   <p>
    <span class="emphasis">
     <em>
      — Nuž zlato nás nespasí, ani Zvolenu zlato nepomohlo, lebo ho niet. Bane
            zanikli, len jedna diera sa volá
     </em>
    </span>
    Nahaj Baňa.
    <span class="emphasis">
     <em>
      A tak sa obyvatelia
            Zvolena museli boriť so všelijakými neprajnými živlami. Ešte sa turecké panstvo sotva
            pominulo, už sa začali nepokoje a vojny rákoczyovské a iné. Ľud a meštianstvo trpelo tak
            od priateľa ako od nepriateľa, lebo i jedni, i druhí pálili, drancovali, rabovali. Oj, i
            tu by sa dalo veľa rozprávať, čo ľud vytrpel, len div, že sa udržal.
     </em>
    </span>
   </p>
   <p>
    <span class="emphasis">
     <em>
      — I zdalo sa, že ľud, najmä zvolenské meštianstvo, vyničí do zniku. Čo nechali
            vojny a ohne, ľudské životy, to znivočil mor, toto strašné božie dopustenie. Roku Pána
            1645 umrelo len v samom Zvolene meste 1168 ľudí, okrem dvoch i všetci radní páni
      <sup>
       [
       <a class="footnote" href="#ftn.id2506966" name="id2506966">
        8
       </a>
       ]
      </sup>
      spolu s richtárom padli tejto hroznej smrti za obeť. A čudná vec: odjakživa
            sa povráva, že kedykoľvek prišla do Zvolena podobná záhuba alebo mor, prišla vždy
            fortňou
      <sup>
       [
       <a class="footnote" href="#ftn.id2506984" name="id2506984">
        9
       </a>
       ]
      </sup>
      vedľa mestského domu, ani jeden z tých strašných hostí neprišiel niektorou z
            tých brán mesta, o ktorých sa spomína, že sú pekne maľované. Vždy si bral mor svoje prvé
            obete tu, blízko fortni, ktorá vedie „za múry“ smerom, ako stojí Pustý hrad.
     </em>
    </span>
   </p>
   <p>
    <span class="emphasis">
     <em>
      Medzi priadkami sedela i pani Alitiska, už nie celkom mladá pani — a tá sa toho
            Bánikovho tvrdenia náramne naľakala. Alitisovská família mala svoj dom pri samej
            spomínanej fortni, kde je blízko i radný dom. Ale sa potešila, že tie časy hrôzy, vojen
            a moru sa pominuli a ako i jej manžel, bývalý mestský notár hovorieval, nastúpilo
            storočie osvietené a staré hriechy sa pominuli, svet je ovanutý slobodomyseľným duchom a
            preto sa potešila, nemysliac, že sa o sedem rokov dostaví nie mor, ale jeho nie menej
            zlobná sestra, cholera.
     </em>
    </span>
   </p>
   <p>
    <span class="emphasis">
     <em>
      Pustol takto Zvolen, i remeslá klesali, i bohatstvo, ktoré dosiaľ vydávala zem,
            nehovoriac ani o tom, čo sa niekedy z útrob zeme vynášalo. Do upadajúceho mesta
            nasťahovali sa v čase domácich vojen a nepokojov, ako i potom, početné zemianske rodiny
            i so svojou čeľaďou a zaujímali pre seba výhody a práva, aké by boli prislúchali len
            starým zvolenským rodinám. Celé staré famílie úplne vymreli; do radostného domu, do
            magistrátu dostali sa noví ľudia. A okolití mocní zemani, páni najmä Eszterházyovci,
            ktorí vlastnili už i Zvolenský zámok, zaberali vždy viac a viac pôdy a utláčali poddaný
            ľud. Ľud trpel od Turkov, ktorí mu aspoň to právo nechali, aby vyznával Pána Boha po
            svojom spôsobe vo viere, ktorú poznal za pravú. Za otročenie odmeňoval sa ľud tak, že
            zanevrel na pánov, pokladajúc ich za svojich úhlavných nepriateľov a pri vhodnej
            príležitosti odmenil sa im odbojom,
      <sup>
       [
       <a class="footnote" href="#ftn.id2507058" name="id2507058">
        10
       </a>
       ]
      </sup>
      ba i zbojstvom.
     </em>
    </span>
   </p>
   <p>
    <span class="emphasis">
     <em>
      Ako páni obchodili zákony, alebo stavali sa nad zákony, tak konal i poddaný ľud.
            Čím vyšší páni, tým väčšie neprávosti, čím biednejší sedliak, tým skorej sa sprotivil. A
            preto bol tu súd, súd „siedmich“, ktorý nemilosrdne súdil, a bol tu aj neúprosný
            vykonávateľ rozsudku, kat. A boli tu, hľa, na Vígľašskom vrchu pohotové šibenice. Ale na
            šibenici umrel len úbohý, čo i hriešny bedár a kat stínal hlavy len nešťastným zvedeným
            dievkam z ľudu, ktoré v zúfalstve zaškrtili svoj vlastný plod.
     </em>
    </span>
   </p>
   <p>
    <span class="emphasis">
     <em>
      — Ako Madlena z Bacúrova, — podotkla Bánička.
     </em>
    </span>
   </p>
   <p>
    <span class="emphasis">
     <em>
      — Pre pánov bol zákon iný, pre pána neplatil zákon: Oko za oko, zub za zub.
            Najviac, keď už bol zločin taký veľký, že sa sami zemani pohoršili nad ním, odsúdili
            vinníka na galeje.
     </em>
    </span>
   </p>
   <p>
    <span class="emphasis">
     <em>
      — Ako Feketeho, — ozvala sa zasa Bánička.
     </em>
    </span>
   </p>
   <p>
    <span class="emphasis">
     <em>
      — Kto boli tí, čo spáchali a kto ich žaloval a súdil? — opytujú sa cudzie panie,
            Lopušná a Heinrichová.
     </em>
    </span>
   </p>
   <p>
    <span class="emphasis">
     <em>
      — Rozprávajte nám o tom, — žiadal i Lopušný, — lebo naše ženy by ani spať
            nevedeli.
     </em>
    </span>
   </p>
   <p>
    <span class="emphasis">
     <em>
      — Neviem, či im práve toto neodoberie spánok.
     </em>
    </span>
   </p>
   <p>
    <span class="emphasis">
     <em>
      — Ale, veď ešte máme dosť času, rozprávajte, — prosili panie. Ony o tých veciach
            nevedeli, čo vo Zvolene vedelo každé dieťa a nielen vtedy, ale ešte dlho potom, ešte i
            dodnes…
     </em>
    </span>
   </p>
   <p>
    <span class="emphasis">
     <em>
      Malý Ďurko, ktorý dosiaľ stál pri otcovi, pritiahol sa k matke a sadol si na malý
            stolček po jej pravej strane, pritisol sa k nej a tíško počúval.
     </em>
    </span>
   </p>
   <p>
    <span class="emphasis">
     <em>
      Bánik povedal:
     </em>
    </span>
   </p>
   <p>
    <span class="emphasis">
     <em>
      — Rozprávaj teda ty, žena, ty to vieš najlepšie, ako naspamäť.
     </em>
    </span>
   </p>
   <p>
    <span class="emphasis">
     <em>
      Vedeli to i iné, ale si plietli udalosti a tak si nezachovali všetko dopodrobna.
            Bánik to už vedel.
     </em>
    </span>
   </p>
   <p>
    <span class="emphasis">
     <em>
      Bánička pozrela na hodiny s ťažkými pondusmi a pristala:
     </em>
    </span>
   </p>
   <p>
    <span class="emphasis">
     <em>
      — Dobre, lepšie teraz ako pred samým spaním. Ešte je nie neskoro. Bola som malá
            dievčička. Chodila som po tretiu zimu do školy, keď sa to stalo. Pritom som bola taká
            všetečná, že mi povedali: všadebol a nikde neobstál. Náš vzácny priateľ, pán senátor, to
            vie najlepšie.
     </em>
    </span>
   </p>
   <p>
    <span class="emphasis">
     <em>
      Senátor sa dobrosrdečne usmial a povedal:
     </em>
    </span>
   </p>
   <p>
    <span class="emphasis">
     <em>
      — Preto vy, keď už raz treba, vyrozprávate to najlepšie.
     </em>
    </span>
   </p>
   <p>
    <span class="emphasis">
     <em>
      — Mne sa všetko, dej i ľudia, zachovali v pamäti, ako by to bolo včera, nuž
            začnem.
     </em>
    </span>
   </p>
   <p>
    <span class="emphasis">
     <em>
      A Bánička rozprávala. A podľa toho, čo ona rozprávala, staré listiny a listy
            potvrdili, ešte i ústne podania doložili, doplnila a rozšírila autorka toto dielo svojím
            vlastným umom a poznaním.
     </em>
    </span>
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2522992" name="ftn.id2522992">
        1
       </a>
       ]
      </sup>
      <span class="emphasis">
       <em>
        Dr. S. M.…
       </em>
      </span>
      Bol to autorkin brat dr. Samuel Medvecký (1845
                  — 1896), slovenský národovec, advokát vo Zvolene. Bol roky chorý a preto mu Juraj
                  Bánik, hoci bývali v tom istom meste, písaval listy, v ktorých rozvinul i dej
                  Kliatby.
     </p>
    </div>
    <div class="footnote">
     <p>
      <sup>
       [
       <a class="para" href="#id2523101" name="ftn.id2523101">
        2
       </a>
       ]
      </sup>
      <span class="emphasis">
       <em>
        Senátorom mesta,
       </em>
      </span>
      voleným členom mestského
               predstavenstva.
     </p>
    </div>
    <div class="footnote">
     <p>
      <sup>
       [
       <a class="para" href="#id2523527" name="ftn.id2523527">
        3
       </a>
       ]
      </sup>
      <span class="emphasis">
       <em>
        Magistrát,
       </em>
      </span>
      predstavenstvo mesta Zvolena.
     </p>
    </div>
    <div class="footnote">
     <p>
      <sup>
       [
       <a class="para" href="#id2506382" name="ftn.id2506382">
        4
       </a>
       ]
      </sup>
      <span class="emphasis">
       <em>
        Veľkej Zvolenskej župe,
       </em>
      </span>
      stredovekej, ktorá zahrnovala aj
                  neskorší Turiec a Liptov.
     </p>
    </div>
    <div class="footnote">
     <p>
      <sup>
       [
       <a class="para" href="#id2506404" name="ftn.id2506404">
        5
       </a>
       ]
      </sup>
      <span class="emphasis">
       <em>
        Mestečkami vtedy slobodnými,
       </em>
      </span>
      ktoré mali určité výsady.
                  Nerovnali sa však slobodným kráľovským mestám — taký bol aj Zvolen — ktoré boli
                  celkom nezávislé na stolici (župe, správny obvod, skladajúci sa z viacerých
                  okresov).
     </p>
    </div>
    <div class="footnote">
     <p>
      <sup>
       [
       <a class="para" href="#id2506610" name="ftn.id2506610">
        6
       </a>
       ]
      </sup>
      To bolo za Bánika (pozn. autorky).
     </p>
    </div>
    <div class="footnote">
     <p>
      <sup>
       [
       <a class="para" href="#id2506909" name="ftn.id2506909">
        7
       </a>
       ]
      </sup>
      <span class="emphasis">
       <em>
        Pán Lange,
       </em>
      </span>
      Karol, obchodník, autorkin starý otec po
               matke.
     </p>
    </div>
    <div class="footnote">
     <p>
      <sup>
       [
       <a class="para" href="#id2506966" name="ftn.id2506966">
        8
       </a>
       ]
      </sup>
      <span class="emphasis">
       <em>
        Radní páni,
       </em>
      </span>
      členovia mestskej rady, spravujúcej
               Zvolen.
     </p>
    </div>
    <div class="footnote">
     <p>
      <sup>
       [
       <a class="para" href="#id2506984" name="ftn.id2506984">
        9
       </a>
       ]
      </sup>
      bránkou (pozn. autorky)
     </p>
    </div>
    <div class="footnote">
     <p>
      <sup>
       [
       <a class="para" href="#id2507058" name="ftn.id2507058">
        10
       </a>
       ]
      </sup>
      v Detve (pozn. autorky)
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2507248">
       </a>
       Vznešení hostia
      </h2>
     </div>
    </div>
   </div>
   <p>
   </p>
   <p>
   </p>
   <p>
    Leto roku 1806 bolo suché a horúce. Vtedy panoval v našej stolici hlad a vzmáhajúca sa
         suchota začínala byť nebezpečná poľným úrodám. Hospodári s obavami hľadeli do budúcnosti.
         Ak skoro nespŕchne výdatný dážď, hlad sa neumenší, ale zväčší.
   </p>
   <p>
    Júlové slnko praží na vyschnutú, miestami dopukanú zem. Tráva schne i žltne, lístie
         stromov vädne a je zaprášené; všetko v prírode žízni a túži po občerstvení.
   </p>
   <p>
    Ulice mesta, ináč rušné, sú onoho predpoludnia temer opustené. Každý je pri práci, pri
         remesle i na poli.
   </p>
   <p>
    Hronskou bránou vošiel do mesta hrdý, veľkopanský koč. Ťahala ho pekná štvorka bujných
         koní, hrkoce a dvíha oblaky prachu. Koč je krytý, takzvaný batár. Na kozlíku vedľa kočiša
         sedí vyšnurovaný pyšný hajdúch v uniforme vicišpánskeho
    <sup>
     [
     <a class="footnote" href="#ftn.id2507302" name="id2507302">
      11
     </a>
     ]
    </sup>
    sluhu. Má vykrútené fúzy, bez ktorých sa hajdúch ani myslieť nedá — a díva sa
         so založenými rukami dolu na tých nemnohých, čo v tomto sparnom dni pešo musia chodiť,
         doslovne zvysoka. Keď sa mimoidúci ponížene pokloní, hajdúch hrdo kývne hlavou, akoby to
         jemu patrilo.
   </p>
   <p>
    V koči sedí vicišpán slávnej Zvolenskej stolice, vznešený pán Jur Radvanský z Radvane.
         Pri ňom je uvelebená jeho manželka pani Zuzanna, rodená Grünblattová. Oproti nim na malom
         sedadle sedia dve krásne mladé dievčinky: jedna je vnučka Radvanského, Klárika, druhá
         Františka Veselovská.
   </p>
   <p>
    Obe sa usmievajú bezstarostným úsmevom, ako mladé dievčatá, ktorým je úskalie života
         ešte neznáme. A keď pozrú na seba, zasvietia im oči šťastným porozumením a v rozpomienke na
         milé dni, prežité v poslednom čase. Obe strávili spolu niekoľko týždňov v Liptove, v
         panskom sídle Svätojanskovcov
    <sup>
     [
     <a class="footnote" href="#ftn.id2507359" name="id2507359">
      12
     </a>
     ]
    </sup>
    — a sčiastky i vo famílii Pongrácovcov z Mikuláša. Tam sa zabávali v kruhu
         seberovných slečiniek a mladých pánov, medzi ktorými boli aj opravdiví obdivovatelia
         neobyčajnej krásy a pôvabu Františky Veselovskej.
   </p>
   <p>
    Z Liptova priviezla pani Radvanská Františku do Radvane, kde pobudla ešte niekoľko dní.
         Teraz ju vezú domov.
   </p>
   <p>
    Koč ide hradskou cestou dolu asi doprostred námestia. Okolo koča sa dvíha a kundolí
         prach. Darmo je, cestovanie vtedy bolo spojené s týmto nezbytným prachom.
   </p>
   <p>
    Naľavo od hradskej, keď sa ide od Bystrice, stojí niekoľko veľkých domov. Sú to domy
         bohatých rodín. Na jednom z nich boli vyduté mreže z kovaného železa, nielen ozdobne
         spracované, ale i silné. Istotne tieto mreže neboli zo striebra — a len na vrchu zatreté
         železnou farbou, ako bývali niekedy na bohatých domoch, ale v inom, zámožnom meste. Keď
         potomci tých rodín schudobneli, spomenuli si, alebo náhodou prišli na to, že tie masívne
         mreže im pomôžu z núdze — a pomohli.
   </p>
   <p>
    Tu, vo Zvolene boli mreže len zo skutočného solídneho železa a nie pre pýchu, ale na
         obranu i ochranu domu. Bezpečnosť majetku, ba i životov nebola v ten čas ešte pevná. Ľud sa
         často búril a hoci ho vždy kruto potrestali, páni sa ho báli. Oni boli násilní a ľud bol
         odbojný. Nato boli na Vígľašskom vrchu šibenice a bolo ich dobre vidno z hradskej cesty,
         vedúcej od Slatiny k Vígľašskému zámku.
   </p>
   <p>
    Kde bola príčina mravného úpadku ľudu a spoločnosti ľudskej vôbec? Lebo ten úpadok bol
         zrejmý a išiel zhora nadol. V ten čas bolo vyhlásené stanné právo a keď hriešnika
         prichytili a usvedčili, po krátkom práve ho aj odpravili.
   </p>
   <p>
    Ale i vtedy mohol dobrý obhajca mnoho, ba všetko vykonať. Za dobrý plat bolo možno
         podplatiť i sudcu, i fiškála. A nebolo treba inšieho, len tajiť: „non quam, ad animam, ja,
         nie, ja som to namojdušu nespravil“, ako vidíme neskoršie pri pravote Jakuba Schwarza,
         pliešovského baču.
   </p>
   <p>
    Hrdý veľkopanský koč vošiel do otvoreného dvora pekného domu. Bol to dom pána Pavla
         Veselovského, stoličného úradského a zapisovateľa zvolenského magistrátu. Predkovia tejto
         rodiny prišli do Zvolena v družine palatína Thurzu,
    <sup>
     [
     <a class="footnote" href="#ftn.id2504848" name="id2504848">
      13
     </a>
     ]
    </sup>
    ktorého dom stojí ešte i dnes na druhej strane, blízko rímskokatolíckeho
         chrámu. V tom dome je ešte nad dvermi Thurzovský erb.
   </p>
   <p>
    Pavel Veselovský mal medzi úradníkmi stolice veľký vplyv. Bol všeobecne vážený a ctený
         pán. Pritom bol i majetný. Panstvo, majetky nemal, bol viac takzvaný armalista.
    <sup>
     [
     <a class="footnote" href="#ftn.id2504882" name="id2504882">
      14
     </a>
     ]
    </sup>
    Jeho zemianstvo potvrdili na sneme roku 1790. K zdedenému bohatstvu rád
         prikladal, obzvlášť k zásobe zlata a striebra, najmä striebro, ktoré miloval tým viac, čím
         ho v tie dni bolo menej v obehu.
   </p>
   <p>
    Ale hoci miloval peniaze a dobrobyt vo všetkom, bol dobromyseľný a naklonený biednemu
         ľudu. Duch, ktorý zavial z Francúzska a dal vznik Martinovičovskému sprisahaniu,
    <sup>
     [
     <a class="footnote" href="#ftn.id2504918" name="id2504918">
      15
     </a>
     ]
    </sup>
    neprešiel celkom bez stopy ani v našom zákutí, ba, dotkol sa i ducha
         Veselovského. On sa nebál smelo vystúpiť oproti pánom a zastával sa práv ľudu, ako sa v ten
         čas zastal Dobrodincov oproti hrabivým Eszterházyovcom. Kde mohol, tam prízvukoval svoju
         zásadu a v tom zmysle písal i list stolici, v ktorom píše medzi iným: „Dajme ľudu ľudské
         práva, dokážme mu svoju lásku a dobrobrajnosť a on nám daruje svoju dôveru.“
   </p>
   <p>
    S Jurajom Radvanským, vtedy prvým vicišpánom Zvolenskej stolice bol Veselovský v dobrom
         pomere, lebo Veselovský vždy stál na strane Radvanského. Najmä pri voľbách dokázal
         Veselovský svoju taktickú múdrosť a oddanosť voči prvému vicišpánovi.
   </p>
   <p>
    Teraz Radvanský, idúc na Ostrú Lúku, kde sa mala zísť família Ostrolúckovcov, zastavil
         sa na obed u Veselovskovcov. Radvanského dcéra Jozefa bola vydatá za Štefana Ostrolúckeho.
         Juraj mal len jedného syna, Imricha, a ten umrel ešte veľmi mladý.
   </p>
   <p>
    Pri tejto príležitosti priviezli so sebou jedinú Veselovského dcéru, krásnu Faniku.
   </p>
   <p>
    U Veselovskovcov boli na túto návštevu už pripravení. Veselovský, statný, asi
         päťdesiatpäťročný pán, privítal vzácnych hostí v bráne, pani Veselovská pri dverách domu.
         Privítanie oboch famílií bolo veľmi srdečné, zo strany pani Radvanskej i hlučné, zo strany
         Veselovskovcov okázale úctivé.
   </p>
   <p>
    Jeho milosti, pánu Radvanskému museli tak domáci, ako aj hajdúch pomáhať z koča. Troška
         i zastonal, lebo už bol starší, tak asi šesťdesiatnik a chorľavý. Konečne sa dostal na
         pevnú pôdu brány a vedený starostlivým domácim pánom, nasledovaný hajdúchom, kráčal do domu
         a hore schodmi do hosťovských izieb.
   </p>
   <p>
    Pani Radvanská, rovnako už nie mladá, ale dosť svieža, ešte z koča začala rozprávať,
         sotva sa privítala s Veselovskou, ako sa Fanika dobre zabávala všade, kde sa ukázala.
   </p>
   <p>
    — Namojdušu, meine liebe Frau von Veselovský, das Mädel hat Eroberung gemacht, môžem
         povedať, že sa páčila. Überhaupt, ona je ein herziges Kind.
   </p>
   <p>
    Veselovská žiarila radosťou tým viac, že jej túto pochvalu povedala z najprvších dám v
         celej stolici. Nežne si pobozkala dcéru i Kláriku. Obe dievčatá zľahka zoskočili z koča,
         chytili sa za ruky a smejúc sa, vbehli do domu, odtiaľ zase do dvora, do záhrady, lebo
         Fanika chcela všetko vidieť, všade sa ukázať.
   </p>
   <p>
    Bolo síce horúce, ale panstvo malo v koči hodne kepeňov, plášťov a šálov okolo seba.
   </p>
   <p>
    Pani Radvanská mala na hlave veľký klobúk, viac ešte bol to čepiec, alebo „kápka“, umele
         zostavená podľa najnovšej módy. Keď toto umelé dielo mala na hlave, sadlo jej na lokne a
         kudrlinky, ktoré mala okolo uší a nad čelom také, akoby i ony patrili k úprave klobúka a s
         ním mali ísť dolu. Na čele mala ešte dve-tri vyčnievajúce kudrlinky, takzvané huncútky. To
         bolo veľmi „nóbl“ a dodávalo tvári interesantnosť. I tie boli také, ako by s tými
         „šľupfňami“, mašňami, čipkami a perami tvorili celok. Veru, taký nádherný klobúk v tie časy
         nemohla mať každá pani, azda ani pani osvietená Baloghová, manželka najvyššieho župana
         Petra Balogha z Oče a z Romháni. Nie to, že by nemohla mať nároky napríklad i pani
         Veselovská, čo je i bohatá. O bystrických paniach nehovoríme, lebo medzi tými pyšnými
         patricijskými paničkami nejedna sa rovnala najprvším zemiankam. Lenže vtedy jestvovali isté
         hrádze medzi meštianstvom, hoci aj bystrickým a zemianstvom, tak isto, ako medzi správou
         mesta a správou župy.
    <sup>
     [
     <a class="footnote" href="#ftn.id2505076" name="id2505076">
      16
     </a>
     ]
    </sup>
    Každý žil svojím spôsobom a podľa ustanovení zákona, viac ešte podľa tradície,
         ktoré sú mocnejšie ako samé zákony, vydávané na sneme.
   </p>
   <p>
    Pani vicišpánka mala šaty zo sivého hodvábu s krátkym živôtikom, s krátkymi rukávmi,
         spod ktorých jej vynikali jej ramená belostnou okrúhlosťou. Ruky boli len nedostatočne
         ukryté v hodvábnych polorukaviciach. Cez živôtik mala preloženú čiernu čipkovú šatku podľa
         vtedajšej módy. Na hrdle neveľmi obnaženom v matnom lesku skveli sa neveľké, ale cenné
         perly.
   </p>
   <p>
    Bol to oblek veľmi starostlivo zostavený, ale solídny a nekrikľavý.
   </p>
   <p>
    Františka bola od radosti, že je zasa doma, skoro bez seba. Hneď pribehla k matke a
         pritúlila sa k nej, hneď zasa ponáhľala sa do kuchyne a čeľaďníka, ukázať sa čeľadi. Radosť
         matkina bola nie menej srdečná, ale pani Veselovská sa premáhala, aby pred hosťami
         neukázala príliš svoju veľkú lásku k tomuto drahému dieťaťu.
   </p>
   <p>
    Mala sa čomu tešiť a tešila sa nielen ona, ale i jej muž, veď Fanika bola nielen ich
         jedinou dcérou, drahým pokladom, ale bola milá každému pre svoju spanilú krásu, pre
         dobrotu, ktorá jej svietila z očú. Jej zovňajšok bol očarujúci pôvabom mladosti, ale viac
         ešte účinkovala istá čarovnosť jej duše, ktorá žiarila z celého jej zjavu, ako i zo
         zvonivého hlasu.
   </p>
   <p>
    Faninkina priateľka Klárika bola tiež pekná, mladá, ale bolo v nej viac veľkopanského
         sebavedomia, ktoré jej pohybom i reči dodávalo istej hrdosti a napätosti. A to bolo na úkor
         dievčenského pôvabu mladej aristokratky. Bola so svojimi úsmevmi skúpa, jej tmavé oči si
         skorej dobre obzreli, na koho upreli svoj pohľad a len potom usúdil rozum, či je hodno
         venovať patričnému pozornosť a úsmev.
   </p>
   <p>
    Františka už pozrela i záhrady, odtrhla si oneskorenú ružu z tých stolistých, ktoré tak
         bohato kvitli vo zvolenských záhradách. Mimochodom rečeno, zvolenské panie samé si
         pripravovali z týchto ruží olejček a ružovú vodu.
   </p>
   <p>
    Dievčatko prebehlo dvorom, vbehlo do veľkej priestrannej kuchyne, kde pri ozrutnom
         ohnisku — vo Zvolene povedali „hiarte“ — stála obstarná kuchárka Bibiana, obyčajne Bibkou
         zvaná. Na ohnisku horel poriadny oheň, na boku bola vyhrnutá pahreba a tá dávala toľko
         žiarivej teploty, že sa pri nej piekol poriadny mladý moriak, stoknutý na ražni. Ražeň
         krútil chlapec, na to vycvičený, dozerala ešte i Marka, aby kedy-tedy poliala škvrčiacu
         pečienku.
   </p>
   <p>
    Bibkina tvár svietila a červenala sa nielen účinkom ohňa, ale i radosťou, že vidí svoju
         drahú „kišasonku“. Všetci sa jej radovali, i kočiš Gažko, i šumná chyžná Zuzka. Lebo kade
         Františka šla, akoby zasvietilo slniečko.
   </p>
   <p>
    U Veselovskovcov nemali kuchára, lebo pani Veselovská mala skúsenosť, že si kuchár nedá
         povedať, ale robí všetko, varí a pečie podľa svojho úsudku. Ona sama bola dobrou kuchárkou,
         dozerala všade, lebo vedela, čo jej manžel má rád a ako to chce mať pripravené. Veselovský
         bol totiž milovníkom i dobrých pokrmov, najmä pečienok, ktoré boli vyberané, a čo hlavné,
         prvé v príslušnom čase. Preto kuchyňa Veselovskovcov bola vždy bohato zásobená, tu veru
         nebolo poznať, že v okolí je hlad a nedostatok — a ani taká vzácna návšteva, ako pána
         vicišpána a jeho manželky, nepriviedla Veselovskú a jej zručnú Bibianu do rozpakov. Bola tu
         vždy hojnosť dobrého jedenia a nápojov, i najväčší lakotníci by sa mohli do sýtosti nielen
         nasýtiť, ale i uspokojiť.
   </p>
   <p>
    Páni obedovali teraz, keď prišli hostia, vo veľkej sklepenej izbe na poschodí. Náradie
         tejto izby bolo vzácne, umele vypracované a solídne. Nebolo tu, pravda, toľko nádhery a
         umeleckých vecí ako u Radvanskovcov, najmä v tom druhom kaštieli, kde sú sály a salóny
         preplnené zriedkavými vecami, i gobelíny, ale i u Veselovskovcov bolo badať na každom
         predmete, že tu prebýva dobrobyt, keď aj nie prepych.
   </p>
   <p>
    Úprava stola bola bezchybná, jemný porcelán, sklo brúsené a kryštálové na snehobielom
         obruse — svietilo sa a lesklo v svojej čistote. Striebro bolo i staré, zdedené, ale boli i
         nové kusy, zhotovené povestnými bystrickými zlatníckymi majstrami. Niektoré kusy boli pravé
         umelecké diela.
   </p>
   <p>
    Okolo stola obsluhoval hajdúch, mladý Martinko zo Slatiny, ktorý okrem tejto služby bol
         i záhradníkom. Pomáhala mu pekná Zunka, zvolenská rodáčka.
   </p>
   <p>
    Sem, do tejto peknej izby uviedol Veselovský svojho vzácneho hosťa, ktorý po schodoch
         troška sa i zadychčal a stonal, lebo bol neduživý. Ale pri výdatnej pomoci, poskytnutej z
         jednej strany domácim pánom, z druhej strany vicišpánskym hajdúchom, dostal sa tento pán
         šťastlivo do „parádnej“ izby. Veselovský zaviedol svojho hosťa najprv k obloku, pri ktorom
         stál pohodlný stolec. Tam si pán vicišpán sadol a pozeral dolu na námestie, na rad domov
         naproti, na kostol, akoby to všetko ešte nebol videl. Veselovský vidiac, že sa starý pán
         zaujíma o veci zvolenské, vysvetľoval mu jedno-druhé a na otázku, kto býva vo výstavnejších
         domoch, podal mu hneď vysvetlenie. Tamten, v úzadí katolíckeho kostola, je Thurzovský dom,
         teraz ho má meštianska rodina; ďalej dolu tiež mešťan kúpil ten poschodový dom. Nasledujúci
         dom bol donedávna opustený; pred rokom býval v ňom človek-čudák, o ktorom sa hovorilo, že
         robí zlato z olova. Ale zlato nikto nevidel a starý čudák i umrel v chudobe. Po jeho smrti
         ten dom nik nechcel ani kúpiť, ani prenajať, lebo v ňom straší. Pred niekoľkými rokmi kúpil
         ho mladý kupec Lange. A hneď ten vedľajší; to je kúria Feketovská.
   </p>
   <p>
    — Viem, poznám, família je z Hontu, Fekete de Nyék. Prisťahovali sa sem ešte v predošlom
         storočí. Starého Jána som poznal, bol zasmušilý, ale vraj dobrý úradník.
   </p>
   <p>
    — Starý zomrel, bol síce čudák, ako vraj všetci Feketovci, ale ináče dosť slušný človek.
         Zanechal dvoch synov a tri dcéry. Najstarší má úrad v Honte, mladší, Ľudovít, ako počuť, má
         prísť domov. Od mladosti bol v cudzine. My sa s nimi neschodíme, stará pani je nevľúdna a
         má prapodivné náhľady. Dcéry, najmä Klára, nemajú dobrú povesť.
   </p>
   <p>
    Veselovský vedel, že Radvanského zaujíma všetko, čo je zemianske, rodiny meštianskeho
         pôvodu neboli pre aristokrata zaujímavé.
   </p>
   <p>
    Medzitým prišli i panie a obidve dievčatá; panstvo sa usadilo za stôl a štíhla,
         usmievavá Zunka doniesla polievku.
   </p>
   <p>
    Pri obede páni besedovali najviac v latinskej reči, ktorá, ako sa vyslovili znalci
         latiny, nebola práve klasická. Miešalo sa, najmä v rozhovoroch, hodne slovenčiny. Už sa
         začala natískať i maďarčina. Veď už v ten istý rok na dištriktuálnom konvente žiadali páni
         a hlavný župan Peter Balogh — očanský bol medzi nimi, aby volili len takých učiteľov, ktorí
         vedia po maďarsky hovoriť i písať. Ináče pri voľnom besedovaní a pri vínku chytro bolo po
         latine, najmä keď predmet vyžadoval presné vyjadrenie, pomáhali si svojou milou,
         materinskou rečou. Že našim pánom zemanom bola slovenská reč skutočne materinskou rečou, je
         dokázané. V ten čas sa v našich rodinách ani inakšie nehovorilo a staršie panie i vtedy,
         keď nemčina vyvodila, aspoň sa modlili po slovensky. Ešte i matka prvého baróna
         Radvanského, Antona, hoci už vedela po maďarsky, mala modlitebnú knihu a spevník slovenský.
         Takže i Antonova sestra, barónka Kochová, neprestala sa modliť po slovensky ani vtedy, keď
         maďarčinu uviedli do kruhov panských ako reč konverzačnú.
   </p>
   <p>
    Naše panie a dievčence rozprávali si vo svojej bystrickej nemčine, ktorá je špikovaná
         slovenčinou. Maďarsky vedeli len tie šľachtičné, ktorých famílie sídlili na území obývanom
         Maďarmi. Ešte i tam dávali panie aj aristokratických rodín prednosť reči nemeckej a
         francúzskej. Medzi tými veľkými paniami vynikali niektoré i veľkou učenosťou, ktorú
         vyzdvihli i niektorí vynikajúci učenci. Ale väčšina obmedzovala sa len na domáci kruh. Boli
         slečny a panie, ktoré si písali kuchárske predpisy do toho istého zošitu, do ktorého
         francúzske alebo nemecké verše. Keď sa naskytla príležitosť, i ony spáchali nejaký veršík,
         ako sa zachovala pamiatka o istej mladej komtese, ktorá na počesť hosťa, vysokého
         cirkevného hodnostára, improvizovala túto klapanciu:
   </p>
   <p>
    <span class="emphasis">
     <em>
      Die grosse Eminenz grüsst die kleine Excellenz.
     </em>
    </span>
   </p>
   <p>
    Predmetom rozhovoru medzi pánmi boli v prvom rade veci slávnej Zvolenskej stolice, v
         druhom vysoká politika.
   </p>
   <p>
    Veľmi naliehavá bola v ten čas vec klasifikovania pozemkov a spísania daní od majetku
         podľa toho, do ktorej triedy patrí pôda patričného majiteľa. A to bol tvrdý oriešok, ktorý
         dala vláda na rozlúštenie; zemianstvo sa neochotne púšťalo do toho. Veď odjakživa bola to
         istá skúsenosť, ktorá vyriekla vetu, že zeman radšej berie, ako dáva. Vláda naložila
         prísne, ako to bolo možné v tom čase, aby sa tá vec riešila do budúcej reštaurácie
    <sup>
     [
     <a class="footnote" href="#ftn.id2505437" name="id2505437">
      17
     </a>
     ]
    </sup>
    a to už je blízko, lebo reštaurácia mala byť už v marci r. 1808. Nebolo sa
         možno tomu vyhnúť: raz sa muselo prikročiť k spravodlivejšiemu riešeniu agrárnej otázky — a
         ešte sa do diela ani neprichytili.
   </p>
   <p>
    Radvanský sa aj ponosoval, že proces s famíliou Roth-Telekiovskou pre sporné pozemky v
         chotároch radvanskom a eliašskom sa vlečie a nemožno ho skončiť, ako dôverne oznámil
         Veselovskému, ktorého pokladal za svojho úprimného prívrženca, čo mu odoberá pokoj a
         zapríčiňuje mnoho starostí. I s Ghéczyovcami je znepriatelený, i táto família požaduje
         akési staré práva na majetky Radvanskovcov. Preto je pomer s pánom hlavným županom troška
         napätý, keďže Baloghova dcéra Karolína je vydatá za Štefanom Ghéczym. Naoko je síce pán
         hlavný župan priateľský k Radvanskému, ale istú chladnosť, on, Radvanský vybadal z hlavného
         župana. Nuž, mal i tento pán svojho moriaka, ktorý ho trápil i v súkromí, nie dosť, že s
         úradnými prácami má dosť a dosť omrzlostí. I to mu bolo trošku pokorujúce, že jedného z
         titulárnych notárov,
    <sup>
     [
     <a class="footnote" href="#ftn.id2505492" name="id2505492">
      18
     </a>
     ]
    </sup>
    príbuzného Radvanského, pán župan prepustil z úradu.
   </p>
   <p>
    — Nuž, keď sa tak vezme, to je jeho právo, ale títo úradníci sú pod mojou správou. Je to
         teda akoby frčka, ktorú mi pán župan hodil ako prvému vicišpánovi, — ponosoval sa
         Radvanský, ktorému dobre padlo uľahčiť si v starostiach a omrzlosti pred človekom umným,
         jemu nakloneným a dobrým juristom.
   </p>
   <p>
    Ale ani pri svojom žiali nedal sa pán vicišpán dlho núkať a ani tieto „fatality“ mu
         neodobrali chuť pri tak okázalom stolovaní. Lebo bolo tu všetko tak výborne pripravené a
         nastolené pokrmy, počnúc od delikatesnej rakovej polievky, drobných kysnutých kapustníčkov,
         podávaných na assietle, vyberaných pečienok až po jemné pečivá a torty, z ktorých bola
         vtedy obľúbená grilážová, ovocie tunajšie a dovezené z cudziny, až po voňavú čiernu kávu,
         podávanú v drobných kvietkovaných šáločkách — to všetko bolo také dokonalé, že by mohlo
         uspokojiť i najrozmanitejšieho labužníka. Pravdaže nechýbali ani dobré vína, naostatok ani
         tokajčina.
   </p>
   <p>
    Medzitým prešli páni v rozhovore na vysokú politiku. Politika bola vtedy veľmi zložitá a
         zamestnávala mysle veľkých pánov podľa toho, nakoľko sa týkala ich existencií. V našej
         stolici páni zemani neboli priamo dotknutí svetovými udalosťami, lebo sa ešte nepožadovali
         od nich direktne ani životy ani ovos.
    <sup>
     [
     <a class="footnote" href="#ftn.id2505566" name="id2505566">
      19
     </a>
     ]
    </sup>
    Vojny, ktoré sa vtedy prevaľovali, cítil len ľud a to i v následkoch. Páni sa
         len prizerali, tak zďaleka, nakoľko dostali často oneskorené zvesti. Ale taký vysoký
         úradník, ako bol Radvanský, bol predsa dobre informovaný.
   </p>
   <p>
    Vtedy Napoleon stúpal rapídne na výšku svetovej moci a slávy. Rakúsko bol pokoril, veľkú
         armádu predošlej jesene obkľúčil a zajal. Vrchný generál Mack svojou neuveriteľnou
         krátkozrakosťou a zaslepenosťou ostával i so svojím vojskom v ulmskej pevnosti, kým sa
         nepriateľ vždy ďalej a ďalej rozťahoval. Stalo sa, čo sa stať muselo, čomu sa však nikto z
         Rakúšanov nenazdal. Mack, odrezaný od pomocného vojska, nepriateľom obkľúčený, nevediac si
         rady, začal s nepriateľom vyjednávať a následok bol kapitulácia Ulmu.
   </p>
   <p>
    — Rogo, — povedal Radvanský, — to bola pre cisára veľká porážka. Nech si len pomyslia,
         zajali dvadsaťtritisíc mužov, osemnásť generálov! A to poníženie si môžeme predstaviť, keď
         títo všetci zahanbení, premožení, museli defilovať popred víťazného Bonaparta, ktorý sa na
         nich hrdo díval zo svojho sedla.
   </p>
   <p>
    Veselovský podal svojmu hosťovi čibuk, naplnený voňavým dohánom a povedal:
   </p>
   <p>
    — Prosím, domine illustrissime, — tento titul vicišpánovi síce neprislúchal, ale
         Veselovský ho dobromyseľne upotrebil. — Prosím, teraz bola Viedeň náležite pokorená. Nie že
         by som necítil i ja túto pohanu, ale vaša milosť, Viedeň vždy prenasledovala samostatne
         mysliacich ľudí a šliapala každý slobodomyseľný prejav a voľnosť. Len prostredne nadaných a
         slepo poslušných ľudí protežovala a tak, hľa, generál Mack, ktorý nemal ani toľko Filipa,
         ako niektorý z jeho podriadených oficierov, priviedol na našu armádu posmech a hanbu,
         asekuro, vaša milosť, medzi nami rečeno, Viedeň si to zaslúžila!
   </p>
   <p>
    — Hm, vravia čosi, rogo, Viedni neveriť. Veď i slávny náš dedo, Jura Radvanský, ktorý
         umrel na prešovských jatkách,
    <sup>
     [
     <a class="footnote" href="#ftn.id2505656" name="id2505656">
      20
     </a>
     ]
    </sup>
    stal sa obeťou viedenských pletích a udavačstva a zanechal nám, potomkom,
         poručenstvo, aby ani jeden Radvanský neslúžil Viedni, ba, aby jej neveril a aby ostal
         verným luteránom.
   </p>
   <p>
    Tomuto poslednému bodu ostali Radvanskovci verní až dosiaľ. V bohatom múzeu
         Radvanskovcov je ešte aj železný kôl, na ktorý nastokli hlavu spomínaného Radvanského a na
         múroch Prešova vyložili. Knižnica v Radvani prechováva mnohé vzácne diela z čias Husových.
   </p>
   <p>
    — A tých dvadsaťtritisíc, vaša milosť,
    <sup>
     [
     <a class="footnote" href="#ftn.id2505700" name="id2505700">
      21
     </a>
     ]
    </sup>
    odviedli do Francúzska. Asecuro, domine illustrissime, z tých sa veru máloktorý
         vráti domov, ako napríklad i ten takzvaný Micalito, alias Mikuláš, rodák zvolenský, dostal
         sa podobným spôsobom do Španielska a v službe španielskeho kráľa nadobudol veľké bohatstvo,
         ktoré pred svojou smrťou poručil mestu Trenčínu. Pre akú príčinu práve Trenčínu, to nevie
         nikto.
   </p>
   <p>
    — Tak, rogo, túto vec pertraktuje i slávna stolica, ako vedia, lebo keď je patričný
         testátor rodák zvolenský, patrí jeho pozostalosť Zvolenskej stolici.
   </p>
   <p>
    Veselovský sa temer nebadateľne usmial. Už i ako dobrý syn mesta Zvolena, z
         lokálpatriotizmu, aj ako dobrý fiškál usúdil, že by pozostalosť zvolenského rodáka v prvom
         rade patriť mala rodnému mestu; no Radvanský, ako zástupca župy, bol ochotný vydobývať
         kdejaké výhody svojej slávnej Zvolenskej stolici. Keď sa tento pán pustil do vysokej
         politiky, tak túto tému, najmä po dobrom obede, tak ľahko nezanechal. Ani odchod panej,
         dievčat i hostiteľky, ktoré si chceli zasa o inšom pobesedovať, ho nevyrušil. Keď dievčatá
         s obvyklou poklonou povedali svoje „Wünsch wohl gespeist zu haben“, blahosklonne, ale i
         troška roztržito kývol hlavou a pokračoval.
   </p>
   <p>
    — Neviem, ako sa náš cisár cíti, keď mu francúzsky cisár, ako nejaký pán sveta, zo
         Schönbrunnu diktuje podmienky prímeria, prípadne pokoja. Nielen, že sa mu dostalo takého
         neslýchaného poníženia, ale musí sa spriateliť i so stratou talianskych provincií a
         Dalmácie.
   </p>
   <p>
    Vtedy sa utiahol dvor a za ním vysoká aristokracia do Prešporku a keď sa blížil Napoleon
         k hraniciam Uhorska, necítili sa uhorskí magnáti bezpeční ani v Prešporku, ale sa
         presídlili i s famíliami do Košíc. Príchodom veľkopanských rodín a ich družiny, mesto
         Košice nemálo získalo a potom sa tak vzmáhalo úpravou i bohatstvom, že dostalo názov: malá
         Pešť.
   </p>
   <p>
    Čo sa v Rakúsku dialo, to našich zvolenských pánov, ktorí boli ďaleko od tej horúcej
         pôdy, tak veľmi nebolelo. Radvanskovci boli dosť mocní i bez Viedne. Osvietenejší duchovia
         tých čias i v našom kraji úfali, že keď Napoleonovci zlomia moc Rakúska, Uhorsko bude
         ľahšie dýchať, ale sa sklamali; cítili to sami, ako sa Napoleon dostal k moci, prestal byť
         tým legendárnym hrdinom, za akého ho pokladali horkokrvní uhorskí patrioti.
   </p>
   <p>
    Veselovský bol katolík, ale vedel si uctiť i ľudí iného náboženstva, najmä Radvanskovcov
         a ich tradície. I v samom meste dokazoval svojím spôsobom zhovievavosť oproti evanjelickej
         cirkvi. Zo strany jeho cirkvi ho upodozrievali, že je slobodným murárom
    <sup>
     [
     <a class="footnote" href="#ftn.id2505824" name="id2505824">
      22
     </a>
     ]
    </sup>
    a že tajne navštevuje schôdzky lóže slobodných murárov v Banskej Bystrici; k
         slobodným murárom patrili aj niekoľkí luteránski páni, ba tvorili väčšinu tejto
         spoločnosti.
   </p>
   <p>
    Iní ľudia ho pokladali za pokrokového, slobodomyseľného človeka.
   </p>
   <p>
    I teraz povedal pred Radvanským, že Viedeň neprestáva dusiť duchov, ktorí chcú žiť
         životom slobody a práva.
   </p>
   <p>
    — Ja myslím, — pokračoval Veselovský, ba mám i oprávnenú príčinu tomu veriť, že
         viedenský dvor má mnoho tajných agentov po vidieku, možno i po našom. Z mnohých strán som
         počul, ako umných a vynikajúcich ľudí špehujú a pozorujú. Zavše ide to tak ďaleko, že i
         súkromné listy prezerajú, takrečeno každý kúsok papiera.
   </p>
   <p>
    Radvanský o tom pochyboval.
   </p>
   <p>
    — To som ešte v našej stolici nezbadal, ja myslím, že ešte i vo Viedni veľmi dobre
         vedia, že my, ako zvolenskí zemani, sme napospol spoľahliví a pokojní ľudia. Dôvera jeho
         veličenstva v nás je celkom oprávnená.
   </p>
   <p>
    Veselovský sa usmial.
   </p>
   <p>
    — Dosiaľ áno, domine illustrissime, u nás ešte nebolo ani odbojných duchov, ani špehúňa,
         ale ak by sa vyskytla nejaká slobodnejšia myšlienka alebo prejav samostatného zmýšľania,
         assecuro, bude tu i zradca.
   </p>
   <p>
    — Nemyslím, — odpovedal Radvanský. — Majú tam hore dosť iných starostí a práce. Ostatne
         rád by som vedel, z čoho uzatvárate na tento, pre nás, uhorských zemanov, ponižujúci stav?
   </p>
   <p>
    Veselovský naoko zdielny a úprimný, predsa bol natoľko opatrný, že neprezrádzal otvorene
         svoje myšlienky ani pred týmto, ináče spoľahlivým pánom. Dal troška vyhýbavú odpoveď, keď
         prehovoril:
   </p>
   <p>
    — Pri povahe plnej dôvery a podozrievania, ktorú má jeho veličenstvo pán cisár, dá sa
         myslieť, že povstali isté inštitúcie, o ktorých sa domnieva, že chránia nielen jeho osobu,
         ale i túžbu po absolútnej, a to trvácej moci. Jemu slepo oddaní radcovia a úradníci dvora
         udržujú ho nielen v domnení, že má zvrchovanú moc a právo, ale iste pomáhajú udržiavať túto
         moc tým, že z tajnej kancelárie vysielajú svojich úradníkov ta, kde šípia, že sa niečo
         hýbe.
   </p>
   <p>
    Veselovský mal pravdu: jestvovala takrečená tajná „talianska“ kancelária, ktorá
         rozprestierala svoje siete naširoko, ale mal pravdu i Radvanský, keď tvrdil, že vo
         Zvolenskej župe dosiaľ nebolo badať tajných agentov z tej jednoduchej príčiny, že zvolenskí
         zemani neznamenali mnoho; spokojní so svojím osudom, nezaoberali sa vysokou politikou,
         nezasiahli do dejín — a tak neboli Viedni nebezpeční.
   </p>
   <p>
    — Nuž, rogo, — pokračoval Radvanský, — nám tieto inštitúcie škodiť nemôžu — a neverím,
         že by sa našiel uhorský zeman, ktorý by pre ten „Čierny kabinet“ pracoval a konal
         špicľovskú službu. Dosť, že nás zemanov dvor i teraz obťažuje a ešte ktovie, či nebude
         žiadať od nás také obete ako za čias Márie Terézie.
   </p>
   <p>
    — Ale, vaša milosť, mnohí magnáti sa pridali k dvoru, hľadajúc priazeň, vysoké
         postavenie a iné výhody pre seba a svoje famílie. Menším ľuďom, ako nám zemanom, je ťažko
         sa dostať čo len s malou prosbou pred cisára, lebo sa už hovorí: kráľ nestojí nad stranami,
         — tvrdil Veselovský.
   </p>
   <p>
    — To by bola smutná vec, rogo, no, ako vidím, pustili sme sa už ďaleko do týchto vecí.
         Ale ostane to medzi nami, — vstávajúc povedal Radvanský.
   </p>
   <p>
    Veselovský prisvedčil:
   </p>
   <p>
    — Nemáme ešte špicľov medzi sebou, vaša milosť. A v tom prípade sa nazdávam, že by som
         len ja bol podozrivý.
   </p>
   <p>
    Radvanský sa prechádzal po izbe a vystieral údy. Na Veselovského slová nič nepovedal,
         ale zakašlal a zastal pri obloku, pozeral na opustený priestor, kde niekedy stál rad
         nízkych domov.
   </p>
   <p>
    Veselovský vzal z jeho ruky vyhasnutý čibuk, aby ho odložil. Vedel, že si už viac
         nežiada.
   </p>
   <p>
    Panie, keď vstali od stola, prešli do susednej izby. Táto bola tiež priestranná, pekne
         zariadená. Vidno, že je to pre hostí, v prípade, čo sa v tie časy najčastejšie prihodilo,
         že by i na dlhšie ostali. V tejto izbe boli skrine i kasne čierno politúrované s lesklým
         kovaním. Aj vysoké postele boli v tom štýle zhotovené. Stôl bol okrúhly, na jednej nohe, so
         širokým podstavcom. Všetko len tak svietilo čistotou.
   </p>
   <p>
    Radvanská, spokojná s obedom a obsluhou, chválila Faninku a rozprávala, že kamkoľvek
         prišla, urobila „furore“ svojím milým, sympatickým zjavom. Pritom dôverne oznámila šťastnej
         Veselovskej, že sa gavalieri z „našej spoločnosti“ interesujú o Faninku a že mamička takej
         krásnej dcérušky musí byť pripravená, že jej skoro uletí, lebo taká dobrá partia neostane
         dlho „v parte“.
   </p>
   <p>
    A tu sa obe panie dostali k predmetu, ktorý je pre matky dorastajúcich dcér taký
         zaujímavý — a to je — starosť o výbavu. Vtedy sa ešte výbavy chystali na chýr, najmä v
         majetných rodinách. Počítali sa niektoré veci na tucty, ale tak od prvého tuctu po dvanásť
         tuctov servítok a inej bielizne. Ešte i teraz v istej zemianskej famílii sú v úžitku obrusy
         a servítky z výbavy starej matky dnešného pána.
   </p>
   <p>
    Nie div, že pani vicišpánku zaujímala otázka, či Veselovská mnoho a akých vecí
         nachystala pre Faninku, „für das liebe herzige Kind“.
   </p>
   <p>
    A to Veselovskej nemálo lichotilo. V tejto peknej izbe boli i staršie truhly,
         pomaľované, i novšie vyrezávané a tie otvárala Františkina matka, aby ukázala uschované
         zásoby. Pani Radvanská znaleckým okom prezerala kus po kuse a poznamenávala:
   </p>
   <p>
    — Ach, meine Liebe, veď to je všetko veľmi fajné a toto šitie, wunderbar. Napríklad toto
         tu, nech len pozrú, tie štichy, akoby len drobnulinké koralky boli nastýkané. To je
         wirklich flajsovná práca. Mne šijú prvé ševkyne bystrické, ale skoro ani jedna tak
         akurátne, ako je toto šité. Už i pri stole som bewundrovala pekné šapúdle a manžetne u pána
         Veselovského, prosím ich, sagen sie mir, kto im to šije?
   </p>
   <p>
    Veselovská sa usmiala s veľkým uspokojením a povedala:
   </p>
   <p>
    — Keby, Euer Gnaden, ráčila vedieť, aký kriplík šije tieto veci, ani by mi neuverili.
         Nech si predstavia dievča, ktoré nemá nôh, lebo bez nôh sa narodilo.
   </p>
   <p>
    — Was sie nicht sagen, bez nôh, — ale má aspoň ruky?!
   </p>
   <p>
    — Tie má a aké šikovné, — chválila Veselovská.
   </p>
   <p>
    — A či je to možné? Akože existuje bez nôh? Vermutlich len od kolien?
   </p>
   <p>
    — Ach nie, Euer Gnaden, má miesto nôh len akési kýptiky, na ktorých môže sedieť. Ináč
         pohybovať sa môže len tak, ako malé deti, keď sa po zemi šmýkajú a zahadzujú, ale ako
         šikovne to robí!
   </p>
   <p>
    — Zum Staunen, skoro, skoro nicht zum Glauben — a ostatné telo? — opytuje sa pani
         Radvanská.
   </p>
   <p>
    — Ostatné telo je riadne vyvinuté, ako u iných dievčeniec toho veku. Je trochu mladšia
         od mojej Fančiky a Fančika ju má veľmi rada.
   </p>
   <p>
    — Aber — vermutlich aus dem Volke?
   </p>
   <p>
    — Áno, jej otec bol u nás parádnym kočišom. Toto dieťa sa narodilo v našom dvore, ráčia
         vedieť, vaša milosť, mali sme a máme ohľad na úbohú Zuzku. Kým on, Mamojčík, žil, dovtedy
         bývali v našom dvore, ale keď umrel a prišiel druhý kočiš, odišla mať s dieťaťom bývať
         inde. Bývajú, hľa, naproti, u Langov.
   </p>
   <p>
    — Rozumiem, ich verstehe, že sa preto o ňu interesujú. Veď je to pravda, náš povýšený
         stav ukladá nám i mnohé Verpflichtungy, povinnosti voči nižším a biednym, ako sa povie:
         noblesse oblige, — dokončila Radvanská, aby ukázala, že ešte nezabudla všetko, čomu ju
         kedysi guvernantka naučila.
   </p>
   <p>
    Veselovská pokračovala:
   </p>
   <p>
    — Ale tam, kde sú, im je dobre. Domáci pán im všemožne pomáha. Stará sa aj šitím živila,
         ale onedlho sa dievča chopilo šitia, tak ďaleko prevýšilo matku. Kupec Langa každému, kto u
         neho kupuje matériu, hneď i ševkyňu odporúča, lebo šije pritom lacno a na pravý čas.
   </p>
   <p>
    — To je eine wirkliche Kuriosität, meine liebe Frau von Veselovský, a už i za to
         verzeihlich, keď sa s ňou zaoberajú, predsa je len z nízkeho rodu.
   </p>
   <p>
    — Ale keby ju, Euer Gnaden, počuli rozprávať. Tá má rozum a smelosť, každému sa postaví
         a povie smelo, čo si myslí.
   </p>
   <p>
    — Aj, aj, tak nejaký rebellischer Geist, preto je to nie pre Faninku; meiner Seel’, my
         nepotrebujeme Freigeista v kytliach, čo by to hneď bol aj kriplík.
   </p>
   <p>
    — Ach, — zasmiala sa Veselovská dobromyseľne, — Zuzka je tak nepatrná stvora, že od nej
         nemôže nikomu hroziť nebezpečenstvo.
   </p>
   <p>
    Vošla Zuzka s odkazom pána vicišpána, že už dali priahať, aby sa pani osvietenej páčilo
         ísť dolu, lebo že do Ostrej Lúky je ešte ďaleko a cesta od Budče hore, planá.
   </p>
   <p>
    Radvanská sa strhla:
   </p>
   <p>
    — Herjé, ja som zabudla, že je už čas, tak milo sme sa distrahovali, že ani neviem,
         koľko je hodín.
   </p>
   <p>
    — Pol trach, osvietená pani, — odpovedala Zunka tak po zvolensky — a uklonila sa
         pôvabne.
   </p>
   <p>
    Na pánov rozkaz čosi-kamsi sa zapriahlo. Kočiš i hajdúch dobre opatrení usmievali sa
         spokojne, ale i zdržanlivo, aby nenarušili slušnosť, ktorou sú povinní panstvu.
   </p>
   <p>
    Pomocou Veselovskej, Kláriky a Zunky pristrojili pani vicišpánku. Hovorila, že si svoju
         Žanku nevzala so sebou, lebo že na Ostrej Lúke majú služobných dievčeniec viac, ktoré jej
         pri obliekaní pomáhajú, keď sa tam baví. Treba podotknúť, že pani Radvanská i šnupala, ale
         pri obede a po ňom si nemohla šnupnúť, no teraz sa hneď obzrela, v ktorom bajtlíku má svoju
         tabačnicu. Na obvyklý kopfputz, ktorý pri cestovaní zastupoval obyčajnú „kápku“, založili
         jej zasa ten klobúk a starostlivo uviedli do súladu s účesom a čo k tomu patrí. Mantilu z
         čierneho atlasu mala starostlivo založenú na pleciach a tak si pani konečne sadla do koča.
         Podobne obslúžili i pána vicišpána, a to nielen jeho hajdúch, ale aj Veselovský a po mnohom
         stonaní vpratali ho k boku jeho ženy. Slečna Klárika si vymenila s Faninkou sľub, že si
         budú písať a že sa nikdy, nikdy nezabudnú. Potom i ona zaujala miestečko oproti svojim
         príbuzným.
   </p>
   <p>
    Pri všeobecných a obvyklých poklonách a obapolnom ďakovaní tu za priateľské prijatie,
         tam za vzácnu návštevu, pohol sa koč z brány na ulicu a ťahaný odpočinutými koňmi hrkotal
         hradskou smerom k Hronskej bráne, odkiaľ viedla naľavo, vedľa Stráži cesta na Budču a
         odtiaľ na vysokú planinu, kde je obec Ostrá Lúka, so sídlom pánov Ostrolúckovcov.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2507302" name="ftn.id2507302">
        11
       </a>
       ]
      </sup>
      <span class="emphasis">
       <em>
        Vicišpán
       </em>
      </span>
      (lat.-maď.), podžupan. V stolici boli vždy dvaja
               podžupani. Prvý bol vlastným náčelníkom stolice a mal obyčajne na starosti aj súdne
               veci, druhý podžupan mal na starosti politické veci. Župan (v tomto prípade Peter
               Balogh) bol menovaný kráľom (v niektorých stoliciach boli aj dediční župani), ale
               obyčajne nebýval v stolici a bol skôr len reprezentačnou osobou.
     </p>
    </div>
    <div class="footnote">
     <p>
      <sup>
       [
       <a class="para" href="#id2507359" name="ftn.id2507359">
        12
       </a>
       ]
      </sup>
      <span class="emphasis">
       <em>
        V panskom sídle Svätojanskovcov,
       </em>
      </span>
      rozumej Szentiványich, v
               Lipt. Jáne.
     </p>
    </div>
    <div class="footnote">
     <p>
      <sup>
       [
       <a class="para" href="#id2504848" name="ftn.id2504848">
        13
       </a>
       ]
      </sup>
      <span class="emphasis">
       <em>
        Palatína Thurzu,
       </em>
      </span>
      Juraja (1567 — 1616), význačného muža
               uhorských evanjelikov. Palatínom bol od r. 1609 do smrti. Palatín bol najvyšší
               krajinský úradník v stavovskom Uhorsku, doživotne volený. Bol kráľov zástupca, ale
               zároveň aj strážca práv krajiny proti panovníkovi a ako taký mal veľkú moc.
     </p>
    </div>
    <div class="footnote">
     <p>
      <sup>
       [
       <a class="para" href="#id2504882" name="ftn.id2504882">
        14
       </a>
       ]
      </sup>
      <span class="emphasis">
       <em>
        Armalista,
       </em>
      </span>
      zeman so zemianskym znakom, ale bez udelenia
               majetku zo strany kráľovej, ako bývalo kedysi, kým ešte bolo dosť pôdy na donácie
               (darovania). Armalista mal vtedy majetok — a primerane k tomu aj vplyv —, ak si ho
               zadovážil na kapitalistický spôsob.
     </p>
    </div>
    <div class="footnote">
     <p>
      <sup>
       [
       <a class="para" href="#id2504918" name="ftn.id2504918">
        15
       </a>
       ]
      </sup>
      <span class="emphasis">
       <em>
        Martinovičovskému sprisahaniu,
       </em>
      </span>
      krvavo potlačenému r. 1795.
               Bol to úzky kruh uhorských intelektuálov (hlavne šľachticov), snažiacich sa pod
               vplyvom francúzskej buržoáznej revolúcie o demokratizáciu stavovského Uhorska.
     </p>
    </div>
    <div class="footnote">
     <p>
      <sup>
       [
       <a class="para" href="#id2505076" name="ftn.id2505076">
        16
       </a>
       ]
      </sup>
      <span class="emphasis">
       <em>
        Medzi správou mesta a správou župy,
       </em>
      </span>
      pretože bol Zvolen ako
               slobodné kráľovské mesto podriadený priamo kráľovi a nezávisel na stolici
            (župe).
     </p>
    </div>
    <div class="footnote">
     <p>
      <sup>
       [
       <a class="para" href="#id2505437" name="ftn.id2505437">
        17
       </a>
       ]
      </sup>
      <span class="emphasis">
       <em>
        Do budúcej reštaurácie,
       </em>
      </span>
      obnovy stoličného úradu, čiže voľby
               (bývala každé tri roky).
     </p>
    </div>
    <div class="footnote">
     <p>
      <sup>
       [
       <a class="para" href="#id2505492" name="ftn.id2505492">
        18
       </a>
       ]
      </sup>
      <span class="emphasis">
       <em>
        Titulárnych notárov, čestných,
       </em>
      </span>
      nevykonávajúcich ešte funkciu
               (ale sa už počítalo s nimi v stoličnom zriadení).
     </p>
    </div>
    <div class="footnote">
     <p>
      <sup>
       [
       <a class="para" href="#id2505566" name="ftn.id2505566">
        19
       </a>
       ]
      </sup>
      <span class="emphasis">
       <em>
        Ani životy, ani ovos,
       </em>
      </span>
      ironická narážka na časy Márie Terézie,
               keď uhorská šľachta nadšene odhlasovala kráľovnej na vojnu životy rozumej poddaných,
               nie svoje), ale ovos nie (lebo ten patril šľachte).
     </p>
    </div>
    <div class="footnote">
     <p>
      <sup>
       [
       <a class="para" href="#id2505656" name="ftn.id2505656">
        20
       </a>
       ]
      </sup>
      <span class="emphasis">
       <em>
        Na prešovských jatkách
       </em>
      </span>
      roku 1687. Vtedy generál Karaffa ako
               kráľov plnomocník zúril od marca do septembra v Prešove a dal beštiálne popraviť 24
               význačných evanjelikov, aby zastrašil ostatných, ktorí sa nemohli zmieriť s
               panovníkovým absolutizmom.
     </p>
    </div>
    <div class="footnote">
     <p>
      <sup>
       [
       <a class="para" href="#id2505700" name="ftn.id2505700">
        21
       </a>
       ]
      </sup>
      <span class="emphasis">
       <em>
        Vaša milosť,
       </em>
      </span>
      zdvorilostné oslovenie (tu ho dával menší zeman
               väčšiemu aj hodnosťou, aj vplyvom a majetkom). Ten istý titul („ich milosť“) dal v
               ďalšom deji úbohý poddaný Ondro Veselovskému.
     </p>
    </div>
    <div class="footnote">
     <p>
      <sup>
       [
       <a class="para" href="#id2505824" name="ftn.id2505824">
        22
       </a>
       ]
      </sup>
      <span class="emphasis">
       <em>
        Lóže slobodných murárov,
       </em>
      </span>
      miestnej organizácie tajného spolku.
               Slobodní murári vznikli na začiatku 18. stor. a veľmi sa rozšírili. Mali za cieľ
               pestovať a napomáhať humanitu a morálku, čím sa vedome stavali proti autokratickým
               snahám katolíckej cirkvi.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578306">
       </a>
       V tom zvolenskom cintoríne
      </h2>
     </div>
    </div>
   </div>
   <p>
   </p>
   <p>
   </p>
   <p>
    Horúčosť bola neznesiteľná. Dusné sparno ťažilo ľudí i celú prírodu. Povetrie bolo v tom
         pálčivom priestore vedľa hradskej husté a ťažké, a keď sa zdvihol prach, rozhýbaný chôdzou
         ľudí alebo kolesami voza, hneď klesal k zemi.
   </p>
   <p>
    Veselovskovci sa utiahli do domu. Veselovská vyprevadila svojich hostí s veľkým
         obľahčením. Rada bola, že sa táto veľmi zriedkavá návšteva skončila. Bola spokojná, ale
         unavená, preto pozatvárajúc kasne a priečinky tam hore, zišla dolu, aby si v obývacej izbe
         odpočinula. Faninke naložila, aby pomocou Zunky a Bibky pozberala zo stola, uložila všetko
         na miesto, aby bol zasa poriadok.
   </p>
   <p>
    Faninka to všetko vďačne vykonala, čosi-kamsi bolo všetko v poriadku. Potom pozamykajúc
         dvere parádnych izieb, zišla dolu i ona a utiahla sa do hlbokého výklenku obloka. Priniesla
         si rám na vyšívanie so začatou prácou. Mal to byť povlak na skladaciu stoličku pre pána
         otca. Na bielej, silnej, ale drobnotkanej kanave perličkovým, alebo gobelinovým stehom
         povstával obraz ušľachtilého poľovníckeho psa, ktorého krásna hlávka bola už hotová. Výraz
         verných očí bol podivný, sama práca veľmi akurátna, z čoho sa dalo uzatvárať, že tá, čo to
         tvorí, pracuje s láskou a porozumením na svojom diele.
   </p>
   <p>
    V tento deň však rodine Veselovskovcov nedožičili odpočinok. Pán sa hneď, ako hostia
         odišli, utiahol do svojej kancelárie, kde jeho pomocník pracoval a pohrúžil sa do
         každodenných, naliehavých prác.
   </p>
   <p>
    Už o polhodinu, len čo si Faninka sadla, prišla Zunka a oznámila návštevu. Najprv prišla
         pani Huszághová, potom panie Streženická, Wachotová, pani Strakonická a pani Alitiska.
   </p>
   <p>
    Dozvedeli sa, že u Veselovskovcov mali vznešenú návštevu z Radvane a táto udalosť, ako i
         nové príhody v meste a okolí, donútili panie, aby prišli nielen počuť niečo nového zo
         sveta, ale aby i ony oznámili zaujímavé novinky.
   </p>
   <p>
    Veď v ten nepokojný a kritický čas, aký vraj býva začiatkom každého storočia, najmä keď
         je vo svete vojna a nepokoje, prichodia nebývalé udalosti a rozčúlia mysle občanov i
         tichých miest ako je Zvolen. Začiatok XIX. storočia nebol lepší ako začiatok predošlého,
         úpadok mravov bol veľmi citeľný, a to nielen úpadok u pospolitého ľudu, ale i u pánov.
         Nejednu záhadnú, ba i príšernú vec, ktorá sa stala pánom, keď ju nemohli jednoducho umlčať,
         pomenovali aspoň „nepríjemnou aférou“. Obyčajne to boli „aféry“ ľúbostné, keď „nóbl pasie“
         mladých i starších pánov, vymáhané i násilím a ukrutnosťou, viedli k tragickému zakončeniu.
         Tragika bola len na jednej strane, páni si zo všetkého spravili iba komédiu a ako takú
         skoro i zabudli. Takrečené tajné a nedovolené chodníčky pánov v tom čase neodstrašovali,
         skôr ich vábili na nové.
   </p>
   <p>
    Práve v tie dni na Vígľašskom zámku našli kdesi v tmavom kúte pohodenú mŕtvolu
         nemluvniatka. Panská čeľaď vedela i nie, vlastne vedieť nechcela, kde sa to nešťastné
         stvoreniatko tu vzalo, kto ho sem odhodil, ale všetci domáci usúdili, že v tej veci je pán,
         lebo sa trestné oznámenie, ba ani vyšetrovanie nezačalo a tak sa o veci viac nehovorilo,
         nepátralo. Nebolo žalobcu, nebolo ani súdu, smutná príhoda sa ututlala, ale celkom
         neumlčala. O nej sa hovorilo s rozličnými komentármi v sedliackych chalupách i v panských
         izbách, hádali, kto bol pri smrti, ba i kto bol otcom úbohej obete, ale konečne, raz sa
         táto udalosť prestane pretriasať, veď vtedy sa niečo podobné častejšie pridalo.
   </p>
   <p>
    Pravdepodobne i toto bolo medzi tými senzačnými novinkami, ktoré spomenuté panie a
         slečna doniesli vo svojich bajtlíkoch a košíčkoch na štrikerájky. Lebo „štrikerájka“ je nie
         vždy „špilerájka“, to nech sa nikto nenazdá. Veď to nebolo len vo Zvolene, ale všade vo
         zvyku, keď sa panie zišli, najmä staršie, vyťahovali so štrikerájkou i rozličné novinky,
         ktorých nitky sa zo zdanlive nevyčerpateľných prameňov snujú, ako nitky z klbka.
   </p>
   <p>
    Veselovská, premáhajúc únavu, milo prijala návštevu a pousádzala panie podľa veku a
         hodnosti na rokokovú kanapu a na také isté stoličky.
   </p>
   <p>
    Kým sa usádzali, vyslovili všetky jednomyseľne svoj úprimný podiv, ako sa Faninka od
         krátkeho času vyvinula a aká je súca! Potešili sa, že je zasa doma, že ju budú vídať či v
         kostole, či inde, i v spoločnosti zvolenských dievčeniec.
   </p>
   <p>
    Potom horiac nedočkavosťou, vypytovali sa, čo nového v Bystrici, v Radvani, a ako sa
         podal v Bystrici bál. Veselovská mnoho nevedela, lebo nebolo ani tak času, ale zato na
         všeobecnú žiadosť opísala dopodrobna oblek panej Radvanskej, ako i to, kam idú, načo idú a
         kto všetko bude v ten čas na Ostrej Lúke. A keď sa už vyčerpali náhľady, ako nažívajú
         členovia famílie vo všetkých troch radvanských kaštieľoch, nastala prestávka. Panie sa
         popozerali na seba a významne na ticho pracujúcu Faninku. Ten pokyn zbadala Veselovská a
         vycítila, že dnešný rozhovor bude sa asi pohybovať okolo takých vecí, o ktorých Faninka
         nemá ani tušenia a dlho by nemala o nich vedieť. Veď ju matka dosiaľ chránila, aby jej
         čistú, nevinnú dušu neznepokojila mrzkými udalosťami, ktoré, žiaľbohu, život prináša. Sama
         však bola zvedavá, čo vlastne priniesli panie, čo nového zasa príde na pretras?
   </p>
   <p>
    Preto pristúpila k Faninke a pohladiac jej hlávku, šeptom jej prikázala, aby šla
         Bibianke povedať, že treba uvariť čerstvú kávu a pripraviť dobrú smotanu na olovrant.
         „Prichystajte i pečivo, koláče a ovocie,“ doložila.
   </p>
   <p>
    Dievčatko poslušne vstalo, šatôčkou prikrylo rám a vyšlo plniť mamičkin rozkaz. Dobre
         Faninka vedela, prečo ju posielajú von; túto taktiku naivných mamičiek skorej alebo
         neskoršie rozoznajú i menej vtipné dievčatká, ako bola Faninka a pomyslela si: dobre,
         dobre, veď to, čo si vy tam šepkáte, zviem; alebo, a to je aspoň dnes veľmi pravdepodobné,
         že si pomyslia: „to ja už viem!“ Faninka vedela, že sa tieto tajnosti časom dozvie alebo od
         Zunky alebo ešte skorej od Zuzky Mamojčíčky.
   </p>
   <p>
    Ako Faninka zmizla za dvermi, už sa to začalo. Najprv prišla na pretras tá strašná
         udalosť, ktorej dejiskom bolo Vígľašský zámok. Tam teraz sídlili zväčša len Eszterházyovskí
         úradníci, alebo často boli tu i hostia pánov, vyšší i nižší aristokrati. Aj zo Zvolenského
         zámku mnohých presídlili na Vígľaš, a tí boli vo Zvolene dobre známi po dobrom, ale viac po
         zlom. Zvolenský zámok v ten čase už patril štátu. Kým tu bývali Eszterházyovci, stalo sa
         tiež všeličo nepokojné, do nepeknej aféry zapletené boli i niektoré zemianske rodiny.
   </p>
   <p>
    Na Vígľašskom vrchu, ako už bolo spomenuté, blízko hradskej, stáli šibenice, ale tam
         odvádzali a odpravovali len tých, čo kradli a zbíjali, to jest tých smelých chlapov z ľudu,
         ktorým sa znepáčil otrocký život a pustili sa na zboj. Páni sa tých šibeníc nebáli, veď oni
         nepatrili pod ten istý zákon ako poddaný ľud, táto mizerná holota, na nich sa nevzťahoval
         zákon: oko za oko, zub za zub…
   </p>
   <p>
    Vyhlásilo sa stanné právo, ale tiež len pre „sprostý ľud“ — a i krádež sa trestala
         smrťou ako vražda. Páni sa báli, lebo im ten smelý, bujný a svojrázny detviansky a okolitý
         ľud svojou elementárnou silou začal imponovať, preto pustili naň hrôzu: šibenice. Ale ani
         tento pozostatok stredoveku už tak ľud nedesil, on cítil v sebe svoju divú silu. A keď
         podľahol jednotlivec, celok nepodľahol. Ľud je taký blízky prírode, s ktorou je akoby
         zrastený, v ktorej žije i umiera, že zdá sa, tvorí s ňou celok, vzdorujúci skaze. Príroda
         je sama v sebe často drsná, neúprosná, necitná, preto je večná. Tak i náš ľud, drsný naoko,
         často ukrutný, ale v jadre dobrý, … ľud „špatnokrásny“. Kultúrny človek cíti, ba stáva sa
         precitliveným a preto podlieha v boji a umiera. Nejedna pieseň zbojnícka viaže sa práve na
         tento kraj a povstala vtedy, keď na Vígľašskom zámku bývali páni a keď odtiaľ dúbravami
         niesol vietor hlas zvona…
    <span class="emphasis">
     <em>
      „Na Vígľašskom zámku zvony vyzváňajú“.
     </em>
    </span>
   </p>
   <p>
    Ale túto zbojnícku romantiku neponímali páni v tomto zmysle, ani nevystihli ináče ako
         odboj, neposlušnosť a trestuhodný čin. A ten stíhali nemilosrdne všetci, počnúc od slúžneho
         a jeho drábov a hajdúchov, až po najvyšších sudcov, tých siedmich, ktorí súdili „raba“
         najviac tak, keď hlasovali jednomyseľne: „ego sum pro morte“.
   </p>
   <p>
    Faninka pomocou Bibkinou a Zunkinou pripravila olovrant.
   </p>
   <p>
    Z úryvkov, ktoré zachytila pri otváraní dvier, súdila, že sa panie už o inšom zhovárajú.
         Najprv počula spomínať Vígľaš, ale potom vybadala, že panie spomínajú kohosi, kto prišiel z
         ďalekej cesty a Alitiska povedala: „a doniesol vraj mnoho drahých vecí z Talianska, ba i z
         Turecka, koberce, zbrane, šperky a klenoty.“
   </p>
   <p>
    Pri káve prišli zasa na obvyklú tému, totiž o výbornej káve, ktorú „len u Veselovskovcov
         vedia tak pripraviť“. Len odkiaľ ju pani Veselovská má, opytovali sa milovníčky kávy, hoci
         to dobre vedeli. Kávu dávali v malých jemných šáločkách, ktoré sa podľa potreby dopĺňali zo
         strieborného „íbrika“ a takej rajničky na troch nohách. Koláče, pečivo a ovocie tiež
         náležite ocenili a pochválili.
   </p>
   <p>
    Po káve sama Faninka zatúžila vzdialiť sa z izby; bolo tu dusno a jej sa chcelo ísť na
         čerstvý vzduch. Čosi, čo tie panie rozprávali, ju znepokojovalo a spôsobovalo jej
         nevoľnosť.
   </p>
   <p>
    — Mamička, smiem sa ísť trošku prejsť?
   </p>
   <p>
    — Vari Lacko hrušiek doniesol? — usmiala sa matka, žartujúc, — a ukázala na Faninkin
         rám.
   </p>
   <p>
    — Ach, nie, ale cítim únavu — i hodváb sa mi minul.
   </p>
   <p>
    Veselovská nežne pozrela na dcéru a povedala:
   </p>
   <p>
    — Choď, prejdi sa trošku, ale nebuď dlho, dnes iste bude búrka.
   </p>
   <p>
    — Sotva, — ozvala sa istá pani, — možno len na noc.
   </p>
   <p>
    Faninka spravila poklonu, povedala svoje „kistihand“ a vyšla. Zašla si dolu radom vedľa
         domov, až prišla k ceste, ktorá vedie z Môťovskej ulice na rínok. Odtiaľ sa obzrela,
         váhala, či sa nemá vrátiť, akoby nemala celkom čisté svedomie. Mamičke povedala, že sa ide
         trošku prejsť a ona, hľa, má úmysel okľukami zájsť k Zuzke Mamojčíčke. V kapsičke jej nesie
         i cukrovinky, ktoré Zuzka rada chrumká.
   </p>
   <p>
    Obzrela sa. Videla, že od zámku ide mladý človek. Je ešte celkom mladý; na prvý pohľad
         vidno na ňom, že je študent.
   </p>
   <p>
    Faninka sa zľakla. Poznala ho, veď je to druh jej detských rokov. Donedávna ešte chodila
         Faninka spolu s Libušou Duchoňovou k cirkevnému kantorovi na spev a hudbu. Prichádzal ta so
         sestrou i Mikuláš Duchoň, už študent štiavnického lýcea, keď býval doma. Rodičom Faninkiným
         to nebolo po vôli a zakázali jej pestovať akúkoľvek známosť s Duchoňom a jeho sestrou. S
         touto svojou vrstovníčkou sa Faninka už i tak navždy rozišla, lebo Libuška umrela na
         suchoty, na ktoré zdedila náchylnosť po otcovi.
   </p>
   <p>
    Po dlhšom čase vidí teraz Mikuláša Duchoňa. Vidí, má čiernu stužku na ruke, na znak
         smútku.
   </p>
   <p>
    Faninka sa zľakla, cítila, že jej krv udrela do tváre, i srdce jej prudko bilo. Len keby
         sa mohla vrátiť, len keby mohla bežať, utekať domov, domov.
   </p>
   <p>
    Ale zabočila napravo k evanjelickému kostolu a odtiaľ hore radom k Zuzke.
   </p>
   <p>
    Myslela si, že ju Mikuláš ani nevidel. Chcela sa uspokojiť, ale čosi neznáme sa ozvalo v
         jej duši a znepokojovalo ju. Prečo jej rodičia zakázali známosť s Mikulášom? Veď sa dosiaľ
         neprevinil oproti nej, ani oproti slušnosti.
   </p>
   <p>
    Keď už bola na druhej strane v tôni domov, zastala a vydýchla. Či je to tá spárňava na
         príčine, že sa jej tak ťažko dýcha, že je taká nespokojná? Veď posledné časy bola taká
         veselá, bezstarostná, bola šťastná; kde sa berie v jej duši nepokoj, či je to preto, že bez
         matkinho dovolenia ide teraz sem? Ale čo je v tom? I predtým chodila k Zuzke a mamička jej
         nebránila. Mohla sa ešte i teraz vrátiť, mohla najkratšou cestou, cez rínok prebehnúť
         domov, veď hľa, ich dom v svetle zapadajúceho slnka sa belie a vábi ju do svojich útulných
         priestorov. Keby len bola išla! Ale ona, keď už raz bola tak blízko, popošla ďalej a prešla
         popred mestský dom i popred niekoľko domov za ním. Tu hľa, je už obchod — v tom býva Zuzka.
   </p>
   <p>
    Srdce mladého dievčaťa prudko bilo, keď vošlo do dvora. Zdalo sa jej, že ju niekto
         pozoruje, že ju stíha, že videla nejakú strašnú tvár, prenikavé oči a to zo susedného domu…
         Na dvore bolo ticho, všade poriadok a čistota. Ako išla ďalej, začula tichý spev. Ach, to
         spieva Zuzka, iste sú jej mati nie doma. A táto prostá melódia Zuzkinej piesne len zvýšila
         tieseň mladého, zastrašeného dievčaťa.
   </p>
   <p>
    Povetrie bolo ešte vždy ťažké a dusné. Slnko zapadlo už za Pustý hrad, a akési žltkavé
         svetlo oblievalo domy, ulice, napĺňalo všetky priestory.
   </p>
   <p>
    Vo dvore, v čistej komôrke, ktorá bola teraz pretvorená na izbu, sedela pri stole
         spomínaná Zuzka. Izbička bola čistá a dosť vidná. Starostlivosťou domového pána bol oblok
         do dvora dosť veľký a prúdilo ním svetlo do izby, v ktorej mladá ševkyňa celé dni sedela a
         šila. Pri obloku bol neveľký stôl, z dvoch strán bola lavica a na nej, pri samom obloku,
         sedela Zuzka i teraz a šila. Na stole mala rozložené plátno a začatú prácu, ktorú si
         pripínala o vankúšik zdnuky zaťažený tehlou; v ten čas nezbytná pomôcka pri šití,
         pomenovaná bystricko-zvolenským nárečím „nekišom“.
   </p>
   <p>
    Keď toto mladušké, sotva sedemnásťročné dievča sedelo na lavici a dlhé sukne malo
         spustené, nikto by nebol povedal, že nemá nohy. Keď sa na veľký žiaľ a ustrnutie rodičov
         narodila, úfala sa jej matka, že takýto mrzáčik nebude dlho žiť a vďačne by ju bola už
         vtedy prepustila, hoci svoje dieťa úprimne milovala. Ale keď si pomyslela, že malá Zuzka
         bude navždy žobrákom, na posmech a podiv svetu, oplakávala ju, ako bude také dievča žiť.
         Zuzka však neumrela, naopak, bola veľmi bystrá, a rástla ako iné deti. Keď prišla do veku,
         keď sa iné deti púšťajú na nohy, ona sa len šmýkala a zahadzovala po zemi s takou
         bystrosťou, že keby tú prácu bola vykonala jednou čiarou, hodne ďaleko by zašla. Rozumie
         sa, nikam nechodila sama.
   </p>
   <p>
    Zuzka mala peknú tváričku, bielu, pravidelnú. Oči sivé, čisté ako hôrne jazierko a
         prenikavé. Pozerala každému smelo do očí. Keď hovorila, alebo sa smiala, beleli sa jej
         biele zdravé zuby. Ruky mala riadne vyvinuté, i celý driek podobal sa drieku mladých, ešte
         nevyvinutých dievčeniec.
   </p>
   <p>
    Zuzka si spievala. Spievala si nie silným, ale príjemným hlasom jednu z tých dojemných
         zvolenských pesničiek, ktoré niekedy, dávno, akiste mali pôvod v nejakej smutnej udalosti.
   </p>
   <p>
   </p>
   <p>
   </p>
   <div class="literallayout">
    <p>
     <span class="emphasis">
      <em>
       V tom zvolenskom cintoríne,
      </em>
     </span>
     <br/>
     <span class="emphasis">
      <em>
       leží šuhaj v rozmaríne.
      </em>
     </span>
     <br/>
     <span class="emphasis">
      <em>
       Leží, leží zabitý,
      </em>
     </span>
     <br/>
     <span class="emphasis">
      <em>
       rozmarínom prikrytý.
      </em>
     </span>
     <br/>
    </p>
   </div>
   <p>
   </p>
   <p>
   </p>
   <p>
    Pri počutí tejto tesklivej piesne Faninku zamrazilo. Počula ju často i doma, keď ju
         slúžky spievali, ale nikdy nepocítila toľký žiaľ ako teraz. Prečo práve teraz urobila táto
         pieseň ten čudný dojem? Čo to bolo, čo opäť zvýšilo tlkot jej srdiečka, čo sa ozvalo pri
         počutí tejto prostej piesne? A prečo si predstavovala šuhaja v cintoríne, ktorý jej bol
         taký známy, taký milý, akoby to bol práve študent Mikuláš Duchoň? Už tak dávno ho nevidela,
         len dnes ho zazrela letkom v diaľke. Vo veselej spoločnosti posledných týždňov ani
         nepomyslela na neho a teraz prichodia jej na um šťastné chvíle detstva, spomína na hry a na
         učenie s milou Libuškou, ktorá teraz už tiež odpočíva neďaleko otca, tam „na Harajchu“.
   </p>
   <p>
    Všetky tieto myšlienky letkom prebleskli dušou mladej dievčiny a uviedli ju do akýchsi
         unylých rozpakov.
   </p>
   <p>
    Vkročila do izby. Zuzka prestala spievať a privítala radostne svoju mladú, panskú
         priateľku.
   </p>
   <p>
    — Joj, či som ich už dávno nevidela, moja drahá, drahá Františka — kišasonka — či
         nezabudli už celkom na nás? — Schytila Faninke ruky a bozkávala ich srdečne.
   </p>
   <p>
    — Nezabudla, Zuzka; vidíš, ešte som len dnes prišla a už som pri tebe, mamička ani
         nevedia, možno, že sa budú i mrzieť.
   </p>
   <p>
    — Ej, prečo by sa mali mrzieť, veď tento dom je nie plané miesto, — prehodila Zuzka a
         oči jej stemneli.
   </p>
   <p>
    — Nuž, nie že by niečo mali proti tomuto domu alebo oproti vám, len tak myslím, ani
         neviem, čo mi je, len mi je tak smutno, tak do plaču; Zuzka, tá tvoja pesnička ma tak divno
         dojala, že by som sa naraz rozplakala.
   </p>
   <p>
    Naozaj sa jej oči zarosili slzami a okolo úst sa jej začalo sťahovať čosi ako deťom, keď
         sa im chce plakať.
   </p>
   <p>
    Zuzka pozerá s úprimnou sústrasťou, ale nie s porozumením na Františku; ponúkla ju, aby
         si sadla.
   </p>
   <p>
    — A kde sú tvoja mama? — opytuje sa Faninka, premáhajúc pohnutie. Sadla si za stôl,
         vybrala z kapsičky v papieri zakrútené cukrovinky a koláč a položila na stôl pred Zuzku.
   </p>
   <p>
    — Moja mať? — opätuje Zuzka. Išli len tu do susedov, do Feketov. — A to mne, moja
         kišasonka? Ďakujem — a už berie chrupkavé cukrovinky, kladie do úst medzi biele zúbky.
   </p>
   <p>
    — A načo ta šli? — opytuje sa Faninka.
   </p>
   <p>
    — Ale veľká novina; iste o tom ešte nepočuli. Vrátil sa mladý pán, vedia, ten mladší
         Ľudovít, ale ani ten už nie je mladý — že vraj, zďaleka, že hen až dakde z Turecka, čo je
         ešte za Viedňou. Ale istotu nikto nevie, lebo minulo už hodne rokov, ako nebol doma, ani
         nepísal. Stará pani Feketyčka poslali po moju mamu, aby prišli, že mi dajú šitia.
   </p>
   <p>
    Františka počúva, tak toto je ten, o ktorom hovorili panie pri káve a pani Alitiska, čo
         tu pri fortni býva, povedala, že priniesol hŕbu drahých a nevídaných vecí. Pritom sa
         Faninka prizerá na Zuzkine tenké prsty, ako obratne narábajú tenuškou ihličkou. Ihlička sa
         v jej bielych prstoch len tak mihá a cvernička, tenká ako pavučinka, lieta sem i tam a na
         jemnom plátne povstávajú drobulinké stehy, ako rad perličiek. Zuzka pokračovala:
   </p>
   <p>
    — Dosiaľ u Feketovcov šili všetko len samé kišasone, najmä Klára, čo ju tu ľudia v reč
         vzali, lebo sa rada túla a preto sa posmievajú, že „v noci šije, vo dne pára“, — zasmiala
         sa mladá posmešnica zľahka. — A keby vedeli, čo zasa na ňu zložili! Ja neviem, prečo, prečo
         nie, len teraz tak spievajú, ako keď vojaci večer trúbia: trára — tak si to skladne
         zložili: Klára Feketyho Klára — trará, trará.
   </p>
   <p>
    Malá všetečníčka napodobňovala vojenský „zapfenstreich“ — a potom sa rozosmiala. I
         Faninka sa zasmiala, ale nútene. Čosi ju nepokojilo, už by radšej bola doma, ale nemala
         dosť sily vzchopiť sa a ísť domov. Ešte chcela vedieť, čo sa na Vígľaši stalo.
   </p>
   <p>
    Ej, nevedela, že zvedavosť je nebezpečná, veľmi nebezpečná a že od Evinho pádu zvedavosť
         poškodila mnohým ženám a priviedla k pádu nejednu neskúsenú, ale zvedavú dievčičku.
   </p>
   <p>
    Zuzka, dieťa ľudu, pred ktorým sa nič netají, vedela o všetkom. K jej materi chodia ženy
         i z vidieka i zo samého mesta a tu sa pretrasie každá udalosť. Vedela Zuzka, že pred
         Faninkou doma nerozprávajú také veci, ale ona nevedela zatajiť nič, čo raz zvedela od ľudí.
         Vyrozprávala teda príšernú históriu hriešnej lásky a jej nevinnej obeti. Pritom
         prízvukovala svoju mienku, že páni sú omnoho horší ako ľud na dedine, lebo páni sa Boha
         neboja, ľudí nehanbia, veď akoby sa a načo by sa báli, keď sa im nič nestane?
   </p>
   <p>
    Faninka sa zhrozila. Nevedela pochopiť, ako môžu byť ľudia takí zvrhlí, takí hriešni a
         to ešte v tých uhladených panských kruhoch, v ktorých sa i ona pohybuje.
   </p>
   <p>
    Počutými podrobnosťami sa jej tieseň len zväčšila, ani nezbadala, že sa v izbe zotmieva,
         iba keď Zuzka poznamenala:
   </p>
   <p>
    — Mračí sa, iste príde búrka — a už idú i mati.
   </p>
   <p>
    Do izby vkročila nie ešte stará, hodná žena, v náručí niesla už postrihané plátno, ktoré
         položila na stôl. Tvár mala červenú a svietila jej radosťou, uspokojením a — účinkom
         požitej, dobrej domášskej slivovice, ktorou ju pani, ináč skúpa Feketička, ponúkla. Zápach,
         idúci od Mamojčíčky, ju dostatočne prezradil.
   </p>
   <p>
    — Čo ste priniesli, mamka? — opytuje sa Zuzka a prezerá plátno.
   </p>
   <p>
    — Nuž, šitia, dievka moja, a akô hrdô! A pozri to plátno, samé čisté rumburské, akého
         sme dosiaľ vo Zvolene ani nevideli! — Obrátila sa k Faninke a úctivo ju privítala.
   </p>
   <p>
    — Len by nie, — odpovedala malá ševkyňa. — Ujde, ale také už má i pán v sklepe. I pánu
         veľkomožnému do Veselovských som už šila takéto, ba ešte fajnejšie košele. A čo ste tam
         počuli?
   </p>
   <p>
    — Všakovô. Mladý pán Ľudovít prišli už predvčerom na hrdej štvorke. Ale teraz odišli
         ešte na Budču oproti vozom, čo im vezú ostatnú bagážiu. Že vraj doviezli veľa drahých vecí
         z Viedne a z Turecka. Stará Mara vravela, že videla medzi inými vecami aj takú krivú šabľu,
         čo ňou Turci kresťanom hlavy stínajú a že pošva tej šable je z čistého zlata a drahé kamene
         sa ligocú na nej ako hviezdičky na nebi. A že už teraz ten pán tu ostanú, lebo sa im už
         zunovalo slúžiť vo vojsku, s ktorým vraj boli ďaleko v Tureckej a či ešte ďalej.
   </p>
   <p>
    — A akýže je ten pán, či len taký pochábeľ ako bol?
   </p>
   <p>
    — Jaj, ako to ty vravíš, čože ty vieš, aký bol. Keď bol mladý, neviem ani, či si už bola
         na svete, keď odišiel do škôl. Stará Mara vraví, že je pekný, čierny, zarastený a že čo ho
         aj poznala, keď bola mladá, teraz, že sa ho skoro — bojí.
   </p>
   <p>
    — Ja by sa ho tiež bála, ak sa nepolepšil. Veď ľudia rozprávali, že už vtedy, keď tu
         chodil do školy, behal za dievčatmi, chytal ich za vrkoče a ktorú dochytil, šteklil, vraj,
         o dušu, že sa každá mala zájsť od smiechu — a od strachu.
   </p>
   <p>
    Stará skladala zo seba šatku i kabát a sadla si k peci. Dudrala, že čo by Zuzka vedela,
         ale už sa jej i jazyk plietol.
   </p>
   <p>
    A tam na dvore prebehli slúžky z domu, zháňali hydinu a domáce zvieratá a volali do
         obloka:
   </p>
   <p>
    — Búrka ide, zatvorte oblok!
   </p>
   <p>
    Faninka sa schytila naľakaná.
   </p>
   <p>
    — Bože môj, ide búrka, a ja som ešte tu! Mamička sa bude o mňa báť, ani nevie, kde som,
         — zvolala nastrašená a beží k dverám.
   </p>
   <p>
    — Mamo, — volá Zuzka, — nenechajte ju ísť samu, odprevaďte ju!
   </p>
   <p>
    Stará sa zdvihla, ale hneď aj sadla, lebo sa jej začala hlava krútiť.
   </p>
   <p>
    — Nie, nie, ostaňte, veď ja prebehnem i sama, budem sa ponáhľať, — bránila sa Faninka už
         zo dvora. — Dobrú noc, — zavolala ešte a už vybehla smerom na ulicu.
   </p>
   <p>
    Zrazu sa zotmelo, potom ostrý blesk osvietil dvor, i múry susedného domu a o chvíľu
         hrmelo. Búrka sa blížila náhle, neústupne, ba už sa v celej veľkolepej nádhere rozvinula.
         Schytil sa vietor a bolo počuť ako kdesi u niektorých susedov pleslo oblokom a zrinčalo
         sklo.
   </p>
   <p>
    Faninka vybehnúc na ulicu, bojazlivo sa obzrela k domu Feketovcov. Začala sa báť, ale si
         uvedomila, že stará povedala, že Fekete nie je doma.
   </p>
   <p>
    Obzrela sa do Langeho obchodu a videla, ako učeň priťahuje železné dvere a okenice. Keby
         bola videla niekoho zo starších ľudí, bola by ich poprosila, aby ju odprevadili, tak sa
         bála búrky. Urobila niekoľko krokov napred. Vietor sa zachytával do jej ľahkých šatočiek,
         nasýpal jej prach do očú z lístia, ktoré chytal a kmásal zo stromov na námestí. Musela
         zastať. A vtedy už stála pri nej postava mladého mužského, ktorý ju chytil za ruku. Počula
         nežné, milé slovo: „Faninka!“
   </p>
   <p>
    Zľakla sa ešte väčšmi, mimovoľne vykríkla, ale pritlmeno. Pred ňou stál ten, na ktorého
         myslela, ktorého si predstavovala, že leží vo zvolenskom cintoríne a je prikrytý rozmarínom
         a ona ho prikýva a bozkáva na „dobrú noc“.
   </p>
   <p>
    — Konečne som sa vás dočkal, — povedal Mikuláš blízko pri nej. — Bál som sa, že musím
         odísť a ani sa nerozlúčim s tou, ktorú teraz na celom svete jedinú milujem. Neviem, či
         viete, že som už i matku pochoval, nepovedali vám, neboli ste doma. Či smiem ešte takto s
         vami hovoriť? Ale ja musím, musím. Zajtra odchodím za vychovávateľa a potom idem ďalej
         študovať na akadémiu.
    <sup>
     [
     <a class="footnote" href="#ftn.id2579352" name="id2579352">
      23
     </a>
     ]
    </sup>
   </p>
   <p>
    Hovoril náhlivo a za ruku ju viedol naľavo, kde ich polozborený múrik cintorína niečo
         chránil pred vetrom.
   </p>
   <p>
    — Jaj, nie, len rovno domov, bojím sa! — prosila Faninka.
   </p>
   <p>
    — Nebojte sa, drahá, nebudem vás dlho obťažovať. Len rozlúčiť som sa chcel, len to
         povedať, že chcem sa stať hodným mojej prvej a jedinej lásky. Chcem študovať, učiť sa,
         vystúpiť tak vysoko, aby som mohol dosiahnuť, po čom túžim: vašu lásku, vašu ruku. Nebojte
         sa, drahá, nežiadam sľub, ale ja na tomto posvätnom mieste, kde sme sa niekedy spolu i s
         našou zvečnenou Libuškou hrávali, sľubujem, že okrem vás nebudem milovať ani jednu ženu na
         svete.
   </p>
   <p>
    Stáli na pôde pradávneho cintorína.
   </p>
   <p>
    Faninka sa chvela strachom, ale i tým zvláštnym povedomím, že ju tento ideálny mladík
         miluje. Dôverovala mu, ale pritom už tušila, že je pre ňu Mikuláš stratený a ona pre neho.
         Jej by otec nikdy nedovolil vydať sa za nemajetného mešťana a okrem toho ešte za —
         luterána.
   </p>
   <p>
    Boli už na tom mieste, kde sa hrávali ako deti. Veď deti tak rady vyhľadávajú miesta,
         kde spia večný spánok tí, čo pred nimi žili a kedysi tiež boli deťmi. Tu bol ešte vtedy
         viditeľný kameň, vetrom a dažďom opráskaný a na ňom poloošúchaný nápis:
   </p>
   <p>
    <span class="emphasis">
     <em>
      „Tu leží panna, Zimáni Anna, v najkrajšom veku, v sedemnástom roku, v tanci
            umrela.“
     </em>
    </span>
   </p>
   <p>
    Faninka si spomenula: hľa, i ona je sedemnásťročná, keby tak mala umrieť a netušila, ako
         blízko je smrti.
   </p>
   <p>
    — Prosím vás, pusťte ma, ja musím ísť domov, je tma, búrka, doma nevedia, kde som.
   </p>
   <p>
    Teraz sa opäť zablyslo od Pustého hradu, zasa zarachotil hrom. Faninka sa vytrhla,
         odbehla od Mikuláša a zdesene vykríkla. Pred ňou, akoby bol zo zeme vyrástol, stál mužský,
         ktorého sa zľakla. Blesk osvietil jeho hlavu, pokrytú akýmsi klobúkom, spod ktorého bolo
         vidno bledú tvár a tmavé oči. Zdvihla ruky, ako na obranu, ale on ju už chytil a chcel ju
         pritiahnuť k sebe. Ale ona sa mu vytrhla a slepo utekala smerom k domu. Odrazu počula hlas
         Zunky a Marky. Ešte pobehla tým smerom, odkiaľ sa hlasy niesli a vrhla sa do náručia
         Zunkinho. Vtedy sa zasa zablyslo a zápäť zatým strašne zadunelo. A vtom sa spustil i dážď.
   </p>
   <p>
    Zunka a Marka sa prežehnali, lebo prestrašené mysleli, že je koniec sveta.
   </p>
   <p>
    Obe dievčatá odvliekli poloomdletú Františku domov. V bráne už čakala nastrašená
         Veselovská v sprievode Bibiany a ostatnej čeľade. Verná Bibka držala v trasúcej sa ruke
         veľký lampáš. Vietor, ktorý ťahal krížom otvorenou bránou, usiloval sa zahasiť slabo
         blkotajúcu sviečku. Naľakaná Veselovská chcela svoju neposlušnú dcérušku vyhrešiť, ale keď
         ju videla bledú, premoknutú a poloomdletú, premohla ju ľútosť a objímajúc si dieťa,
         spytovala sa, čo ju tak nastrašilo.
   </p>
   <p>
    Faninka prišla hneď k sebe a trošku sa na matku usmiala, aby ju uspokojila, vrele
         bozkala matkinu ruku a keď sa k nej pritúlila, uvedomila si, že je už teraz všetok strach
         zahnaný a ona zasa šťastná. Vzdychla zhlboka a pritom sa striasla, akoby ju bolo zasa niečo
         predesilo.
   </p>
   <p>
    Veselovský zahrúžený do práce ani nevedel, že Faninka nebola doma, len teraz zišiel dolu
         a dozvediac sa, čo sa stalo, zvážnel. Potom sa všetci odobrali hore, len naložili Bibiane
         dozrieť, žeby brána bola poriadne zatvorená.
   </p>
   <p>
    Znepokojená matka uložila dcérušku do postele a dala variť lipový kvet, aby sa zohriala
         a zháňala nejaké kvapky.
   </p>
   <p>
    Na otázky, kde bola a čo sa jej prihodilo, lebo žeby len od samého hrmenia bola taká
         nastrašená, nešlo rodičom do hlavy, Faninka váhavo povedala, že bola pri Zuzke, že jej
         zaniesla cukrovinky, že sa zahovorila a nezbadala, len keď začalo hrmieť.
   </p>
   <p>
    — Ale že ťa tá stará neodprevadila, alebo niekto od Langov, — hnevala sa Veselovská.
   </p>
   <p>
    — Ona chcela, mamička, ale bola taká ospanlivá akási — a ja som nechcela, veď som si
         myslela, že je to nie tak ďaleko, len potom som sa zľakla…
   </p>
   <p>
    — Čoho si sa zľakla, anjel môj? — opytuje sa matka.
   </p>
   <p>
    — Keď tak veľmi zahrmelo… a blesk osvietil cestu, videla som — videla som nejakého
         mužského, ktorý ma chytil za ruku… — rozprávala Faninka, kryjúc hlavu do podušiek. Cítila,
         že nehovorí celú pravdu, ale sa vyznať, čo jej povedal Mikuláš. To si umienila zachovať pre
         seba — navždy pochovať v svojom srdci.
   </p>
   <p>
    — Prepánaboha! — zvolala matka.
   </p>
   <p>
    — Kto to bol ten človek? — spytuje sa prísne otec.
   </p>
   <p>
    — Neviem, nebol sedliak, ani vojak, ale cítila som z neho hrôzu a vtedy som vykríkla a
         bežala smerom, kde je náš dom — a potom som počula Zunkin hlas…
   </p>
   <p>
    Obe dievčatá prisvedčili, že len vo chvíli, keď sa tak veľmi zablyslo, videli ako v hmle
         postavu, ale potom ostali v takej tme, že nebolo vidieť ani na piaď, hneď nato zahrmelo tak
         strašne, akoby bol celkom blízko udrel hrom, alebo akoby bol z pištole vystrelil. Vtedy už
         bola Faninka pri nich.
   </p>
   <p>
    Lipový kvet neosožil, Faninku ešte viac ráz schytil akýsi zimničný záchvat a keď
         zadriemla, začala si v polospánku nôtiť:
    <span class="emphasis">
     <em>
      V tom zvolenskom cintoríne…
     </em>
    </span>
   </p>
   <p>
   </p>
   <p>
   </p>
   <div class="literallayout">
    <p>
     <span class="emphasis">
      <em>
       Dokiaľkoľvek živá budem
      </em>
     </span>
     <br/>
     <span class="emphasis">
      <em>
       čierne šaty nosiť budem.
      </em>
     </span>
     <br/>
     <span class="emphasis">
      <em>
       Čiernu stužku na ruku,
      </em>
     </span>
     <br/>
     <span class="emphasis">
      <em>
       za tú lásku velikú.
      </em>
     </span>
     <br/>
    </p>
   </div>
   <p>
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2579352" name="ftn.id2579352">
        23
       </a>
       ]
      </sup>
      <span class="emphasis">
       <em>
        Na akadémiu,
       </em>
      </span>
      rozumej právnickú, vysokú školu (bola v
               Bratislave od r. 1784).
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2579646">
       </a>
       Ľudovít Fekete
      </h2>
     </div>
    </div>
   </div>
   <p>
   </p>
   <p>
   </p>
   <p>
    Celým mestom zachvel výkrik zdesenia. Ráno po tej veľkej búrke našli ľudia,
         prechádzajúci cestou vedľa polozborenej bránky, vedúcej do cintorína, mŕtveho človeka.
         Ležal hlavou na múre rozbitou prudkým úderom. Keď ľudia mŕtveho zdvihli, poznali v ňom
         študenta Mikuláša Duchoňa.
   </p>
   <p>
    Ako sa to stalo, čo sa prihodilo s týmto mladým, pekným človekom? Tieto otázky dával si
         každý, kto o tom počul. Tí, ktorí ho bližšie poznali, vedeli o ňom len toľko, že prišiel na
         matkin pohreb a mal zasa odcestovať, pokračovať v štúdiách. Ešte bližšie oboznámení aj to
         vedeli, že mal už i voz objednaný, ktorý by ho odviezol na Budču, ďalej Tekovom k Vacovu,
         aby sa preplavil do Pešti. V Peštianskej župe mal zabezpečené miesto vychovávateľa u istej
         veľkopanskej rodiny.
   </p>
   <p>
    Nebolo človeka, čo by nebol poľutoval snaživého mladíka. A nikto nevedel vysvetliť jeho
         záhadnú smrť.
   </p>
   <p>
    Oficieri vojenskej posádky, ktorá v ten čas bola v meste, obzreli mŕtvolu a vyslovili
         sa, že smrť mladého človeka zapríčinila strelná rana, ale nemožno zistiť, či ju zapríčinila
         cudzia ruka, či jeho vlastná. To isté konštatoval mestský fyzikus
    <sup>
     [
     <a class="footnote" href="#ftn.id2579704" name="id2579704">
      24
     </a>
     ]
    </sup>
    Fontani. Okrem toho prudkým nárazom na ostré kamene zboreného múru bola hlava
         na viacerých miestach prebitá. Tento posledný objav svedčil, že musel tu byť druhý,
         zločinec, ktorý mal neobyčajnú silu, keď hodil mladíka o múr. Prudký dážď, ktorý sa lial
         celú noc, zmyl každú stopu; vrchnosť s ustrnutím zaviedla vyšetrovanie, fyzikus povedal to,
         čo povedali dôstojníci — a potom spísali zápisnicu.
   </p>
   <p>
    V celom Zvolene nebolo človeka, na ktorého by mohlo padnúť podozrenie z tejto strašnej
         vraždy. Mikuláš Duchoň žil utiahnuto, bol skromný a nemal nijakých iných nárokov, len
         učením dostať sa na výslnie života… Chodil do škôl, preto v posledné roky býval málo doma;
         i cez veľké prázdniny chodieval albizovať,
    <sup>
     [
     <a class="footnote" href="#ftn.id2579741" name="id2579741">
      25
     </a>
     ]
    </sup>
    ako v tie časy všetci chudobní študenti, aby si takto zaopatril prostriedky na
         ďalšie štúdium. Medzi jeho knihami našli sa albá s podpismi štedrých darcov a slovutných
         ľudí.
   </p>
   <p>
    Jediná osoba by vedela niečo vyzradiť, čo by viedlo na stopu vraha a to bola Faninka,
         dcéra hrdého zemana Veselovského. Ale ona mlčala. Ani matke sa nezdôverila, že sa s
         Mikulášom zišla, lebo vedela, že by ju tým pohoršila. I pri veľkej láske rodičov k dcére a
         poslušnosti dcéry k rodičom, nebolo medzi nimi opravdivej dôvery a preto si Faninka
         umienila nezradiť nič, čo jej povedal Mikuláš.
   </p>
   <p>
    Viac, ako to, nevedela ani sama, ale keby sa bola dozvedela o Mikulášovej smrti, mohla
         si domyslieť, ako sa to stalo, hoci vraha nepoznala ani ona.
   </p>
   <p>
    Celú noc bola Františka nepokojná a blúznila.
   </p>
   <p>
    Znepokojení rodičia usúdili, že dcérku odvezú do Bystrice a poradia sa so stoličným
         fyzikusom.
   </p>
   <p>
    Veselovský mal dom, nie veľký, ale pohodlný, i v tom meste a to v Dolnej ulici, býval
         tam vždy, keď jeho prítomnosť bola pri stoličných radách
    <sup>
     [
     <a class="footnote" href="#ftn.id2579811" name="id2579811">
      26
     </a>
     ]
    </sup>
    žiadúca. O to lepší bude odchod Veselovskovcov do Bystrice, lebo Veselovský,
         ako sa dozvedel o skone Mikuláša Duchoňa, tušil, že by Faninka mohla o tom vedieť viac, ako
         udáva. Ale nechcel, aby také mladé a slabé dievča zatiahli do tejto mrzkej veci, radšej
         nech nevie o tom ani ona — a matka tiež nie. Svoje domnienky si podržal, len si umienil, že
         čo by sa vec akokoľvek vyvinula, nedovolí, aby sa jeho meno dostalo do súvisu s vraždou.
         Týmto odcestovaním tomu predíde.
   </p>
   <p>
    Všetci domáci dostali prísny rozkaz, aby sa o Mikulášovej smrti nezmienili, ani o tom
         medzi sebou nehovorili.
   </p>
   <p>
    Faninka netušila, keď predpoludním toho dňa zahlaholili zvony, komu vyzváňajú, jej
         myseľ, ešte vždy neutíšená, si opakovala slohy piesne:
   </p>
   <p>
   </p>
   <p>
   </p>
   <div class="literallayout">
    <p>
     <span class="emphasis">
      <em>
       Zvoňte, zvony, na vše strany, umrelo mi potešení.
      </em>
     </span>
     <br/>
     <span class="emphasis">
      <em>
       Odpadol mi z ruže kvet, zarmútený celý svet.
      </em>
     </span>
     <br/>
    </p>
   </div>
   <p>
   </p>
   <p>
   </p>
   <p>
    Práve v tú chvíľu sadali Veselovskovci do koča. Bolo to ako útek, lebo teraz nasledoval
         hneď za panským kočom i voz, naložený batožinou, na ktorom sedeli Bibianka a Zunka.
   </p>
   <p>
    Už viac ako týždeň bývali Veselovskovci v Bystrici, keď jedného rána zastal pred ich
         domom krásny koč. Tento povoz rovnal sa svojou skvostnou úpravou najhrdšiemu hintovu vo
         dvore Radvanskovcov. Postroje, liace na koňoch, bola to štvorka bujných koni, boli
         striebrom vybíjané. Na koči bol pripravený i zemiansky címer: Štít vo dve polovice
         predelený, napravo v belasom poli lev s dvoma chvostami v labách drží meč, vľavo v červenom
         poli tri rieky. Okrasa vľavo červeno-strieborná, vpravo belaso-strieborná. Všetko na koči i
         na koňoch bolo celkom nové, tým bol zvýšený i lesk a neobyčajná nádhera. Ešte i v Bystrici,
         ktorá videla každodenne prebehnúť panské koče, upútala štvorka dosiaľ neznámeho pána. Ako
         bolo na koči všetko nové, tak i kočišova a sluhova livrej boli také.
   </p>
   <p>
    V koči sedel mladý pán, oblečený do uhorskej gály. Mal na sebe oblek z čierneho zamatu
         so zlatými gombíkmi, mentieka bola spojená zlatou retiazkou. Klobúk, čiže kalpak ozdobený
         perom, pripevneným jemne opracovanou agrafou, ozdobenou veľkým rubínom. Pri boku mal šabľu,
         ktorá bola umeleckým dielom.
   </p>
   <p>
    Zjav skutočne skvelý, obraz svižného, bujarého zemana.
   </p>
   <p>
    Pred Veselovského domom zišiel z koča a ponáhľal sa do brány. V bráne stál hajdúch
         Martinko a ako videl vchádzať takého vznešeného pána, vzdal mu poctu, ako sa na slušného
         mládenca panského domu patrí. Prichádzajúci len kývol hlavou a vedený Martinkom, ponáhľal
         sa hore schodmi. Ako kráčal, zvonila mu šabľa o stupne schodov a ostrohy na ligotajúcich sa
         čižmičkách štrngali.
   </p>
   <p>
    Hosť si žiadal, aby ho uviedli k jeho milosti pánu Veselovskému. Martinko otvoril dvere
         na veľkej izbe, ktorej obloky hľadeli na ulicu. Táto izba bola i obývacia i pracovňa
         Veselovského. Kanceláriu mal vo Zvolene, tu v Bystrici pracoval len výnimočne. Do Zvolena
         chodil každý druhý, tretí deň.
   </p>
   <p>
    Prichádzajúci sa predstavil ako Ľudovít Fekete de Nyék, zvolenský statkár.
   </p>
   <p>
    Veselovský, ktorý už počul o návrate tohto Ľudovíta, bol prekvapený. Jeho vystúpenie
         bolo bezchybné, ba imponujúce. Pohyboval sa celkom nenútene, z každého pohybu zračilo sa
         sebavedomie zemana, a to zemana bohatého.
   </p>
   <p>
    No, hoci Fekete bol skvelý zjav, Veselovský cítil nedôveru k osobe tohoto, z dávnejších
         čias známeho krajana. Bolo to však len na chvíľu, pozdejšie tôňa nedôvery zmizla. Niečo v
         hosťovej tvári upomínalo na chlapčenskú samopaš, biela, trošku akoby nadutá, okolo nej
         bujná čierna brada, starostlivo opatrovaná, také isté bajúzy, upravené podľa módy. Nad
         čelom kaderili sa husté, čierne vlasy. Nos pravidelný, len nozdry rozšírené a pohyblivé,
         oči čierne, viac vpadnuté, obyčajne zastreté viečkami, mihalnicami tiež čiernymi a dlhými.
         Obrvy husté, hrubé a nad nosom zrastené v silnom uzle. Keď zvraštil čelo, obrvy tvorili
         hustú, temer rovnú čiaru medzi čelom a ostatnou tvárou. Tento kontrast bledosti tváre s
         tmavými vlasmi dodával celému zjavu mladého šľachtica niečo pútavé, zaujímavé, ale zavše i
         odstrašujúce.
   </p>
   <p>
    Jeho poklona i konverzácia dokazovali, že tento človek pohyboval sa vo veľkopanských
         kruhoch. Hneď po prvých slovách, ktorými sa uviedol, bolo znať, že je vzdelaný, ba učený.
         Rozprával plynne po latinsky, potom i po nemecky a maďarsky. Slovenčine, ako sa vyhováral,
         odvykol, a preto nehovorí ňou plynne.
   </p>
   <p>
    Veselovský, ktorý dobre poznal famíliu Feketovcov, spytoval sa sám seba, kde sa vzal
         tento mladý človek svetového uhladeného zjavu a neobyčajných známostí v jednoduchej
         malozemianskej rodine? Dobre poznal otca Jána Feketeho, ktorý bol istý čas i senátorom
         mesta Zvolena. Jánova manželka bola Zvolenčianka, Mária Peťková, ktorej rodný dom v tom
         čase stál tesne pri múre, obtáčajúcom vnútorné mesto.
   </p>
   <p>
    Bola tam hneď i mestská bašta a oproti Peťkovskému domu veľká záhrada, prislúchajúca
         tejto rodine. Veselovský poznal i pôvod tejto rodiny, prisťahovala sa z Hontu, keď sa iní
         zemani usádzali v ohradených mestách a zakupovali si domy i pole po vymretých írečitých
         obyvateľoch mesta. Veď i jeho Veselovského predkovia, prišli s povestným a bohatým
         komorským grófom
    <sup>
     [
     <a class="footnote" href="#ftn.id2580057" name="id2580057">
      27
     </a>
     ]
    </sup>
    a palatínom Thurzom, ktorého bývalý dom stojí neďaleko rímskokatolíckeho
         kostola.
   </p>
   <p>
    Feketovci nadobudli časom majetky, patrili im Nerecina, Bakova Jama a okrem svojej
         veľkej kúrie prostred mesta mali dom i v Smrtnej ulici. Mimo toho i majetok v Bacúrove,
         malej dedinke neďaleko Zvolena.
   </p>
   <p>
    V posledné časy však majetkové pomery Feketovskej rodiny neboli veľmi skvelé. Starý,
         čudácky Ján umrel, pani nevľúdna, vždy zachmúrená, viedla rozsiahle hospodárstvo sama s
         čeľaďou a s dvoma najmladšími dcérami Klárou a Teréziou. Najstarší syn, neženatý, tiež
         čudák ako otec, býval v Šahách.
   </p>
   <p>
    O Ľudovítovi sa v posledné časy vedelo málo. Kým bol doma, mávali Feketovci pri toľkých
         deťoch aj inštruktorov
    <sup>
     [
     <a class="footnote" href="#ftn.id2580105" name="id2580105">
      28
     </a>
     ]
    </sup>
    a Ľudovít býval samopašný a dával príčinu mnohým žalobám. Na ulici bol pravým
         uličníkom, bil sa so spolužiakmi, ba i s učňami a dievčence utekali pred ním, chytajúc si
         svoje vrkôčiky, aby ich za ne nenaťahoval, alebo im ich neodrezal, lebo s nožíkom v ruke
         bežal za nimi.
   </p>
   <p>
    Učil sa však dobre, mal výbornú pamäť, v učení a ambícii nemal seberovného. Ako študent
         v Štiavnici a v Prešporku mnoho trovil, dlžôb narobil, až odrazu prestal domov písať.
         Rodičia vedeli o ňom málo; to, čo vedeli, azda nechceli povedať iným. Bolo počuť, že sa
         zverboval, dostal sa k vojsku, kde svojou smelosťou a odvahou vynikol, v čom, o tom
         doleteli do Zvolena len kusé zvesti. S vojenskými, neskoršie s diplomatickými výpravami
         dostal sa i do cudziny, bol v Taliansku, na Balkáne, najmä v Turecku.
   </p>
   <p>
    Naostatok zdržiaval sa vo Viedni ako zamestnanec istej talianskej kancelárie. O tomto
         poslednom Ľudovítovom pôsobení nevedel Veselovský nič istého, ale to, že sa tento mladý,
         schopný človek dlhšie roky zdržiaval vo Viedni, to zarážalo.
   </p>
   <p>
    Fekete musel mať veľké dôchodky, musel si i mnoho odložiť, lebo už jeho skvelé
         vystúpenie, potom povesť o tých krásnych a zriedkavých veciach, ktoré so sebou doniesol,
         nebola pravdepodobne zveličovaná.
   </p>
   <p>
    I oblek, ktorý mal na sebe hneď pri prvej návšteve, dokazoval, že jeho majiteľ nemá len
         dobrý vkus, ale i peniaze. Nádheru obleku zvyšovali i prstene, ktoré mal na bielych
         prstoch, veľmi vzácne, cudzozemské práce.
   </p>
   <p>
    Veselovský usadil hosťa oproti sebe a ponúkol ho čibukom. Fekete ďakoval, že fajčí len
         doma, kde má turecké čibuky a pravý turecký tabak.
   </p>
   <p>
    Čím viac hovoril Fekete svojím lichotivým, mäkkým, trošku pritlmeným hlasom, čím ďalej
         upieral pohľad svojich záhadných očú na domáceho pána, tým viac upadal domáci pán do
         čarovného kruhu mladého, temer už známeho človeka.
   </p>
   <p>
    Medzi rečou sa Fekete opýtal, či je milosťpani, pani Veselovská a panna dcéra doma, že
         by im rád urobiť poklonu.
   </p>
   <p>
    Veselovský trošku premýšľal. Faninka sa síce už zotavila, ale je akási zamĺkla.
         Naostatok, ukázať by sa mohla. S úmyslom, že privedie paniu i dcéru, vstal a odišiel do
         susednej izby.
   </p>
   <p>
    Ľudovít Fekete sa načiahol k stolu, obzrel sa po izbe, potom so záujmom prezeral
         papiere, písma a knihy na stole. Urobil tak bleskurýchle, bez viditeľných rozpakov. Ale
         azda preto, že nenašiel nič, čo by zasluhovalo pozornosť, nechal všetko tak, ako bolo,
         vstal, prešiel k obloku a zasa naspäť k stoličke, na ktorej pred chvíľkou sedel. Pozrel i
         oblokom na ulicu, pohľad mal tvrdý, zlý, celkom zmenil jeho peknú tvár.
   </p>
   <p>
    S Veselovským prišla len pani Veselovská. Fekete, ako pani vošla, vstal, veľmi dvorne sa
         uklonil a pobozkal jej ruku. Potom svojím lichotivým hlasom, vyberanými slovami, ale
         plynnou rečou sa prihováral o jej priazeň a o priazeň panny Františky, ktorú nemá šťastie
         ešte poznať, lebo on, po toľkom túlaní sa svetom, zatúžil po tichom, spokojnom domácom
         živote.
   </p>
   <p>
    Veselovská bola zovňajškom mladého gavaliera veľmi prekvapená. Aby vyhovorila Faninku,
         povedala, že jej dcérka nedávno, keď prehrmela tá strašná búrka ponad Zvolen, bola v meste,
         zmokla a prechladla. Ešte ani dnes nie je celkom zdravá.
   </p>
   <p>
    — Bolo to skutočne strašné, — poznamenal Fekete. — Ja som bol práve na ceste. Na Budči
         sme s batožinou zaviazli. Na prednom voze, kde boli moje najcennejšie veci, zlomila sa
         oska. Museli sme to tam naprávať. Kone sa plašili, už sme nevedeli, či sa máme vrátiť, či
         len ísť. Konečne sme došli zmoknutí asi pred polnocou domov. Preto rozumiem, hoci ľutujem,
         že pannu Františku búrka prekvapila tak, že utrpelo jej vzácne zdravie.
   </p>
   <p>
    Veselovská pozorne načúvala jeho rečiam, nie ten obsah, ale spôsob, akým hovoril, ju
         očarúval. Sprvu sa ho temer zľakla, ale čím dlhšie sa s ním zhovárala, tým väčšmi upadala i
         ona do čarovného kruhu jeho osobnosti. Ale uprel na ňu svoje čierne, blýskavé oči, cítila,
         akoby ju uspával svojím pohľadom, a akoby ju neviditeľné ruky hladkali a nejaká čudná
         melódia uspávala. Usmiala sa, ako vždy, svojím dobrosrdečným úsmevom a nebránila sa onej
         čudnej moci, ktorá z neho vychádzala. Videla v ňom dokonalého gavaliera, ktorému sa ani
         jeden z mladých pánov, ktorých dosiaľ poznala v rodinách okolitých zemanov, nemôže rovnať.
   </p>
   <p>
    Potom Fekete spomenul, že idúc nazad, zastaví sa aj u pána prvého vicišpána Radvanského.
         Zajtra má pred sebou cestu do Novohradu. Chce sa predstaviť i pánu hlavnému županovi
         Petrovi Baloghovi-očanskému, ktorý, ako počul, je na svojom panstve v Romháni.
   </p>
   <p>
    — Áno, jeho osvietenosť je chorľavý pán a na našu starosť strojí sa zo svojho úradu
         poďakovať. Práve pre chorobu, — poznamenal Veselovský.
   </p>
   <p>
    Keď sa Fekete odporúčal, zanechal po sebe najpriaznivejší dojem. Veselovská celkom
         uveličene povedala:
   </p>
   <p>
    — Ale aký je to podivný človek, aké má uhladené maniere, dokonalý gavalier. Len kde sa
         tak edukoval, veď my, ešte vtedy mladí, pamätáme sa, aký bol nezbedný uličník.
   </p>
   <p>
    Veselovský prešiel niekoľko ráz po izbe a po dlhšom uvažovaní poznamenal:
   </p>
   <p>
    — I na mňa urobil dojem dokonalého aristokrata. Ale je pri ňom čosi, neviem to bližšie
         označiť, čo ma znepokojuje. Kde nadobudol toľko známostí a skúsenstí, kde sa naučil toľkým
         rečiam? Veď ten človek perfektne hovorí po latinsky, nemecky, maďarsky a ako som vyrozumel
         z jeho reči, i po taliansky, francúzsky a turecky. Zo všetkého vysvitá, že pochodil mnoho
         sveta, všeličo prežil.
   </p>
   <p>
    Veselovská stála pri obloku, pozerala na ulicu, dívala sa, ako Fekete sadol do koča a
         potom svojím záhadným úsmevom pozrel hore, zdvihol kalpak a pozdravil paniu. Cítila sa
         trošku zahanbenou, že zbadal jej zvedavosť. Potom sa obrátila k mužovi a podotkla:
   </p>
   <p>
    — Wunderbar, takýto človek, s týmito schopnosťami, ten to ešte, drahý manžel môj, môže
         ďaleko doviesť. Má pred sebou kariéru, má skvelú Zukunft.
   </p>
   <p>
    — Hm, vederemo, čo sa z neho vykľuje. A čo je s tým dievčaťom, nevyznám sa v nej, —
         opýtal sa zrazu Veselovský, zastanúc pred paňou.
   </p>
   <p>
    — Je zdravá, ale čosi ju trápi, neviem, čo to môže byť, nechce povedať, — odpovedala
         Veselovská.
   </p>
   <p>
    — Nesúvisí to s tým študentom? — opytuje sa pritlmeným hlasom starostlivý otec.
   </p>
   <p>
    — Ale kdeže by, veď ani nebolo kedy. A potom, ona je taká rozumná, poslušná dcéra, tak
         verständig, že by sa nikdy naším príkazom nesprotivila.
   </p>
   <p>
    — Predsa musí niečo byť vo veci, musel byť vtedy tam, videla ho, naľakala sa, skríkla.
         Bez príčiny by sa nebola tak predesila. Celá vec s Duchoňom mi je záhadná — a nielen to,
         ale ma i nepokojí. Rád by som vedel, ako umrel, ale pre zachovanie nášho bezúhonného mena
         nesmiem pátrať po príčine smrti toho ináč statočného šuhaja. Viem, keby som na našu dcéru
         dotieral, povedala by mi, ale súčasne by som ju upozornil na jeho smutný skon. Ona by sa
         dozvedela, prípadne i prezradila, a tak by prišla do nemilej situácie a my s ňou.
         Kalkulujem, že v celom Zvolene niet človeka, ktorý by bol mal záujem, aby mladého Duchoňa
         odpratal. Nám teraz záleží na tom, aby sa o smutnej histórii najmenej hovorilo a najmä, aby
         Faninka nič nezvedela. Nebolo múdre od teba, drahá moja pani, že si pred Feketem spomínala,
         že dievča bolo v búrke v meste, kto zná, čo si bude myslieť o nás, že si dcéru pustíme samú
         do mesta.
   </p>
   <p>
    — Ale, mein Lieber, veď vlastne ešte bol deň, sotva viac ako sedem hodín, — bránila sa
         pani. Pritom ale v duchu sa už častejšie obviňovala, že si práve v ten čas pustila dcérku
         samotnú do mesta. V jej duši sa striedali výčitky pre slabosť a nedbanlivosť s výhovorkami,
         že veď bol deň. Zvolen je ani nie také veľké mesto, aby nemohlo samé dievča prejsť na druhú
         stranu. Veď to aj iné robia a nič sa im nestane. Naše mesto bolo vždy také pokojné, tiché,
         bezpečné, ktože mohol vedieť, že sa náhle strhne taká pohroma?
   </p>
   <p>
    Svoje myšlienky oznámila i pánovi a potom prešla do druhej izby, kde sedela Faninka pri
         svojej peknej ručnej práci. Na vyšívaní mnoho nepribudlo, čo znamená, že dievčatko
         nepracovalo tak radostne ako zo začiatku. Faninka zamyslene hľadela na domy naproti
         stojace, na nebo, ktoré sa nad mestom vo svojej velebnej kráse klenulo, ale pravdepodobne
         nevidela ani jedno, ani druhé. Myslela na Mikuláša, na jeho vrelé slová, ktoré svojou
         vrúcnosťou zobudili v jej srdci niečo nového, dosiaľ neznámeho, ako hlas, ozvenu dosiaľ
         driemajúcu. Nevedela, čo cíti, čo myslí. Chcela by sa niekomu zdôveriť, ale komu? Mamičku
         by len znepokojila a tá by jej nerozumela. V svojich myšlienkach sprevádzala Mikuláša na
         ceste, o ktorej jej rozprával a žiadal si, aby čoskoro dostala o ňom zvesť. Ale minú
         mesiace, ba minie rok a ona sotva dostane zvesť o ňom. Vzdychla si — a čo sa do roka môže
         stať!
   </p>
   <p>
    Málokedy takto sedela sama a dumala. Rodičia ju vždy zamestnávali, priateľky volali, ony
         zasa s ňou chodili na návštevy k okolitým známym. Nemala teda mnoho času na trudné
         premýšľanie. Ale v srdiečku upevnila sa predstava, že kedy-tedy stretne sa s tým drahým
         šuhajom, že bude čakať, kým nedosiahne cieľa a potom predstúpi pred jej otca a požiada ho o
         Faninkinu ruku. Sladká istota jeho čistej, pritom ale i ohnivej lásky naplnila jej bytosť a
         dala výraz a unylý pôvab i tak spanilej devuške!
   </p>
   <p>
    Za prvou návštevou Feketeho nasledovala o krátky čas druhá. Teraz priniesol prípis od
         hlavného župana Balogha, adresovaný Veselovskému. Hlavný župan odporúča v liste mladého
         zemana priazni Veselovského, lebo ho mocou svojho úradu vymenoval za titulárneho sudcu, či prefekta
    <sup>
     [
     <a class="footnote" href="#ftn.id2580512" name="id2580512">
      29
     </a>
     ]
    </sup>
    slávnej Župy zvolenskej a to na miesto toho, ktorého nedávno z úradu
         prepustili. Pritom podotkol, že takto konal nielen z priazne, ale i podľa odporúčajúcej
         listiny, ktorú dostal z dvornej kancelárie viedenskej.
    <sup>
     [
     <a class="footnote" href="#ftn.id2580533" name="id2580533">
      30
     </a>
     ]
    </sup>
   </p>
   <p>
    Teraz sa Fekete predstavil i Faninke.
   </p>
   <p>
    Keď ho Faninka videla, zľakla sa. Zbledla, triasla sa, akoby ju mráz prešiel. Držala sa
         matkinej ruky, akoby u nej hľadala ochranu. Matka to zbadala a pritiahla ju bližšie, aby
         jej neušla.
   </p>
   <p>
    Sám Fekete bol prekvapený. Počul, že je Veselovského dcéra krásna a aj bohatá, ale takú
         nežnú, takú dojímavo krásnu si ju nevedel predstaviť. Dal tomu i výraz nielen slovami, ale
         i v nelíčenom obdive. Veľmi pozorne pobozkal zdráhajúcej sa Faninke ruku a povedal jej, ako
         vysoko si cení šťastie poznať prvú krásavicu slávnej Zvolenskej stolice a ľutoval, že nemá
         príležitosť predstaviť ju v kruhu vysokej aristokracie v Prešporku a v Košiciach.
   </p>
   <p>
    Do Faninkinej zblednutej tváričky vrátila sa ružová zora a nevdojak sa usmiala hosťovým
         lichotivým slovám. V prvej chvíli mala dojem, akoby tohoto človeka už bola niekde videla,
         ale neskoršie, keď hovoril svojím mäkkým, do srdca sa vkrádajúcim hlasom, keď poznala v ňom
         človeka vysoko vzdelaného, skúseného, ktorý sa vyzná vo všetkom, čo sa verejného života
         týka, ktorý svojou neobyčajnou znalosťou spoločnosti a súčasných dejov ovláda každú
         náhodilú tému, zabudla na prvý nepriaznivý dojem a ako očarovaná načúvala jeho slovám. A
         keď uprel na ňu prenikavý pohľad svojich čudesne hlbokých očú, cítila i nevoľnosť, ale i
         ochabnutosť v úsudku a v myslení.
   </p>
   <p>
    Áno, tento človek si vedel získať každého, o ktorom súdil, že je toho hoden.
   </p>
   <p>
    U Veselovskovcov bola čarom Feketeho zjavu najskôr ovládaná pani. Bola to dobrá žena,
         nežná matka a ako domáca pani, požívala najlepšiu povesť, ale duchom bola slabá,
         nesamostatná. Preto si ju Feketeho zjav, reč i lichotenie úplne podmanili. A on to vycítil
         a získal si ju hneď na začiatku. Nie tak Veselovského. Hoci Veselovský obdivoval skvelé
         dary Feketovho ducha a zaujala ho i jeho nevšedná výrečnosť a myšlienková pohotovosť, nebol
         týmto všetkým príliš nadšený. V jednom rozhovore vycítil, že je Fekete nie priateľ ľudu,
         naopak, že je rovno nepriateľom každej demokratickej myšlienky. Samostatne mysliaci človek,
         ako bol Veselovský, usudzoval z toho, že v tomto bode sa s Feketem nikdy nezhodnú. Fekete
         hneď vybadal, že Veselovský je už naklonený názorom, ktoré budil duch francúzskej revolúcie
         a idey Martinovičovej a jeho spolupriateľov. Preto si v rečiach dával pozor, aby nedôveru,
         ktorú vzbudil vo Veselovskom, čím najskôr zaplašil. Vedel, že Veselovský je veľmi populárny
         a pre svoju otvorenosť a úprimnosť vo Zvolenskej stolici veľmi obľúbený a vplyvný. Záležalo
         mu teda na tom, aby si Veselovského priazeň udržal.
   </p>
   <p>
    Ostatnú časť leta família Veselovskovcov už zasa strávila vo Zvolene. Tu mali svoje
         veľké hospodárstvo, záhrady a Veselovský svoju kanceláriu, v ktorej pracoval i mladý jurasor.
    <sup>
     [
     <a class="footnote" href="#ftn.id2580662" name="id2580662">
      31
     </a>
     ]
    </sup>
   </p>
   <p>
    Fekete bol u Veselovskovcov temer každodenným hosťom. Privykli už na neho všetci. Časom
         prinášal rozličné drobnosti, zdanlivo bezcenné, ale zriedkavé a pritom značnej umeleckej
         hodnoty. Raz to boli šáločky na kávu z jemného porcelánu, hrebienky, tabatierky, taštičky,
         peňaženky a iné maličkosti. Týmito sa najväčšmi zavďačil domácej panej.
   </p>
   <p>
    Faninka mala teraz málo voľnej chvíle. Vždy mala pri sebe niektorú priateľku zblízka i
         zďaleka. K Zuzke sa jej nedostalo ísť — a keď šla, mamička hneď poslala za ňou Zunku. Ba,
         dobrá matka šla i sama s ňou, keď dali Zuzke zasa veľkú zásobu šitia. Pani Veselovská
         nakúpila i v Bystrici mnoho látok, čipôk a plátna, ale najviac utŕžila kupcovi Langemu,
         lebo ten jej priamo z Prešporka objednával látky, aké boli práve v móde. Boli to v ten čas
         hodváby čierne, biele i perlovej farby, menivé, potom kvetavé i so zlatými kvetmi, atlasy,
         tafóny, levantíny, mórové tkaniny, potom kašmírové látky, kalander, koncent, angíny, veles,
         patelat, kamertuch, krásne plátna a okrem toho i zamaty, stužky, antaláše, nemecké i domáce
         čipky, stuhle, talianske obšívky a iné krásne veci. Z nich bol veľký výber najmä v
         Bystrici.
   </p>
   <p>
    Zuzka už dávno pošila veci do susedov, čiže do Feketovcov. Teraz ju zasa vyhľadávala
         pani Veselovská, ktorá jej priniesla jemnušké plátno a Zuzka to vedela náležite oceniť.
         Hneď sa chytila do šitia, veď to má byť pre jej drahú Františku. Tak rada by ju bola
         videla, keby prišla sama, aby sa mohli nenútene zhovárať. Faninka sama nemohla nikdy prísť,
         nedovolili jej a raz sa mamička vyslovila o Zuzke nepriaznivo. Nazvala ju malou jazyčnicou,
         ktorá sa stará do takých vecí, ktoré sa jej netýkajú a to je ani Faninke nie na osoh.
         Skutočne Zuzka vedela o všetkom, čo sa vo Zvolene a v okolí robí. K starej Mamojčíčke
         chodili známe i príbuzné ženy z okolitých dedín i z mesta a sama Mamojčíčka nadonášala
         zvestí dosť i pre celú kroniku.
   </p>
   <p>
    Mikulášova smrť Zuzku náramne predesila a dojala. Osobne ho ani nepoznala, ale ho
         úprimne oplakala. Len jeho pohreb videla, lebo ju matka musela vyniesť na také miesto,
         odkiaľ videla sprievod a opustenú rakev. Mnoho o tom premýšľala a nevedela pochopiť, ako je
         možné že úrady nestopovali vraha, prečo ho nenašli, prečo tak skoro „trávou zarástla“ celá
         tá smutná história. V svojej samote dumala o tejto záhade. Niekomu záležalo, aby mladý
         študent zahynul. Ale kto to mohol byť? Bol azda z tých oficierov, čo tu bývajú, ale pre akú
         príčinu? Tunajší nebol, to je isté. A odkiaľ prišiel, čo tu hľadal, kde sa podel?
   </p>
   <p>
    V tú noc, keď sa tá strašná búrka prehnala, bola Zuzka znepokojená ohľadom Faninky,
         hnevala sa na matku, že mladú, drahú dušu nešla odprevadiť a potom nemohla zaspať. Matka od
         slivovice spala ako zarezaná, ba i chrápala. Zuzka sa na svojej postieľke nepokojne
         prehadzovala a počúvala, či z diaľky od námestia nepočuje aspoň hlásnika trúbiť. Ale nebolo
         počuť inšie ako dunenie hromov, hneď silnejšie, hneď slabšie. Chvíľami sa zdalo, že sa
         búrka utíši, ale elektriny už bolo toľko v ťažkých mrakoch, že sa blesky neprestajne
         križovali a rachotenie hromu otriasalo domami a budilo ozveny v úzkych vysokých múroch
         starých domov. Neskoro v noci, možno už išlo na jedenástu hodinu, počula, že do susedov, do
         Feketovcov popod bránu hrmotili vozy, naložené debnami a kuframi a počula i veliteľský
         hlas, jej dosiaľ neznámy, istotne to bol sám Fekete ako rozkazoval, kde čo majú zložiť, kde
         odniesť. Pritom počula, ako častejšie zahrešil, až zemi bolo ťažko a Zuzka sa prežehnala,
         lebo sa jej zdalo, že tento človek sa rúha Pánu Bohu.
   </p>
   <p>
    Ráno to rozprávala matke a ona sa šla presvedčiť k starej Mariši, čo doviezli a prečo
         prišli vozy tak neskoro. A Mariša, jediná dôverníčka panej, rozprávala, že medzi Budčou a
         mestom zlomila sa na voze oska a kým sa našiel iný voz, na ktorý prekladali veci, prišla
         búrka a preto vozy tak neskoro poprichodili. Pán vraj prišiel celý premoknutý, nahnevaný a
         z kepeňa mu potôčkom voda tiekla.
   </p>
   <p>
    Odkedy bol Fekete doma, verejnosť sa zaoberala všetkým, čo konal a podnikal. Vždy niečím
         prekvapil tiché, na pokoj navyknuté meštianstvo. Nebolo dňa, aby nebol odišiel z domu. Ráno
         si dal obyčajne osedlať čierneho koňa, menom Ali, vyšvihol sa do sedla a pekný koník
         vyletel zo dvora ako povestný tátoš a cválal alebo smerom k zámku, odtiaľ Neresnicou na
         Dobronivú a do Pliešoviec, alebo sa vybral na východ k Slatine a na Vígľašský zámok. Zavše
         zasa odišiel na koči a nevrátil sa len na druhý, tretí deň. A vtedy bolo počuť o hlučných
         zábavách v niektorom zemianskom dvorci, o lumpačkách, kde sa pri cigánskej hudbe, kartách a
         pri víne zabávali páni až do bieleho rána.
   </p>
   <p>
    Chodieval často i do Lučenca, kde častejšie býval Štefan Gyürky, s ktorým sa Fekete
         veľmi skoro spriatelil. Gyürky bol zaťom hlavného župana a mal na svojho tesťa veľký vplyv.
         Druhá dcéra, Karolína, bola vydatá za Štefana Ghéczyho, ktorého família mala dlhú pravotu s
         famíliou Radvanskovcov. Preto boli Radvanskovci v napätom pomere so všetkými týmito
         rodinami.
   </p>
   <p>
    Keď hlavný župan, Peter Balogh, vymenoval Feketeho za titulárneho sudcu Zvolenskej
         stolice, odôvodnil to dodatočne tým, že toto vymenovanie je platné až po reštauráciu, ktorá
         má byť v marci roku 1808. Vtedy Feketeho zvolia za riadneho notára, alebo sudcu.
    <sup>
     [
     <a class="footnote" href="#ftn.id2580887" name="id2580887">
      32
     </a>
     ]
    </sup>
   </p>
   <p>
    Na to poznamenala Veselovská s istým uspokojením:
   </p>
   <p>
    — Tak, už sa začína jeho kariéra, aj, ja viem, že on to môže ešte ďaleko doviesť!
   </p>
   <p>
    Tejto dobrej, ale ako uvidíme krátkozrakej panej, imponovalo všetko, čo Fekete
         podujímal. Priazeň okolitých rodín, priateľstvo vyšších, ako napríklad Baloghova a vyvinutá
         nádhera vo vystupovaní jej akosi lichotila — oslnila ju. Teraz už mal prístup do všetkých
         zemianskych rodín, priatelil sa i s Ostrolúckovcami, hlavne ale s očovským Holecom a s
         radvanským Bielikom. Oni mu boli slepo oddaní. V samom Zvolene spriatelil sa, najčastejšie
         pri víne a pri kartách, s vojenskými oficiermi; boli to kyrasíri. S nimi podnikal Fekete
         koňmo i vychádzky do okolia a u týchto ľudí vzbudil obdiv svojimi bravúrnymi kúskami na
         koni, v narábaní so zbraňou, či sečnou alebo strelnou.
   </p>
   <p>
    I medzi mešťanmi, hlavne ale medzi tými, ktorí alebo boli sami armalisti, alebo aspoň s
         rodinami zemianskymi v príbuznosti a mohli mať i nejaký vplyv, našiel priateľov, s
         niekoľkými si aj potykal. Vedel si získať každého, koho chcel, ale vedel ukázať i svoje
         opovrženie naproti tým, ktorých neuznal za hodných svojej priazne a kde si nesľuboval
         nijaký zisk.
   </p>
   <p>
    To všetko bolo Veselovskej po vôli a len zvýšilo jej nadšenie, ale, že začal chodiť i do
         Streženickovcov, ktorí bývali v susedstve, to ju znepokojovalo. Skôr vycítila, ako by sa
         bola dopočula, že pani Streženická hľadí na mladého človeka ako na dobrú partiu. Lebo aj u
         Streženickovcov mali dcéru, málo staršiu od Faninky. A Streženický bol tiež zámožný pán.
         Istý čas sa naozaj i v samom meste pretriasalo, či si Fekete nevezme peknú, veselú Aninku
         Streženickú.
   </p>
   <p>
    Takto začala už i Veselovská pozerať na Feketeho ako na „veľmi dobrú partiu“.
   </p>
   <p>
    Veď Faninka je už súca na vydaj, mudrovala v duchu, čo je i zdanlivo ešte nedospelá, a
         akokoľvek sa vec vezme, ona sa raz vydať musí. Ako by rodičom, a najmä matke, bolo smutno,
         keby sa mala vydať ďaleko! Tu by ostala doma… a časom, tak dumala starostlivá matka, mohla
         by Faninka bývať v tomto milom, otcovskom dome…
   </p>
   <p>
    Nateraz dobrá pani o tom nehovorila, len ak zavše v narážkach. Nechcela predbehnúť
         udalosti, ani Faninku ešte väčšmi naplašiť, ako je dosiaľ, veď je taká plachá oproti mladým
         pánom, najmä oproti Feketemu, že je to až urážlivé a do očí bijúce.
   </p>
   <p>
    Františka sa úplne zotavila. Bola zasa pekná a zdravá, ba zdalo sa, akoby v poslednom
         čase bola narástla a hodne sa vyvinula.
   </p>
   <p>
    Teraz bývala málokedy sama. Mamička volala častejšie do domu dievčence, vekom i rodom
         jej rovné, alebo Faninku viedla do spoločnosti známych rodín, kde boli dievčence. I do
         Streženickovcov…
   </p>
   <p>
    Ale zato Faninka neprestala myslieť na Mikuláša. Táto jej tajnosť nadobúdala u nej čosi
         posvätné. Jej milý druh mladosti stal sa teraz predmetom akéhosi rojčivého kultu. Pritom s
         tichou blaženosťou sväto-sväte verila, že on ani písať nebude, len sa naraz zjaví, príde,
         hej, príde.
   </p>
   <p>
    Nevedela, netušila, že Mikuláš viac prísť nemôže. Domácim sa podarilo zatajiť jej to a v
         spoločnosti, kde chodila, Mikuláš bol tak málo známy, že sa na jeho tragickú smrť skoro
         zabudlo.
   </p>
   <p>
    Spytovať sa nechcela, aby sa neprezradila, ba myslela si, že by tým svoju čistú, vzdušnú
         náklonnosť len znesvätila. Odchod Mikulášov bol pre spoločnosť, kde sa Františka
         pohybovala, len udalosťou, ktorá hladinu každodenného života nadlho nezvíri, lebo Mikuláš
         Duchoň bol len meštianskym synom, nuž ho nepočítali medzi mladých pánov, z ktorých sa
         vyberajú ženísi pre dcérky zemianskych rodín.
   </p>
   <p>
    Čoskoro sa Veselovská mohla uspokojiť, Fekete už zjavne začal Františke dvoriť. Tento
         rutinovaný sveták vedel, ako najskôr prísť k cieľu, vynaložil všetku pozornosť, ba svoju
         výrečnosť, aby si mamičku naklonil. Veselovská podľahla čaru jeho osobnosti. Stalo sa to
         nielen prvý raz, ale žiaľbohu, i viac ráz, že si ju jeho lichotivé slová, jeho
         krasorečníctvo podmanili.
   </p>
   <p>
    Sprvu Faninke ani nevenoval toľko času a pozornosti — a dievčatko bolo tomu rado. Ale
         pritom všetkom bola znepokojená, keď prichádzal čím ďalej, tým častejšie. Dlho sa správal k
         nej ako k malému dievčatku, ktorému sa prepáči i nejaký rozmar alebo i zjavný odpor. Ona
         sama si namyslela, že jeho rastúca pozornosť je akousi priazňou ujca alebo domáceho
         priateľa. Len keď sa stával jeho pohľad ohnivejší, jeho pozornosť výrečnejšia, pocítila
         odpor i strach. Tento posledný cit sa jej zmocňoval najmä vtedy, keď sa zbadala, že ho
         počúva, že ju čosi k nemu vábi a púta. Vedel on nájsť cestu i k srdiečku toho čistého
         dievčatka, vidno, mal už svoje skúsenosti. I s malými, neskoršie cennými darmi usiloval sa
         zavďačiť, priniesol nejaké drobnôstky, sprvu len ako na ukážku, ale pravidelne ich tam
         nechal, kde im na stolíku, alebo na kasni našiel miesto. Boli medzi nimi i drobné turecké,
         zlatom vyšívané papučky, „nanule“ zvané, aké nosili mladušké odalisky v háremoch bohatých
         pašov.
   </p>
   <p>
    Jeho návštevy sa častejšie predlžovali. Priniesol si husle, ktoré si zadovážil kdesi v
         Taliansku. A hral s veľkou zručnosťou a náruživosťou skladby talianskych hudobníkov, i
         piesne nemecké a iné. A jeho husle, podobne ako jeho oči, očarúvali poslucháčov i nežné
         poslucháčky. Tóny, ktoré vyludzoval svojím sláčikom, vkrádali sa do srdca, najmä takého
         nestreženého, a pôsobili v ňom poplach a nepokoj.
   </p>
   <p>
    To pocítila nielen Františka, ale i nejedna z jej priateliek, keď boli na takej zábave.
         Boli také očarené, že by ich tento panský cigán-muzikant, bol mohol zaviesť kam chcel.
   </p>
   <p>
    V otcovskom dome ukázal sa Fekete hneď ako pán, ktorý rozkazuje a netrpí protirečenie.
         Matka bola, pravdaže, na syna hrdá a preto mu vo všetkom povolila. Povahou bola nezdieľna,
         nedôverčivá a šomravá. Často sa ponosovala na bolenie hlavy a na iné neduhy. Sama na
         návštevy nechodila, preto ani neprijímala hostí. Celé poschodie domu so starým, solídnym
         náradím, stálo neobývané.
   </p>
   <p>
    Teraz ju znepokojila zvesť, že jej syn chodí do Veselovskovcov. Uvedomila si, že musí
         prísť čas, keď sa Ľudovít ožení a ona, mať, musí svoj dom otvoriť mladej panej, a uspokojiť
         sa s podriadeným postavením v dome, v ktorom dosiaľ sama panovala.
   </p>
   <p>
    Jedného dňa prekvapil ju syn žiadosťou, ktorá sa rovnala rozkazu, aby sa zobrala aj s
         dcérami, že pôjdu do Veselovskovcov na návštevu.
   </p>
   <p>
    Protirečiť sa neopovážila a tak sa podrobila. V dome nastal poplach. Obidve dcéry, Klára
         a Terka, chodili, behali hore-dolu, schodami a izbami, otvárali kasne a truhly, zhľadávali
         hodvábne šaty, šály, čepce a rukavice. Ale šaty starodávneho strihu odpočinkom v kasniach
         utrpeli na zovňajšej úprave, hlavne ale nerástli, kdežto ich majiteľka pribrala rokmi na
         objeme, najmä do šírky.
   </p>
   <p>
    Na nové šaty nebolo možno myslieť, už i pre krátkosť času, preto sa šaty museli
         prispôsobiť objemu starej urodzenej panej
    <sup>
     [
     <a class="footnote" href="#ftn.id2581192" name="id2581192">
      33
     </a>
     ]
    </sup>
    a nakoniec to predsa len šlo. I panny Feketovské sa pristrojili do svojich
         najkrajších šiat, ktoré im síce dodali niečo sviežosti, ale krásu, ktorú im príroda
         odoprela, nahradiť nemohli. Klára bola ešte dosť driečna, ale mala nepekný, vyzývavý výraz.
         Ani povesť nemala najlepšiu. Terka bola špatná, mala odudlavenú tvár s výrazom tuposti.
   </p>
   <p>
    V ostatnej chvíli, keď už mali sadať do koča, vyniesol Fekete tri šály, ktoré boli vtedy
         veľmi obľúbené, ale také drahé a vzácne, že ich nosili len vo veľkopanských rodinách a pri
         panovníckych dvoroch. Najkrajší zavesil Ľudovít na plecia matke, ľahšie, menej cenné, hodil
         do náručia sestrám. Sám bol oblečený v gále.
   </p>
   <p>
    Takto vystrojená matka a dcéry posadali do parádneho koča a Fekete si sadol k nim.
   </p>
   <p>
    Do Veselovskovcov, ako už vieme, nebola ďaleká cesta, ale koč musel ísť dolu až k ústiu
         Môťovskej ulice a potom hradskou zasa hore.
   </p>
   <p>
    Veselovskovci boli prekvapení zriedkavou návštevou starej panej. Dávno sa neschádzali.
         Nebolo sympatií, ani priateľstva medzi týmito rodinami. Len ak zavše starší členovia oboch
         rodín pestovali spoločenské styky. A ako starý Fekete umrel, prestal sa i Veselovský
         zaujímať o túto rodinu.
   </p>
   <p>
    Návšteva, taká okázalá, urobila u Veselovskovcov očakávaný dojem. Týmto sa potvrdilo
         tušenie rodičov, že Fekete má vážne úmysly. Už ani Veselovský neodporoval myšlienke vydaju
         svojej jedináčky za človeka, ktorému donedávno ešte málo dôveroval.
   </p>
   <p>
    Fekete síce vedel krásne rozprávať, úchvatne líčiť krajiny a deje, ktoré zažil, ale to
         všetko nemohlo zaručiť charakter a zaplašiť otcovu nedôveru.
   </p>
   <p>
    Ale zasa mnoho bolo, čo hovorilo za tento sobáš. Najprv to, že im Faninka bude tu,
         takrečeno u susedov alebo i doma. Nestratia ju, len prejde z jednej strany mesta na druhú…
         A Veselovská sa už do toho celkom vžila.
   </p>
   <p>
    Iba Faninka sa zdráhala.
   </p>
   <p>
    — Pomysli si, dcérka naša, — hovorila pani Veselovská, ostaneš pri nás. Budeš veľkou
         paňou, bohatou a krásnou… všade, ako dosiaľ, ale ešte viac, budú ťa vítať i v
         najprednejších domoch. Ľudovít, ako vidíš, má skvelú budúcnosť, možno, pri reštaurácii
         stane sa nielen prefektom alebo slúžnym, ale azda aj vicišpánom…
   </p>
   <p>
    Veselovský, ktorý to počul, sa zamiešal a povedal:
   </p>
   <p>
    — A to už nie, maminka. Asekuro, oboch vicišpánov máme súcich a tí sú pevní v sedle.
         Ľudovít nech sa uskromní so slúžnovským úradom so sídlom v našom meste alebo v Slatine; na
         začiatok je to pre neho dosť. Neskoršie, vederemo.
   </p>
   <p>
    Faninka smutne počúvala a potom povedala ticho, akoby sa bála, že ju niekto počuje:
   </p>
   <p>
    — Ale, mamička, ja — ja sa ho — bojím.
   </p>
   <p>
    — Pletky, dieťa moje, čoho sa máš báť? Veď máš príležitosť vidieť ho každý deň, aký je
         milý a nežný i k tebe, ktorá od neho bočíš. Iný by sa obrátil a nechal takú divošku, alebo
         by išiel inde, hľa, i do susedov.
   </p>
   <p>
    Faninka sa usmiala:
   </p>
   <p>
    — Tomu by sa nikto tak netešil ako ja, — povedala.
   </p>
   <p>
    Ale Fekete sa Faninkinho zdráhania nezľakol.
   </p>
   <p>
    Jedného dňa prišiel zasa v sviatočnom odeve a slávnostne Faninku vypýtal.
   </p>
   <p>
    Prišli s ním i jeho osobní priatelia, očovský Karol Holec a lučenský Štefan Gyürky. Hoci
         sa dievča nijako nemohlo rozhodnúť, pokladali títo urodzení páni vec za vybavenú. Ostáva
         len, aby si Fekete snúbenicu získal a dosiahol jej súhlas.
   </p>
   <p>
    Faninka žila ako ťažkým snom sputnaná. Bojovala sama so sebou. V srdci ešte vždy sídlila
         tá krásna prvá láska, ale ako slabý, neživený plamienok, len živorila, kto zná, kedy príde
         Mikuláš, či ju otec dá, či privolí na to?
   </p>
   <p>
    A bála sa zjaviť túto už-už slabnúcu lásku. Milý, za ktorým by šla kraj sveta, je
         ďaleko, ktovie, či ešte myslí na ňu — — a tu, pri nej druhý, šeptajúci jej ohnivé slová
         lásky, hľadí na ňu tým divným, predivným čarom hlbokých očú.
   </p>
   <p>
    Bola s ním samotná, iste to maminka naschvál tak nastrojila, aby boli sami — a on,
         ktorého sa bála, bol blízko pri nej.
   </p>
   <p>
    Fekete držal jej útlu ruku vo svojej mäkkej, vlhkej dlani. Časom ju podniesol k ústam a
         ľúbal prštek za prštekom, všetky, i dlaň. A naklonil sa k slabému dievčatku, šeptal jej
         slová, ktoré nikdy nepočula a ktoré padali do jej nevinnej duše ako kvapky jedu, osladené
         náruživou láskou. A vyznával jej, že ju ľúbi, jedinú, že tak, ako ju, dosiaľ ešte nikoho
         nemiloval. Ľúbi ju od prvej chvíle, keď ju uvidel vtedy… vtedy…
   </p>
   <p>
    — V Bystrici? — opýtala sa naivne Františka, keď nedopovedal, kedy ju videl po prvý raz.
   </p>
   <p>
    — Áno, v Bystrici, — odpovedal s úsmevom, ktorý bol taký záhadný, ako celá jeho
         osobnosť.
   </p>
   <p>
    Čím ďalej jej hovoril, tým väčšmi sa poddávala. Konečne si ju pritiahol k sebe, aby ju,
         ako svoju mladuchu, pobozkal. A vtedy ona, akousi strašnou hrôzou preniknutá, vytrhla sa mu
         z rúk, ktoré vystrela proti nemu… ako na obranu. Čo to bolo? Pozrela na neho s otázkou v
         očiach, s bledou tvárou.
   </p>
   <p>
    To bol jej posledný odpor.
   </p>
   <p>
    Akoby ani nebol zbadal, Fekete ju teraz už skutočne pritiahol k sebe, bozkával kde
         mohol.
   </p>
   <p>
    A keď prišla Veselovská, predstavili sa ako skutočne šťastní verenci.
   </p>
   <p>
    Sám Veselovský sa už tiež uspokojil a hneď aj slávili zasnúbenie a rokovali o svadbe.
   </p>
   <p>
   </p>
   <p>
    <span class="emphasis">
     <em>
      Spi už, ty milý, peknoduchý mládenec slovenský v tichom zvolenskom cintoríne. Už
            nemáš čo hľadať, čomu sa tešiť, po čom túžiť: tvoja jediná, prvá, krásna láska je pre
            teba i posledná, odpočívaj teda v pokoji!
     </em>
    </span>
   </p>
   <p>
   </p>
   <p>
    S nemalým sebazaprením oddala sa stará Feketyčka úprave a oprave domu, aby mladá pani a
         veliteľka mohla vojsť do obnoveného. Matka si vymienila väčšiu izbu napravo od brány. Táto
         izba mala, ako predtým podobné izby, i alkovňu, menšiu izbu, kde sa spávalo. Odtiaľ sa
         vychodilo do malej predsiene a potom do kuchyne i na dvor.
   </p>
   <p>
    Priestranný dvor, ako i dobre zachované hospodárske miestnosti ukazovali, že Feketovci
         mali hodný majetok, a že niekedy boli tieto budovy plné statku a zbožia.
   </p>
   <p>
    Na uholnom kameni murovanej stodoly je ešte do skaly vykresaný nápis v rámci: D. JOANNE
         FEKETE D, REX ITE ILLI. Feketovci museli byť veľmi sebavedomí ľudia.
   </p>
   <p>
    Zľava od brány bola užšia, ale dlhá izba a v tej ostal bývať sám Fekete a bývala tam,
         sprvu dočasne, potom stále, i budúca pani. Tu mal Fekete svoje bohaté zbierky zbraní,
         povešané po stenách, i kasne krásnej práce, naplnené rozličnými cudzokrajovými — drahými
         vecami. Po kasniach a konzoloch i hodiny, potom turecké maličkosti, kávové náčinie, čibuky
         a iné zriedkavosti. V jednom kúte bola veľká, zelená kachľová pec, pri nej kozub ešte zo
         starých čias. Tento kútik bol taký útulný, keď večer blčal v kozube oheň a zelená pec
         šírila príjemné teplo po peknej klenutej izbe.
   </p>
   <p>
    Izby na poschodí boli priestranné, ale studené a neobývané. Len v lete, alebo pri
         návštevách zriedkavých hostí, ich otvárali a vetrali. Hostia do Feketovcov nechodili a tak
         prvé poschodie ostalo zväčša neobývané. Stará pani nemilovala spoločnosť, jej najmilšou
         zábavou bolo počúvať zvesti, ktoré stará Mariša z mesta alebo z čeľadníka donášala.
   </p>
   <p>
    Fekete chcel mať svadbu začiatkom októbra. U Veselovskovcov však narazil na odpor. Sama
         Faninka sa zdesila, že by sa mala tak skoro stať Feketeho ženou. Chcelo sa jej ísť k Zuzke
         a zdôveriť sa jej, ale dlho nemohla. Raz predsa vystihla chvíľu, keď mamička odišla do
         Bystrice a slúžky mali veľké pranie.
   </p>
   <p>
    Zuzka sedela smutná a bledá pri svojej práci. Oči sa jej takrečeno v slzách kúpali, keď
         videla Františku vchádzať do izby. Zalomila rukami a zvolala:
   </p>
   <p>
    — Tak je to predsa pravda, moja drahá, milá kišasonka, že sa oni vydajú za toho, — za
         tohto, — pána — tu za pána Feketyho.
   </p>
   <p>
    Faninka smutne kývla hlavou a ticho povedala:
   </p>
   <p>
    — Pravda je, Zuzka.
   </p>
   <p>
    — Oj, joj, oj, joj, — zabedovala Zuzka a skryla si tvár do dlaní.
   </p>
   <p>
    — Jej, len sa nerob takou, — okríkla ju mať. — Čo radšej nečušíš, ako máš také veci
         tárať? Radšej sa poteš, že kišasonka budú bývať u susedov. Najlepšie, nestar sa do toho.
   </p>
   <p>
    — Veď tak, veď tak, — zaplakala Zuzka. — A keby som túto drahú paničku nemala rada, tak
         by som povedala, dobre tak, ale že ich zo srdca milujem, tak mi je ľúto, že musím plakať.
   </p>
   <p>
    — Eh, čože ich máš vopred oplakávať, páni sú páni, a medzi sebou sú inakší, ako proti
         nám sprostým, biednym poddaným, — šomrala stará.
   </p>
   <p>
    — Veď tak, veď tak, páni sa medzi sebou neškrtia, len to ma ešte uspokojuje, — dotušila
         Zuzka s istou trpkosťou a utrela si oči. — Oni škrtia, dusia len takých bedárov, ako sme
         my, čo nesmieme ani slova povedať.
   </p>
   <p>
    — Preboha, Zuzka, kto škrtí, kto dusí, veď povedz! — zvolala Františka.
   </p>
   <p>
    — Či ho čušíš, ty potvora! — kričí rozhnevaná mať. Či chceš, aby som prišla do temnice
         pre tvoj jazyk? Čo ťa to ohára?
   </p>
   <p>
    — Veď mi len povedzte, čo sa zasa stalo? Prečo to nemám vedieť? Či zasa niečo, ako vtedy
         na Vígľašskom zámku?
   </p>
   <p>
    — Nuž tak, tak, — zahovorila stará, premáhajúc hnev a strach zároveň. — Nech to neberú
         tak vážne, to len ona, — mrkla na Zuzku hrozive, — tak preháňa. Darmo je, to sa stáva a len
         to, čo je každému súdené, — chlácholila Faninku a zagánila na Zuzku, ktorú ináče nežne
         milovala.
   </p>
   <p>
    Zuzka sa premohla a povedala vrúcne:
   </p>
   <p>
    — Keby som im, drahá moja Faninka, mohla vykúpiť šťastie a požehnanie pre budúcnosť od
         milého Pána Boha, vďačne by som oferovala tento svoj biedny život. Veď inšieho ani nemám. —
         Pri tých slovách jej povážlivo trhalo okolo úst: len, len sa rozplakať a slzy sa kotúľali
         dolu bledými líčkami na plátno, ktoré držala v ruke.
   </p>
   <p>
    Faninka tiež premáhala plač — a vzdychla:
   </p>
   <p>
    — Ach, Zuzka moja, ty si práve taká potrebná na svete ako ja. Teba Pán Boh stvoril sám.
         On zná na čo a vymeral ti cestu života, ako vymeral mne a my sa nemôžeme protiviť, musíme
         ísť, kde nás vedie jeho ruka.
   </p>
   <p>
    — To vravím i ja, — ohlásila sa chytro Mamojčíčka. — Čo nám je súdené, bude nám i dané.
   </p>
   <p>
    Zuzka, aby mater zmierila a zahladila dojem, ktorý vyvolala u Faninky výbuchom svojho
         žiaľu, pokračovala:
   </p>
   <p>
    — Lenže to nášmu ľudskému, krátkozrakému rozumu ťažko padne pochopiť. My by sme radšej
         išli cestou, ktorá sa nám vidí lepšia, ale ruka božia nás všade nájde. I naša domová pani
         by rada žiť, je mladá, pekná, má dobrého pána, ktorý ju úprimne miluje a predsa nemôže
         zastaviť život, ktorý sa tak chytro blíži ku koncu, neviem, či dožije nového roku.
   </p>
   <p>
    Zuzka pozrela na Faninku, ktorá s účasťou počúvala jej slová. Vedela, že pani Langička
    <sup>
     [
     <a class="footnote" href="#ftn.id2581728" name="id2581728">
      34
     </a>
     ]
    </sup>
    je ťažko chorá, preto jej Zuzka nič nového nepovedala. Zuzka vzdychla zhlboka,
         schytila Faninkinu rúčku a vrúcne ju hladkajúc i bozkávajúc, povedala:
   </p>
   <p>
    — Pán Boh ich ochraňuj a všetci svätí od všetkého zlého a daj im zdravia, šťastia a
         hojného požehnania. — To všetko vyslovila tak, akoby odriekala naučenú lekciu.
   </p>
   <p>
    Faninka zasa len znepokojená odišla. Už na pol ceste stretla sa so Zunkou, ktorá išla po
         Faninku, lebo už prišli hostia…
   </p>
   <p>
    Cestou sa Faninka spýtala:
   </p>
   <p>
    — Povedz mi, Zunka, čo sa zasa stalo?
   </p>
   <p>
    Zunka udiveno pozrela na opytujúcu sa.
   </p>
   <p>
    — Čo sa stalo, kde, ja neviem.
   </p>
   <p>
    — Ty len nechceš povedať, zasa také niečo ako vtedy na Vígľaši — ktosi niekoho škrtil,
         uškrtil.
   </p>
   <p>
    — Azda zastrelil? — povedala Zunka a pozrela na múrik pri starom cintoríne, ale hneď sa
         spamätala.
   </p>
   <p>
    — Namojveru, neviem o tom.
   </p>
   <p>
    Ale už boli blízko domu a z obloka veľkej izby Faninku vyzerali Feketeho sestry a on
         sám. Feketovci prišli zasa na koči. Kto videl tučnú paniu sedieť na koči, usmial sa, lebo
         sedela tam ako kvočka na hniezde. Ľudia sa pozastavovali, že diaľka medzi oboma domami nie
         je taká veľká, ale starú paniu bolia nohy a má ich stále napuchnuté.
   </p>
   <p>
    Zunka povedala pravdu, keď sa božila, že nevie nič o škrtení. Onedlho ale zvedela i ona
         a všetci v čeľadníku. A o tom sa báli dievčatá i pred paňou hovoriť.
   </p>
   <p>
    Niekde za Vígľašom, ba ešte za pustatinou Pstrušov na malej lúčke pod horou hrabala
         mladá žena pozdnú otavu. Aspoň ju tam videli ľudia, ktorí prechádzali cestou. Krajom lúčky
         mala kolísku, aké sú v tom kraji v každom dome, na ktorej v previazanej plachte ležalo
         nemluvniatko. Pri kolíske sedel chlapček a kolísal. Tak ich videli ešte pred hodinou.
   </p>
   <p>
    Neskorší chodci i furmani, vracajúci sa s mládzou, už s ustrnutím zbadali, ako sa lúčka
         zmenila. Na jej kraji sedel chlapček, plakal, ba už plakať ani nevládal. V tráve sa malé
         nemluvňa tiež zachodilo od plaču. Ďalej, pod hôrkou, ležala mladá žena mŕtva. Oči mala
         široko roztvorené, výraz zdesenia a hrôzy sa zračil z nich a z celej už stuhnutej tvári.
         Malý chlapec plakal, ale ako videl ľudí, hneď sa utíšil a vždy ešte fikajúc, rozprával:
   </p>
   <p>
    — Mamka hrabali a kládli seno na petrenec, potom plakal Ďurík a mamka prišli a vzali ho
         do ruky a dali mu papať a pekne sa s nami zhovárali. A potom prišiel pán na koni a koňa
         uviazal a skočil k nám, potom chytili mamku, Ďuríka odhodili a mamka kričali; ale pán ich
         začali štekliť a smiali sa, mamka sa smiala, ale aj kričali a prosili, aby ich nechal… a ja
         som sa bál a kričal som a skryl som sa do potôčka. Keď pán odišiel, tak som volal mamku,
         ale oni ma nepočuli. Ležali, ani sa nepohli, ani vtedy, keď som ich trhal za ruky a volal —
         ani sa viac neprebudili.
   </p>
   <p>
    Ľudia, čo pracovali ďalej v poli, tiež videli jazdca na čiernom koni, ako uháňal, akoby
         ani človekom nebol, ale ten zlý z pekla. Niektoré ženičky, čo ho videli, prežehnávali sa,
         aby zahnali zlých duchov, ktorí ešte i teraz v ľudskej podobe chodia medzi úbohý ľud a
         roznášajú nešťastie a smrť.
   </p>
   <p>
    Toto bolo to, čo Zuzka chcela povedať Faninke, lebo si v svojej prostote myslela, že to
         povedať musí, ale mať jej v tom bránila. Zuzka mala svoje myšlienky, mala kedy nad nimi
         hútať, lebo jej mechanická práca v tom neprekážala. A pritom si zrovnávala a uprávala
         všetko, čo počula. V tomto poslednom desnom prípade vedela, vedeli i druhí, kto bol jazdec,
         ktorého „kôň bol taký čierny, ako jeho pán“. A tento človek má dostať toto krásne dievča,
         ten nežný kvietok? Len to ešte aspoň čiastočne uspokojilo Zuzku, že sa páni medzi sebou
         nedusia, neškrtia. A tu prišla zasa i na tú dávno snovanú myšlienku, ako vlastne umrel
         Mikuláš? Kde sa tam vzala tá smrtonosná guľka, čia ruka, čia pištoľ ju vystrelila? Kto bol
         ten človek? A kde sa tam vzal? Veď ona dobre počula, ako do Feketovcov prišli vozy, ako pán
         klial kočišov, aké bohorúhavé reči hovoril, až sa triasla hrôzou a v modlitbe obrátila sa k
         Pánu Bohu, aby odvrátil všetko zlé od tohto domu, lebo sa bála, že boží blesk udrie do neho
         a spáli všetko spolu, ako to býva, zničí i nevinných, tých, ktorí bývajú tu napredku, tí
         dobrí, bohabojní páni Langovie. A ťažké podozrenie skrslo v Zuzkinej duši: Fekete — vrah.
   </p>
   <p>
    Stará Mamojčíčka, chudobná na zemské veci, ale tým bohatšia na životné skúsenosti,
         napomínala svojho mrzáčika, aby preboha nič nepovedala, čo by mohlo pre nich byť
         nebezpečné. Páni sú páni, oni sa nedajú a čo nás do nich?
   </p>
   <p>
    Svadba u Veselovskovcov mala byť až v októbri, ale ešte koncom septembra prišiel Fekete,
         priniesol hotovú dišpenzáciu a žiadal, aby sa svadba oslávila v najkratšom čase. Všetci
         protestovali, ale on vedel vykonať svoj úmysel a namiesto veľkej, okázalej svadby, bola len
         menšia, pri menej hosťoch, ale pri panskej hostine. Faninka mala šaty už hotové, inšie, ako
         tvrdil mladý zať, nájde sa i potom.
   </p>
   <p>
    A tak bola Františka Veselovská oddaná v rímskokatolíckom chráme vo Zvolene slávnostne,
         ako sa patrí na dcéru takého váženého pána, ako bol Veselovský. Ľudu sa natislo do chrámu
         mnoho, väčšinou prišli zvedavci, ale boli i takí, ktorí mladej, krásnej neveste z úprimného
         srdca želali, aby bola šťastná. Medzi tými bola aj Zuzka. Ona musela, musela vidieť svoju
         drahú Fanušku a to zblízka, keď pôjde od sobáša. Mať ju musela odniesť, hoci Zuzka bola na
         jej slabé ruky ťažká.
   </p>
   <p>
    Zuzke tiekli slzy po tvári, keď videla drahú Faninku a — jej muža. Dosiaľ ho takto do
         tvári nevidela, keď náhodou na ňu pozrel, i ona sa striasla. Bol krásny, aspoň tak si
         šepkali ženy, teraz mal tmavofialové šaty z hodvábneho zamatu, so zlatými gombičkami a
         utešenými šperkami. Mentieku s retiazkou, na ktorej sa v slnečnom svetle trblietali drahé
         kamienky. Keď kráčal kostolom, v ľavej ruke si niesol kalpak s perom a veľkou, hviezde
         podobnou ozdobou. Vedľa neho kráčala Faninka, bledá ani ľalia, teraz už nerozlučne spojená
         s mužom, ktorý bol jej srdcu dosť ďaleký, ďaleký. Kráčala, akoby vo sne, ako námesačnica.
         Mala na sebe nebové šaty, podľa vtedajšej módy bývali svadobné šaty bledých farieb;
         drahocenné perly ovinuté okolo hrdla, dar mladého zaťa, ktorý si žiadal, aby ich mala pri
         sobáši. Na hlave mala venček, závoje v takom rozmere, ako dnes, vtedy vo zvyku neboli, len
         na šatách bolo mnoho drahej čipky. Zuzka to všetko uspela vidieť, ale ona chcela vidieť
         toho, kto si odvedie túto čistú bytosť do svojho domu. Jej oči hľadali jeho tvár, chceli z
         nej vyčítať, čo je, aký je v duši. Či nie je jeho duša taká čierna, ako jeho vlasy alebo
         čierna brada? On tiež pozrel v tú stranu a ako sa jeho oči stretli so Zuzkinými, stiahol
         obočie, tvár sa mu zachmúrila. Pod jeho pohľadom sa obyčajne sklopilo každé oko. Zuzkine
         oči vydržali jeho nevraživý pohľad. Zatisol zuby, obrátil sa k svojej mladej žene a s
         najnežnejšou láskou prehovoril k nej niekoľko slov.
   </p>
   <p>
    I Zuzkina mať zbadala, že sa pán veľkomožný zaškaredil a ako mohla, tak chytro sa
         stratila v zástupe.
   </p>
   <p>
    Po svadobnej hostine vstúpili novomanželia do koča a krásne kone, už netrpezlivé,
         vybehli bránou, smerom k zámku.
   </p>
   <p>
    Mali ísť do rodného kraja, do Hontu, do Šiah a dočkať oberačky, pri ktorých sa páni tak
         dobre zabávajú. Ako Fekete Veselovskému tvrdil, mal tam ešte i rodinné, dedičné veci
         pokonávať. Preto sa tak náhlil…
   </p>
   <p>
    Odišli. Smutný ostal veľký dom Veselovskovcov. Plakala Veselovská i dievčence, i Zuzka.
         Veselovský chodil smutný a zamyslený po izbe, i jemu sa zdalo, že z jeho domu zmizlo
         slniečko, to zlaté, hrejivé, milované svetlo jeho očú.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2579704" name="ftn.id2579704">
        24
       </a>
       ]
      </sup>
      <span class="emphasis">
       <em>
        Fyzikus,
       </em>
      </span>
      úradný lekár. V ďalšom texte stoličný fyzikus je
               stoličný lekár.
     </p>
    </div>
    <div class="footnote">
     <p>
      <sup>
       [
       <a class="para" href="#id2579741" name="ftn.id2579741">
        25
       </a>
       ]
      </sup>
      <span class="emphasis">
       <em>
        Albizovať,
       </em>
      </span>
      z lat. album (kniha s bielymi listmi, do ktorej sa
               zapisovali darcovia). Album nosili evanjelickí vysokoškoláci, keď chodili po Uhorsku
               a od priaznivcov zbierali príspevky na svoje ďalšie štúdium (obyčajne albizovali
               teológovia, ktorí sa zberali na niektorú nemeckú univerzitu).
     </p>
    </div>
    <div class="footnote">
     <p>
      <sup>
       [
       <a class="para" href="#id2579811" name="ftn.id2579811">
        26
       </a>
       ]
      </sup>
      <span class="emphasis">
       <em>
        Pri stoličných radách,
       </em>
      </span>
      zasadnutiach.
     </p>
    </div>
    <div class="footnote">
     <p>
      <sup>
       [
       <a class="para" href="#id2580057" name="ftn.id2580057">
        27
       </a>
       ]
      </sup>
      <span class="emphasis">
       <em>
        Komorským grófom,
       </em>
      </span>
      predstaveným uhorskej kráľ. komory (asi to,
               čo neskôr štátne majetky).
     </p>
    </div>
    <div class="footnote">
     <p>
      <sup>
       [
       <a class="para" href="#id2580105" name="ftn.id2580105">
        28
       </a>
       ]
      </sup>
      <span class="emphasis">
       <em>
        Inštruktorov,
       </em>
      </span>
      domácich učiteľov, vychovávateľov. (Boli nimi
               študenti, ale často už aj absolventi vysokých škôl.)
     </p>
    </div>
    <div class="footnote">
     <p>
      <sup>
       [
       <a class="para" href="#id2580512" name="ftn.id2580512">
        29
       </a>
       ]
      </sup>
      <span class="emphasis">
       <em>
        Titulárneho sudcu, či prefekta,
       </em>
      </span>
      majúceho len hodnosť (výkon
               patril len skutočnému sudcovi, ako pri notároch).
     </p>
    </div>
    <div class="footnote">
     <p>
      <sup>
       [
       <a class="para" href="#id2580533" name="ftn.id2580533">
        30
       </a>
       ]
      </sup>
      <span class="emphasis">
       <em>
        Z dvornej kancelárie viedenskej,
       </em>
      </span>
      rozumej uhorskej. Cez ňu
               išlo všetko, čo vychádzalo od kráľa v uhorských veciach, alebo čo sa vybavovalo s
               jeho osobným povolením. Ani miestodržiteľská rada v Budíne, najvyšší byrokraticky
               organizovaný úrad v Uhorsku, nestýkala sa s kráľom priamo, ale iba cez uhorskú dvornú
               kanceláriu.
     </p>
    </div>
    <div class="footnote">
     <p>
      <sup>
       [
       <a class="para" href="#id2580662" name="ftn.id2580662">
        31
       </a>
       ]
      </sup>
      <span class="emphasis">
       <em>
        Jurasor,
       </em>
      </span>
      prísažný prísediaci, stály orgán samosprávy a
               súdnictva v stolici.
     </p>
    </div>
    <div class="footnote">
     <p>
      <sup>
       [
       <a class="para" href="#id2580887" name="ftn.id2580887">
        32
       </a>
       ]
      </sup>
      <span class="emphasis">
       <em>
        Za riadneho notára alebo sudcu,
       </em>
      </span>
      skutočného, vykonávajúceho tú
               funkciu (v protive k titulárnemu).
     </p>
    </div>
    <div class="footnote">
     <p>
      <sup>
       [
       <a class="para" href="#id2581192" name="ftn.id2581192">
        33
       </a>
       ]
      </sup>
      <span class="emphasis">
       <em>
        Urodzení páni,
       </em>
      </span>
      označenie pre šľachticov-zemanov.
     </p>
    </div>
    <div class="footnote">
     <p>
      <sup>
       [
       <a class="para" href="#id2581728" name="ftn.id2581728">
        34
       </a>
       ]
      </sup>
      <span class="emphasis">
       <em>
        Pani Langička,
       </em>
      </span>
      druhá manželka Karola Langeho, rod.
               Fiedlerová.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2582034">
       </a>
       Madlena
      </h2>
     </div>
    </div>
   </div>
   <p>
   </p>
   <p>
   </p>
   <p>
    Začiatkom marca roku 1807 otvárala sa už skorá jar. Snehy na sever sa vypínajúcich
         vrchov sa topili, stráne kopneli. Hron niesol svoje kalné vlny nadol k Pustému hradu a
         odtiaľ zatáčkou k Breznici a ďalej k Svätému Krížu. Posledné kruhy ľadu sa lámali na
         železom obitých mníchoch,
    <sup>
     [
     <a class="footnote" href="#ftn.id2582058" name="id2582058">
      35
     </a>
     ]
    </sup>
    ktoré povyše hronského mosta stoja vo vode a chránia most od nárazov ľadových
         balvanov. Vlny šplechotali o breh, kde bol nižší. Naľavo od cesty i naľavo od Hrona, stáli
         vtedy ešte menšie domy, i záhradky a pred nimi neveľký, trošku vyvýšený priestor. Tento
         priestor bol od dávnych časov miestom — popravným.
   </p>
   <p>
    Toho dňa, začiatkom marca zasvietilo slniečko tak milo a teplo, že budilo v dušiach
         ľudí, najmä tých usilovných, novú chuť do roboty, radosť zo života. Kade zasvietilo, všetko
         ožívalo, jasalo a úfalo sa novým radostiam, novému životu.
   </p>
   <p>
    „Za múrom“, tam, kde sú mestské múry obrátené k Pustému hradu, opiera sa slniečko takou
         silou, že tam najskorej vypučí trávička, zazelená sa každá byľka a rozvíja sa množstvo
         voňavých fialiek. Nevedno ani, odkiaľ sem prišli, kto ich sadil, isté je, že boli tu vždy
         tak zavčasu a vo veľkom množstve. Keď rozkvitli, belaseli sa celé plochy a svojou sladkou
         vôňou nasycovali vždy čerstvý vzduch.
   </p>
   <p>
    Onoho krásneho rána šiel cestou od Neresnice popod zámok, potom bránou dnu do mesta
         čudný húfik ľudí. Ako šiel cestou, pribúdalo mu na počte. Veru, veru, bol to smutný
         sprievod, skôr sa rovnal pohrebu ako čomukoľvek inému.
   </p>
   <p>
    Medzi surovými drábmi, vedená akousi babou, vliekla sa dievka, viac mŕtva ako živá. Tvár
         jej bola osinená ako tvár mŕtvoly. Oči vpadnuté, sklopené, zastrené peknými mihalnicami.
         Vlasy, pôvodne krásne, rusé, viseli jej neporiadne do čela a po sluchách, kde nesiahla
         nedbalo uviazaná šatka. Na tej, teraz zmučenej, strhanej tvári vidno stopy neobyčajnej
         krásy, ťahy tváre ešte nestratili pôvodný peľ mladosti, len veľké utrpenie, bolesť a žalosť
         ich skrivila, zohavila.
   </p>
   <p>
    Za ňou šiel sedliak, človek nie veľkej postavy, nie ešte starý, ale akoby podlomený.
         Jeho postava očividne klesala; potkýnal sa a tackal ako podnapitý. Ruky mal zopäté, hneď
         nimi v bolesti zalamoval, hneď ich spustil dolu. Tvár upieral raz na pred ním kráčajúcu
         dievku, raz do zeme, ktorú nevidel. Bol to otec zúboženej dievky, Ondrej Skubík, obyvateľ
         bacúrovský.
   </p>
   <p>
    Za ním šlo niekoľko žien a chlapov. Bola sobota a bol i trh. Ľudia, prichádzajúci z
         dedín pripojili sa k tomuto smutnému sprievodu, zastavili sa, aby ukojili svoju zvedavosť.
         Niektorí poľutovali, iní, a tých bolo viac, nemilosrdne odsúdili mladú hriešnicu.
   </p>
   <p>
    Veru, veru, tento sprievod by sa bol skôr podobal pohrebnému sprievodu, lenže tu viedli
         živú, odsúdenú na smrť. A v tomto sprievode nebolo ani posvätnej tichosti. Zo zástupu,
         ktorý príchodom do mesta rástol, ozývali sa zlovestné hlasy:
   </p>
   <p>
    — Hľa, krásna Madlena! Bola hrdá, našich mládencov nemala za nič, nuž, hľa, kde ju jej
         pýcha doviedla?!
   </p>
   <p>
    Zo zvedavcov, čo sa novšie pripojili, opýtal sa ktosi:
   </p>
   <p>
    — Čo spáchala tá biedna stvora?
   </p>
   <p>
    — Nuž čo, zadrhla si dieťa, veru, nešťastnica, len čo hanbu doniesla na otca, ba i na
         celú našu dedinu! — kričala zlostná baba.
   </p>
   <p>
    — Slamený veniec jej na hlavu, — škrečala iná, a zasmiala sa zlostne. Bohužiaľ, i tu sa
         dokázalo, že nad padlou ženou najkrutejšie súdia samé ženy.
   </p>
   <p>
    — A smolou jej zaliať tie vlasy, čo ich tak pyšne nosila vo vrkoči stuhľami okrášlenom!
   </p>
   <p>
    — Taká nestatočnica, hanba, fuj!
   </p>
   <p>
    Pri každom takom zlostnom výkriku zachvel sa nešťastný otec, akoby to slovo bolo úderom,
         namiereným na jeho biednu hlavu. Zakaždým sa strhol, akoby mal klesnúť smrteľne ranený na
         zem. Sama dievka bola apatická, akoby ani nepočula. Len ťažko dýchala a nevládne,
         mechanicky vliekla nohy za sebou.
   </p>
   <p>
    Keď prichodili na cestu vedúcu od Môťovej, ozval sa dupot koňa. Ľud ho sprvu nepočul,
         len keď kôň bol už tak blízko, že ho museli násilne držať, aby nevletel medzi ľudí, obzreli
         sa a ustrnutí odskočili nabok. Na koni sedel pán v jazdeckom obleku, zahalený do kepeňa s
         niekoľkými goliermi. Kepeň splýval ešte i na chrbát koňa a kôň fŕkal, trhal hlavou a
         prednými kopytami snažil sa ihravo pustiť do ľudí.
   </p>
   <p>
    Jazdec bol Fekete. Mrzký výraz zohyzdil jeho bielu, teraz nadutú tvár. Obrvy sa hrozivo
         stiahli, nad nosom sa zjavila zlovestná vráska. Oči sršali planým ohňom. Bol zlej vôle,
         lebo prehajdákal noc v divej lumpačke medzi úradníkmi Eszterházyovského panstva. Hral v
         karty a teraz ho jeho povestné šťastie opustilo.
   </p>
   <p>
    Ľud sa odstúpil, i drábi stáli so svojou zajatou stranou. Ako sa kôň a jazdec zjavili,
         dievka Madlena obrátila tvár k jazdcovi. A pozrela na neho smutnými očami. A z tých očú sa
         chvela ako prosba o zmilovanie, ale záblesk úpenlivej prosby skoro zhasol, tvár sa zasa
         sklonila k zemi a na nej znova sa rozhostil výraz zúfalej rezignácie. Smrteľná bledosť
         prechodila do sinavosti a nešťastnica by bola klesla, keby ju neboli zadržali silné ramená
         ženy a drábov.
   </p>
   <p>
    Fekete vrhol opovržlivý pohľad na úbohú hriešnicu a na celý zástup, švihol bičíkom a
         povedal:
   </p>
   <p>
    — Bagáž! Avanti, Ali!
   </p>
   <p>
    Kôň len to čakal, skočil a v chvíli precválal priestor, vedúci k evanjelickému kostolu a
         odtiaľ radom domov.
   </p>
   <p>
    Tým smerom uberal sa i zástup až k mestskému domu. Tam drábi oddali biednu Madlenu
         vrchnosti, ktorá rozkázala žalárnikovi, aby ju odviedli do temnice.
   </p>
   <p>
    Až po železné dvere žalára vo dvore rozsiahleho radného domu, odprevadil otec svoju
         dcéru. Ďalej ho nepustili, šla s ňou len žena, babka, ktorá ju sprevádzala, aby jej aspoň
         koľko-toľko poslúžila, v chorobe ju opatrila.
   </p>
   <p>
    Strápený otec ostal sám na priestrannom dvore. Váhavým krokom prešiel pod bránu, zastal
         a rozmýšľal. Tak rád by bol s dcérou zdieľal i tú studenú tmavú komoru, ako zdieľal s ňou
         všetky biedy a starosti dosiaľ, ale i tie nemnohé radosti, ktoré má chudobný človek, keď
         miluje a ho úprimne milujú. Ale za drahou dcérou zatvorili sa ťažké dvere väzenia,
         zarmútený otec ostal sám a sám.
   </p>
   <p>
    Zimou sa triasol, i hladný bol, lebo v tak veľkom trápení, kto by myslel na jedenie?
         Vyšiel bránou. Pred radným domom stála lavička a na nej sedeli a vyhrievali sa v rannom
         slnečnom teple niekoľkí radní páni. Bola to ich každodenná obyčaj, keď to dovolilo počasie.
   </p>
   <p>
    Ondrej Skubík pozdravil ponížene pánov a vliekol sa ďalej. Páni ďakovali, nevšímali si
         viac biedneho sedliaka, ale pretriasali udalosti minulého večera…
   </p>
   <p>
    Ľudia prechodili v náhlivosti popred domy, kde teraz znova začali obrábať záhradky.
         Tieto záhradky boli zvláštne špeciality starého Zvolena. Zavčas na jar ich obrábali,
         pokopali a do nich si domáce panie nasiali semená zelenín a kvetov. V jeseni všetko
         odstránili a úrodná zem lepila sa na obuv prechádzajúcich až kým nezamrzla.
   </p>
   <p>
    Ondrej prechodí pomedzi pracujúcich i do poľa sa poberajúcich ľudí. Nevidí temer nikoho.
         Slniečko tak milo svieti, kde siahajú jeho lúče už je teplo, ale biednemu otcovi je zima,
         je tma, lebo to, čo ho hrialo, uniká mu do neznámej, strašnej diaľavy. Vidí sa mu, že
         všetko, čo je okolo neho, sa mu vysmieva, ukazuje mu jeho biedu, že pod slncom, pod nebom
         nieto takého zármutku, akým je jeho žiaľ. Ktože by bol na to pomyslel, že jeho krásna
         Madlena, jeho milé dieťa, príde na tento posmech a hanbu!
   </p>
   <p>
    Váhavým krokom prešiel Ondrej na druhú stranu námestia. Pozeral na domy, akoby sa bol
         chcel dobre rozhľadieť, kde je to, kde býva ten dobrý pán, čo sa už mnoho ráz zastal
         chudoby. I Dobronivcov sa on zastával pred panstvom, keď lakomí Eszterházyovci chceli
         odoberať hory, pastviny a role statočným občanom dobronivským. Ej, on dobre pozná pána
         Veselovského a pán Veselovský jeho. Veď mu neraz vozil i pílil drevo, i v inších prácach
         poslúžil, a pán Veselovský sa pritom i pozhovárali ako — nerečeno — so sebe rovným.
   </p>
   <p>
    Vošiel do brány. Ťažké dvere sa vzpierali jeho zoslabeným rukám, akoby mu i tu prekážka
         hatila cestu.
   </p>
   <p>
    Premohol svoju ostýchavosť, zaklopal na dvere a vošiel.
   </p>
   <p>
    Veselovský sedel pri veľkom stole, ktorý bol pokrytý písmami a papiermi. Bol akýsi
         vážny, čelo zachmúrené.
   </p>
   <p>
    Pri obloku bol menší stolík a pri tom písal ešte mladý pisár — jurasor.
   </p>
   <p>
    Veselovský pozrel na prichádzajúceho a na jeho ponížený pozdrav povedal dosť priateľsky:
   </p>
   <p>
    — Vítaj, Ondrej, čo si nám doniesol?
   </p>
   <p>
    Oslovený týmto privítaním posmelený začal:
   </p>
   <p>
    — Nuž, ich milosť, pán veľkomožný, prišiel som prosiť o radu a o pomoc v mojom veľkom
         súžení.
   </p>
   <p>
    — Čože sa ti stalo, Ondrej, či si vyhorel, — a či čo?
   </p>
   <p>
    — Ach, čo by len to, ich milosť, vďačne, oj vďačne by som to prijal od Pána Boha, ale
         to, čo ma postihlo, je tisíc ráz horšie, moja dievka, — prestal, pozrel bokom na pisára.
   </p>
   <p>
    — Čože je s ňou, hovor, pred týmto mladým pánom môžeš hovoriť, on už tiež všakové veci
         počul i zažil, tak, čo je?
   </p>
   <p>
    Mladý človek, dotknutý jeho poznámkou, sa začervenal.
   </p>
   <p>
    — Nuž, ich milosť, ani neviem, ako to mám povedať, lebo som toho času nemal na to ani
         pomyslenia, joj, ona, moja Madlena, ja neviem ako s kým, prišla do pádu — a ja som nič na
         nej nezbadal, len predvčerom našli ju ženy v stodole, omdletú, polomŕtvu a pri nej mŕtve
         dievčatko, že vraj zadrhnuté. A ja som o ničom nevedel, tak, ako je Boh na nebi, neviem ani
         teraz, ani kto, len čo ženy vravia, že dieťatko bolo drobulinké, akoby ani nie na ľudský
         parsún — a že ani na čase nebolo.
   </p>
   <p>
    — Hja, Ondro, to je zle. Na čase alebo nie, to je vražda. Ono už žilo a tak malo právo
         na život. Vieš aký je na to trest? — opýtal sa Veselovský prísne.
   </p>
   <p>
    — Viem, ach, viem, pán veľkomožný, ja nešťastný človek, ale ja viem, že býva aj pardon.
         A čo by ju i na viac rokov odsúdili do temnice, len aby som vedel, že mi žije, že mi ju kat
         nesprevadil zo sveta. Moje dieťa, moje nešťastné dieťa! — zahorekoval Ondrej.
   </p>
   <p>
    — Hm, asekuro amice, neviem, či jej je možná pomoc. Musíš vedieť, že dnes je štatárium,
         náhly súd, také prečiny trescú chytro, bez procesu a nieto ani času na obranu, — hovoril
         Veselovský, sám znepokojený.
   </p>
   <p>
    — Viem, ich milosť, ale viem, že môže prísť aj pardon. Milosť, milosť pán veľkomožný!
         Prosím ponížene, nech sa jej zastanú, nech jej vykonajú pardon, všetko, čo mám, položím,
         len aby som drahú hlavičku nevidel zrazenú katom. Pán veľkomožný!
   </p>
   <p>
    Ondrej sa zohol v kolenách, zopäl ruky a prosil ďalej:
   </p>
   <p>
    — Keby ich milosť vedela, aké to bolo dieťa, — jediná moja potecha, krásna, milá, samý
         spev a smiech. Mal som len tú jednu, mať jej umrela, z nej som sa tešil, pre ňu som
         robotoval, pre ňu odkladal a pre ňu, pre tú drahú hlávku, dám všetko, čo mám!
   </p>
   <p>
    Za reči vytiahol z kabanice šatôčku, hodný uzlík strieborných peňazí.
   </p>
   <p>
    Veselovský už skôr vstal od stola a chodil nepokojný po izbe ako vždy, keď ho niečo
         trápilo, alebo dojalo. Ondrejove slová dotkli sa istej struny jeho srdca. I on má dcéru, aj
         on miluje svoje dieťa. Čudno, že i taký prostý človek vie tak milovať ako otec z panského
         rodu? Či je i on schopný tejto veľkej svätej rodičovskej lásky?
   </p>
   <p>
    Ondrej rozviazal uzlík. V šatôčke leskli sa veľké „tvrdé“ toliare i mariáše,
         dvadsiatniky a jeden dukát.
    <sup>
     [
     <a class="footnote" href="#ftn.id2582560" name="id2582560">
      36
     </a>
     ]
    </sup>
   </p>
   <p>
    — Toto, pán veľkomožný, som od rokov krvácne zarobil, nastískal, odkladal, len aby som
         mal pre ňu, že ak sa vydá a my budeme spolu nažívať v bázni a láske božej. A hľa, stalo sa,
         čoho som sa ani vo sne nenazdal.
   </p>
   <p>
    Veselovský, vidiac peniaze, vstal, rozmýšľal. Sám pokladal Madleninu vec za stratenú.
         Veď pri stave súdnych sporov, najmä kde išlo o prečin človeka poddaného, nebolo milosti a
         pardonu, o tom nemohlo byť reči. Je štatárium… niet kedy poslať kuriéra do Budína k
         palatínovi ako pri iných pravotách. A veď by jej, nešťastnici, rád pomohol, azda by sa dalo
         — —
   </p>
   <p>
    Zasa prešiel niekoľko ráz po izbe. Pozrel na peniaze, ktoré Ondrej vyložil na stôl.
         Veselovský vedel, že je to slušná sumička v tomto čase. Striebro bolo vzácne, schovávali ho
         a ešte zlato! Medzi ľudom kolovali najviac medené peniaze a bezcenné bankovky. Veselovský
         mal záľubu v týchto krásnych, lesklých peniazoch. Ukladal si ich do peknej truhličky, umele
         zhotovenej, ťažkej, z dubového dreva a s pevným zámčekom. Toto bola jeho slabosť, okrem
         toho mal rád dobré, vyberané pokrmy… a ohnivé vína.
   </p>
   <p>
    Zastal pred Ondrejom.
   </p>
   <p>
    — No, počkaj, Ondrej, budem o veci premýšľať. Vieš, rád pomôžem, kde sa dá. Pokúsim sa,
         ale netajím, že to pôjde ťažko. Isté je, budeme musieť písať aj samému palatínovi do
         Budína, a na to treba času — — a…
   </p>
   <p>
    — Groše, — doložil Ondrej nato a záblesk nádeje svitol v jeho očiach. — Toto, prosím
         ponížene, nech tu ostane a čo ešte mám, všetko donesiem. Mám domček, mám i kravičku a kus
         poľa, čo o všetko prídem, len nech mi ona žije, moja Madlena, moje potešenie.
   </p>
   <p>
    Veselovský nervózne odkašlával, nepokojne prechádzal po malom priestore izby.
   </p>
   <p>
    — Asekuro, amice, daj už pokoj. I ja som otec, viem, čo je otcovská láska, preto by som
         ti rád pomohol, maj strpenie, čo bude možné, urobím. Choď svojou cestou, spánombohom, a
         príď o niekoľko dní, potom ti poviem, čo sme vykonali.
   </p>
   <p>
    Ondreja potešili Veselovského slová, začal znova ožívať, a aby čím skôr mohol potešiť i
         tú biednicu v žalári, ponáhľal sa von.
   </p>
   <p>
    V bráne sa stretol s mladou, krásnou, ale bleduškou paňou. Ustúpil, zastal a díval sa za
         ňou dlhým, skúmavým pohľadom. Aj ona zastala a pozrela prívetive na sedliaka, čudujúc sa
         zároveň, prečo sa tak uprene za ňou díva.
   </p>
   <p>
    Ondrej sa poklonil a Faninka, lebo to bola ona, vošla do veľkej izby.
   </p>
   <p>
    Celým domom čosi voňalo tak podivne, ako vôňa celej lúky a pri tom i niečoho praženého.
         Ondrej si neuvedomil, čo to môže byť, ale mimovoľne to vdychoval; potom sa vzchopil a
         vychádzajúc bránou, šepkal si: „Jeho dcéra, ako moja Madlena, nie ako je teraz, aj veď
         nebola vždy taká, nebola. A túto tiež čosi trápi.“
   </p>
   <p>
    Faninka našla mamičku v kuchyni pri veľkej práci, zavárala jarné, voňavé fialky do cukru
         a do medu a niekoľko zväzočkov i vypražila v čerstvej masti, to sú lahôdky, ktoré milujú
         otec i dcéra a ktorými ich chce začerstva počastovať.
   </p>
   <p>
   </p>
   <p>
    Fekete prišiel domov nanajvýš rozmrzený. V izbe pri pani matke čakali ho raňajky. Pýtal
         si hodne tuhej čiernej kávy. Vypil ju bez slova a odišiel do izby naľavo, kde Faninka
         upratúvala svoje veci a sotva ju pozdravil, zhodil len vrchné šaty zo seba a vrhol sa na
         posteľ. O chvíľu zaspal a chrápal. Šiel od neho zápach nápoja a tabaku, Faninka pozrela
         smutne na neho, striasla sa a odvrátila hlavu. Stiahla záclony na oblokoch, vzala na seba
         šatku a tíško opustila izbu. Vedela, že teraz bude spať do poludnia, ale beda, ak by ju,
         prebudiac sa, nenašiel v izbe. Odišla k matke, veď to bola jej najmilšia vychádzka.
   </p>
   <p>
    Keď sa Feketovci, to jest on a Faninka, vrátili zo svadobnej cesty, každý zbadal, že sa
         mladá pani veľmi premenila. Bola i bledá, ale väčšmi zádumčivá a vážna. Premáhala sa, a
         najmä v spoločnosti svojho muža stala sa i veselou a zhovorčivou, akoby to išlo na rozkaz.
         Ale matka vycítila, že Faninka nie je šťastná a niečo ju pichalo do srdca. Akoby si
         pripamätala, že i ona je príčina. Ale mladá žena sa neponosovala, naopak, na priamy dotaz
         matkin povedala, že jej je veľmi dobre, že má všetko, čo treba, muž je pozorný, dobrý, síce
         trošku žiarli, ale pritom všetkom, sa ho zavše — bojí.
   </p>
   <p>
    Toto povedala matke šeptom, akoby sa bála, že ju niekto počuje.
   </p>
   <p>
    Keď s rodičmi sedela pri stole vo veľkej izbe a matka doniesla zákusky, aké mala rada aj
         Faninka aj otec, mladá žena sa opýtala, čo chcel ten úbohý sedliak, ktorého stretla v
         bráne. Videl sa jej taký utrápený a hľadel na ňu tak čudne, akoby sa mu na niekoho
         podobala.
   </p>
   <p>
    Veselovský sa teraz dcére zdôveril, ale povedal jej len najpotrebnejšie:
   </p>
   <p>
    — Je to smutná história a neviem, neviem, či sa jej dá pomôcť.
   </p>
   <p>
    — Ach, tatuško môj drahý, nech pomôžu, prosím, prosím… — modlikala dobrá Faninka.
   </p>
   <p>
    — Veď by som ja rád pomohol, ale je to ťažká vec, práve teraz; nálada medzi pánmi
         bratmi, najmä medzi sudcami, je ľudu nepriaznivá. Boja sa ho a chcú ho držať na uzde, —
         hovoril a potom sa opytoval, čo robí Ľudovít.
   </p>
   <p>
    — Nie som s ním spokojný, — pokračoval, — nesplnil naše očakávania, nenapravil sa, ba,
         práve ukazuje mrzké ťahy charakteru.
   </p>
   <p>
    Faninka sklonila hlávku a vzdychla. Potom sa zobrala domov. Ale idúc popred dom, kde
         bývala Zuzka, neodolala pokušeniu, aby nevkročila k nej. Túto zimu bola pri Zuzke
         častejšie, ale, tak sa jej zdalo, že je Zuzka premenená. Mať sa ponosovala, že sa Zuzka
         „pochabí“ za tancom, že ju musela niekoľko ráz odniesť na „tanec“, kde ona síce len sedela,
         prizerala sa, rukami tlieskala i rozhadzovala, ako muzika hrala a pritom si spievala, len
         sa tak ozývalo.
   </p>
   <p>
    Teraz Zuzka bola vážna, veď bol svätý pôst a už ani nebola taká zdržanlivá, aby
         nepovedala, čo ju rozčuľuje.
   </p>
   <p>
    Faninka sa spýtala:
   </p>
   <p>
    — A čo myslíš, Zuzka, odsúdia ju?
   </p>
   <p>
    — Sám Pán Boh vie, ale ak áno, iste ju zotnú.
   </p>
   <p>
    Faninka vykríkla:
   </p>
   <p>
    — Smrť! To je hrozné, taká mladá — a smrť katovou rukou!…
   </p>
   <p>
    — Veru áno, to je strašné. Ale zákon je zákon — i to len pre mizerného sedliaka: oko za
         oko, zub za zub, smrť za smrť. Ej, veď keby biedna Madlena bola zo zemianskeho rodu, veru
         by sa jej nič nestalo. Ako vlani, keď súdili tú kišasonku z Radvane, tú súdili ako načim. A
         že bola pekná a že bola z rodu, tak jej dali pardon. Starí páni, čo súdili, každý povedal:
         ja som za to, aby umrela, a čo boli mladí, tí povedali, že by jej bola škoda, aby jej dali
         milosť. Nuž a mladých bolo viac, tak jej nič neurobili.
   </p>
   <p>
    Pravdu mala táto prostá dievčina. V ten čas súdili siedmi a jeden z tých sudcov, starší
         už pán, zásadne hlasoval za smrť. U neho neplatila nijaká poľahčujúca okolnosť.
   </p>
   <p>
    I v zápiskoch maďarského spisovateľa sa nájde anekdota o sudcovi, ktorý pri zasadnutí
         driemal a nepočul, o čom sa rokuje, ale ako sa zobudil, zavolal: „Ego sum pro morte!“
    <sup>
     [
     <a class="footnote" href="#ftn.id2582889" name="id2582889">
      37
     </a>
     ]
    </sup>
   </p>
   <p>
    Veselovský chcel pomôcť nešťastnému otcovi. Rozumel jeho nesmiernemu žiaľu, ale vžiť sa
         do toho nemohol. Kdežeby, on, člen spoločnosti, vyvýšený nad pospolitý, poddaný, nevedomý
         ľud! Jemu sa nič podobného nemôže stať, jeho dcére nehrozí nijaké nebezpečenstvo, je
         zaopatrená, chránená pred podobným nešťastím.
   </p>
   <p>
    A predsa sa ťažko chytal do toho. Dobrá vôľa bola, ale po uplynutí niekoľkých hodín sa
         účinok Ondrejových slov začal tratiť. Chytil sa písať peknú ochrannú listinu. Veď on cíti,
         že i v našej stolici sú ľudia, najmä medzi mladšími, otvorené hlavy, prístupné pokrokovému
         zmýšľaniu, že i tu už cítiť vánok demokratických myšlienok a tak si myslí, pomocou týchto a
         svojím vlastným, tak často osvedčeným vplyvom, svojím mužným vystúpením nakloní sudcov
         ľudsky zmýšľať a ľudsky súdiť.
   </p>
   <p>
    Že by do Budína mal písať, kuriéra vystrojiť, to pokladal za nepotrebný krok. Sám
         žalobca, Andrej Bendík je jeho osobným priateľom, hoci ako verejný fiškus, musí svoju
         povinnosť konať, hlavné je, aby vtedy, ak by hlasovanie vyznelo na prospech obžalovanej,
         neapeloval.
   </p>
   <p>
    — Dobre bude, — myslel si Veselovský, — najprv sudcov informovať. Nešťastná dievka
         Madlena, ako obyvateľka dediny Bacúrova, patrila pod právomoc Zvolena. Mali ju súdiť
         zvolenskí sudcovia, toho práva sa magistrát dobrovoľne vzdal len v zriedkavých prípadoch,
         ako bol ten, ktorý prišiel už v budúcom roku.
   </p>
   <p>
    Predsedom zvolenského súdu bol nateraz Alexander Wachet. Medzi prísediacimi bol i
         Streženský, Palugyai a Strakonický, všetci už starší páni.
   </p>
   <p>
    Ale pri súdení ťažkých prípadov bývali privolaní i sudcovia zvolení stolicou pre súd
         „nižších tried“ a medzi týmito boli páni Ján Nándory, L. Zolnay, očovský L. Holec,
         Jankovich, Rakšáni — a ako titulárny, nedávno županom vymenovaný, Ľ. Fekete.
   </p>
   <p>
    Veselovský nevedel ani sám, ktorí z týchto budú tvoriť súd siedmich pánov, preto si
         umienil ponavštevovať nielen tunajších, ako napríklad suseda Streženického, ale aj na okolí
         bývajúcich. Z týchto pánov navštívil najsamprv Jána Nándoryho, statkára a stoličného exaktora,
    <sup>
     [
     <a class="footnote" href="#ftn.id2582988" name="id2582988">
      38
     </a>
     ]
    </sup>
    bývajúceho v Sásy. Tento pán bol človek dobrého srdca, ale náramne prchký.
         Ináče statočný človek a pohostinský pán a rozumný, svedomitý úradník.
   </p>
   <p>
    Cesta do Sásy v marci vždy bola a i teraz je vždy nebezpečná. Jarné vody elementárnou
         silou púšťajú sa strmými stranami do doliny Neresnica, už i meno nelákavé, ktorá je
         zaplavená dravým prúdom. Krížom cesty tečie voda ako dravá rieka, strháva mosty, vytrháva
         diery a podoberá vozy, ktoré sa chcú dostať na druhý, bezpečnejší breh. Furmani podujímajú
         túto cestu len vtedy, keď majú mocné kone a vo vlastných rukách tiež silu a — zdravý rozum,
         obyčajne volia túto cestu len vtedy, keď ich je viac pospolu.
   </p>
   <p>
    Takúto nebezpečnú cestu podujal Veselovský a nemálo si na tom zakladal. I jeho známi sa
         pozastavili, že životom váži pre jednu sedliacku dievku!
   </p>
   <p>
    A keď vykonal podobnú cestu i do Očovej k Holecovi a do Zolnej k Zolnayovi, uspokojil
         svoje svedomie, že viac nemohol, na tento čas, vykonať. Že sa všade dobre zabavil, že všade
         bol vítaný a pohostený, ako sa patrí, je zrejmé. I pánov bratov si naklonil natoľko, že mu
         sľúbili hlasovať podľa vedomia a „ľudskosti“.
   </p>
   <p>
    Dni sa míňali, jar kráčala pomaly, ale mnohosľubne. Južný vietor vysúšal chodníky, i
         bezodné cesty, stráne a polia a nielen obyvatelia dedín, ale i zvolenskí mešťania, ktorí
         popri svojich remeslách mali i hospodárstvo, pomýšľali na jarné práce, opravovali pluhy a
         brány, aby mohli orať a siať.
   </p>
   <p>
    Len jeden už na to nemyslel, lebo už nemal ani čo orať, ani čo siať. Ale ani na to
         nepomyslel. Ondrej Skubík predal všetko, čo mal, a odniesol do Zvolena utŕžené peniaze.
   </p>
   <p>
    Myslel, treba na trovy, treba písať na inštancie, pred pánov, pred palatína, ba azda i
         pred samého cisára pána. Treba poslovi do Budína, aj iné výdavky sa vyskytnú, čože on vie,
         čo všetko na to treba, len to vie, že je pán cisár ďaleko a že je ťažká vec, dostať sa k
         nemu v týchto nepokojných časoch. A zadarmo ani sliepka nehrabe, nieto ešte, aby človek
         zadarmo sa ustával.
   </p>
   <p>
    Nedbal už Ondrej, že prišiel temer o všetko. Už nemá inšie, len domček kraj dediny, do
         ktorého celý deň svieti slniečko. A v tom svetle i teple bol taký útulný, kým dievča v ňom
         bývalo.
   </p>
   <p>
    Čo ho je po všetkom, preživí sa, len keď bude mať svoju predrahú dcérku, čo i hriechom
         pošpinenú, len nech mu žije, žije!
   </p>
   <p>
    Veselovský, keď Ondrej prišiel a doniesol peniaze, nemohol odolať, prijal ich. Sám seba
         ospravedlňoval, že ešte nevie, aké bude mať výdavky a tak utíšil hlas svedomia. Rád dobre
         žil a to povedomie, že má svoj istý kapitálik uložený v zlate a striebre na bezpečnom
         mieste, ho veľmi blažil. Beztak sa ten kapitálik Faninkiným vydajom povážlivo stenčil a i
         zať potrebuje viac, akoby sa kto nazdal.
   </p>
   <p>
    Ondrej prišiel o niekoľko dní zasa. Teraz veľmi nastráchaný, rozžialený a znova úpenlivo
         prosil:
   </p>
   <p>
    — Pán veľkomožný, ich milosť, nech robia niečo na zachránenie dievčaťa! Nech pomáhajú,
         lebo ak mi ju zabijú, ja neviem, neviem, čo zrobím — a čo sa so mnou stane?!
   </p>
   <p>
    Stisol kŕčovite ruky, v očiach mu zasvietila veľká zúfalosť, odhodlaná spáchať i zločin
         — —
   </p>
   <p>
    — Eh, Ondrej, neopúšťaj sa. Asekuro, amice, oni ti ju neodsúdia. Sám som bol pri tých
         pánoch a to s odvážením vlastného života. Nie, ani nie sú takí, a vidíš, toto písmo som
         napísal na jej obranu. Rád by ju zachránil, to mi môžeš veriť. Veď sme ešte nie tak ďaleko
         a naostatok i tak býva, že ešte i po súde príde pardon, niekedy i v poslednú hodinu — —
   </p>
   <p>
    Veselovský sa vyhováral a držal dokument — obranu, v ruke.
   </p>
   <p>
    — Tak, tak, — prisvedčil Ondrej, ale nie bez trpkosti. — Ako pri Jánošíkovi!
   </p>
   <p>
    — Eh, hm, čože ty máš, Ondrej, spomínať takého zbojníka, — odsekol Veselovský mrzuto. —
         A naostatok, keď by aj tak bolo, že by bola odsúdená — a nepáčilo by sa ani pánu hlavnému
         županovi, ani pánu cisárovi udeliť pardon — nuž nebola by prvá, ani posledná, čo ich sťali.
         Stalo sa to aj inakším osobám, boli králi a páni veľkí, boli kniežatá, kráľovné a panie z
         najvyššieho rodu a aj ich korunované hlavy padli.
   </p>
   <p>
    — Veď, veď, počul som, ale ja nemôžem zato, ja do ostatnej chvíle neustanem, či už bude
         tak alebo tak, ale — a tu ten ponížený sedliak zaťal päste, narovnal sa, akoby bol narástol
         — a z očú mu vyšľahol blesk tvrdej odhodlanosti.
   </p>
   <p>
    Veselovský rozľúteného otca ešte raz uspokojil. Sľúbil mu, že ešte pôjde k hlavnému
         županovi a ten ako predseda súdu siedmich pánov rozhodne na stránku Madleninu, alebo dá
         pardon.
   </p>
   <p>
    Utíšený Veselovského slovami, uspokojený Ondrej začal zasa úfať. V túžbe a súžbe čakal a
         celé dni presedel v bráne radného domu, čakajúc na chvíľku, keď ho pustia k nešťastnici,
         potešiť ju.
   </p>
   <p>
    — Neboj sa, — hovoril, — neboj, dievka moja, neodsúdia ťa a keby ťa aj odsúdili, príde
         pardon, prísť musí, musí, ja si ťa nedám, nedám ťa! — A zasa zalomcovala vetchým
         sedliakovým telom zimnica zúfania.
   </p>
   <p>
    Madlena, sediac na biednom lôžku, smutne zavrtela hlavou a pozrela na otca takým
         beznádejným pohľadom, že sa jeho srdce triaslo neskonalým zármutkom.
   </p>
   <p>
    Medzitým bol Fekete málokedy doma. Františka sa tomu v duchu tešila, lebo vtedy sa
         pokojne oddala práci. Cítila sa byť matkou. Nevýslovná blaženosť naplnila jej srdce. Kvôli
         očakávanému dieťatku všetko pretrpí, všetko, o čom nikto nevie na svete len Boh a ona.
         Tešila sa práci pre svoje milé, prvorodené dieťa a budovala plány do budúcnosti, ako si ho
         bude vychovávať.
   </p>
   <p>
    Dni sa míňali, termín Madleninho súdu ustálili na 27. marca. Zo stoličných pánov boli na
         súd povolaní len Nándory a Holec.
   </p>
   <p>
    Veselovský si vypracoval obrannú reč. Bol istý, že jeho reč neostane bez účinku, že
         všetci páni, možno, okrem Holeca, budú hlasovať v prospech Madleny.
   </p>
   <p>
    V predvečer toho súdu doviedol Fekete niekoľkých hostí do Veselovskovcov. Fekete bol
         ostatné časy veľmi milý, pokorný a veselý. S Veselovským sa nepúšťal do dišputy a o Madlene
         akoby vôbec ani nevedel. Keď prišla reč na túto pravotu, tváril sa ako celkom nestranný,
         skôr ešte dobromyseľný človek. V ten večer sa jeho výrečnosť brilantne dokázala. Ešte i
         Streženický, blízky sused Veselovského, bol uchvátený jeho skvelou osobnosťou. U
         Streženickovcov — ako viem — mali tiež dcérku, troška staršiu ako Faninka, a tá by sa
         vďačne bola vydala za Feketeho. I rodičia boli nato pomýšľali. Preto sa v poslednom roku
         zahniezdila u Streženických akási chladnosť a nevraživosť oproti Veselovskovie rodine. Ale
         v ten večer na osobitné povolanie prišiel Streženický a úprimne ho privítali.
   </p>
   <p>
    Fekete sa krútil okolo Veselovskej, lichotil jej a prosil, aby prichystali, ako
         obyčajne, dobrú večeru. Pritom pani svokre ohnivo bozkal ruku. Veselovská potešená
         lichotivými slovami usilovala sa, aby hostina bola skutočne skvelá. Páni sa rozjarili. Po
         večeri pili ťažké vína a pili hojne. Fekete, aby zvýšil náladu, doniesol si husle a znovu
         ukázal, čo vie, aký je on muzikant. Pri husliach si páni i zaspievali, hoci pani Veselovská
         s tým hlučným priebehom hostiny nebola spokojná. Veď bol pôst a Veľký piatok blízko… S
         obavou pozerala aj na muža, ináč v pití mierneho, ako si dovolil nalievať ochotným zaťom
         ťažké víno. Ale o tom nevedela, že do vína nepozorovane nasypali akýsi prášok.
   </p>
   <p>
    A onedlho začal Veselovský driemať. A bol čas, aby sa páni rozišli, aby pokračovali v
         zábave u Streženickovcov, lebo rozjarený Streženický, objímajúc Feketeho, volal ho k nim a
         s ním i ostatných.
   </p>
   <p>
    Ráno o ôsmej zasadal na radnom dome súd siedmich pánov. Boli už všetci prítomní, domáci
         páni sudcovia ešte trošku nevyspatí, cezpoľní, ako Nándory, Holec a Bendík sa zavčasu pohli
         z domu, aby boli na termín vo Zvolene.
   </p>
   <p>
    Len Veselovský neprišiel. Fekete povedal pánom, aby počkali, že ide sám po tesťa. U
         Veselovcov však bolo ešte ticho. Veselovská tiež nevyspatá, ani nevedela pochopiť, že jej
         pán manžel, ináč ranostaj, nevstáva. I budila ho, ale k rozumu ho nemohla priviesť.
   </p>
   <p>
    — Nič to, maminka, len nech mi dajú písma, čo napísal pán otec, ja za neho vybavím vec
         tak, ako by on sám bol prítomný. — Veselovská ochotne ukázala na stôl, kde mal Veselovský
         svoje písma a Fekete si vzal, čo mu bolo treba.
   </p>
   <p>
    Keď Fekete prišiel medzi pánov, Bendík bol jediný, ktorého neprítomnosť Veselovského
         znepokojila. Veď on mal byť žalobcom, preto si žiadal, aby obrancovu reč prečítal nestranný
         človek. A tak ju prečítal notár Alitis hneď zatým, ako predniesol žalobca svoju reč.
   </p>
   <p>
    Veselovský vo svojej starostlivo vypracovanej reči apeluje na srdcia sudcov. Prizvukuje
         medziiným aj to, že mnoho ráz povedal i písal stoličným pánom, „dajme ľudu ľudské práva a
         ukážme mu svoju lásku. On, keď vidí našu dobroprajnosť, bude vďačný a daruje nám svoju
         dôveru. Nešťastná dievka, ktorá je obžalovaná z vraždy dieťaťa, je sama vlastne ešte dieťa,
         nedospelá, nepovedomá svojho strašného činu. Okrem toho dôverčivá — a páni moji, posúďme,
         že ten, čo ju zviedol, má väčší hriech — a že je pravdepodobne z našich kruhov.“
   </p>
   <p>
    Medzi sudcami ozvali sa hlasy nevôle. Fekete sa potupne zasmial a tým bola obhajovacia
         reč pretrhnutá. Lebo Holec hneď povedal:
   </p>
   <p>
    — Prečo ho hneď aj nepomenuje, ak vie, kto to bol? Ale to sú sedliacke fígle, lebo
         sedliaci každú vinu radi zvaľujú na pánov.
   </p>
   <p>
    — Treba ju donútiť, aby povedala meno, — povedal Nándory.
   </p>
   <p>
    — O to tu nejde, faktum je, že spáchala vraždu, — navrhol Holec.
   </p>
   <p>
    Alitis čítal ďalej:
   </p>
   <p>
    — A kto sa môže vpraviť do toho žalostného duševného stavu takej oklamanej dievky?
         Padla, to je isté, čiou vinou, to nevieme, ale prosím vaše milosti, buďte spravodliví.
         Povážte, to dieťa, možno, bolo mŕtvonarodené.
   </p>
   <p>
    — Svedkovia, prítomní i neprítomní, ako i lekár tvrdia, že žilo, tak stojí v zápisnici
         vyšetrujúceho sudcu, — ohlásil sa zasa Holec.
   </p>
   <p>
    Ešte sa prihlásil Remenius:
   </p>
   <p>
    — Ale i to stojí, že nebolo načas.
   </p>
   <p>
    — Všetko jedno, žilo a malo právo na život. Vražda je vražda a tá sa musí exemplárne
         potrestať.
   </p>
   <p>
    Bendík zbadal, že on, ako žalobca, je predstihnutý tými, čo nemajú obviňovať, ale súdiť.
         S nedorozumením hľadí na pánov. Vstane, odvoláva sa na zákonité pokračovanie, ale nikto ho
         nepočúva.
   </p>
   <p>
    Fekete vstal tiež a všetko, čo stálo v reči Veselovského, dokonale podvrátil. Dokazoval,
         že ľud, v svojej zaťatosti a nenávisti oproti pánom dvíha hlavu, že idea lásky a
         zhovievavosti naproti ľudu nemá miesta, že také zásady sú viac na škodu, ako na osoh, ba
         priamo ohrozujú existenciu povýšených stavov. Keby sa ľudu dali práva, zmohutnel by a ako
         mnohohlavá hydra podryl by doterajšie, stáročnými zákonmi zabezpečené ustanovizne. Ľudu
         treba nie práva, ale položiť nohu na šiju, aby pocítil nadvládu tých, ktorí z milosti božej
         nad ním panujú.
   </p>
   <p>
    Keď Fekete spomenul „milosť božiu“, Bendík sa trpko usmial, ale mlčal. Keby nebol
         fiškusom, bol by obrancom. Len dal Alitisovi pokyn, aby čítal ďalej.
   </p>
   <p>
    Alitis sa ešte raz chytil do čítania:
   </p>
   <p>
    — Opätovne apelujem páni, na vaše po ľudsky cítiace srdcia a na milosť jeho osvietenosti
         nášho najvyššieho pána župana, ako najvyššieho stoličného predsedu súdu, ktorý je pre
         chorobu nie prítomný, aby ste súdili spravodlivo a s ohľadom na mladosť a nevedomosť
         biednej dievky, oslobodili ju spod trestu smrti.
   </p>
   <p>
    Sudcovia sa utiahli a hlasovali. Štyria vyniesli to strašné slovo: smrť, len traja,
         Wachot, Remenius a Nándory hlasovali za mierny trest a práve títo boli už starší ľudia.
   </p>
   <p>
    Bendík a títo posledne menovaní páni ustrnuli nad nečakaným výsledkom hlasovania, tým
         viac, že sa tu neobalene postavil zať proti tesťovi. Bendík sa hneď zobral a šiel k
         Veselovskému. Veselovský práve vstával a keď si uvedomil, čo zameškal, nedal sa uspokojiť.
         Bendík mu s poľutovaním oznámil výsledok súdu.
   </p>
   <p>
    — Tak predsa, predsa ju odsúdili, — zvolal Veselovský a chytil sa za hlavu. Bolela ho
         veľmi, ako ešte nikdy a Veselovská už aj poslala po fyzikusa v obave, že pán ochorie.
         Bendík radil, že ak Veselovskému záleží na oslobodení úbohej dievky, hneď nech uteká k
         županovi o udelenie milosti, alebo aspoň aby dovolil pretiahnuť výkon popravy, kým by sa na
         vyššie miesto mohlo apelovať. Veselovský nebol schopný napísať list. Napísal ho teda
         Bendík, Veselovský sa len podpísal a hneď vypravili obaja páni mladého jurásora Hudobu do
         Romháne.
   </p>
   <p>
    A vtom už prišiel i Ondrej. Nedal sa zadržať, vtisol sa do izby, kde polooblečený
         Veselovský sedel na posteli.
   </p>
   <p>
    — Pán veľkomožný, ako je možné, že mi ju odsúdili?
   </p>
   <p>
    Veselovský zastonal:
   </p>
   <p>
    — Nemyslel som, Ondro, asekuro, nemyslel som, že to tak dopadne. Ale vidíš, ešte nie je
         všetko stratené, teraz už, hľa, odišiel Hudoba na koni do Novohradu k pánu hlavnému
         županovi, on podpíše dekrét o milosti, pardon príde, ej, príde…
   </p>
   <p>
    Ale utrápený otec neveril. Sklonil hlavu, jeho zbiedeným telom zalomcovala zimnica. Už
         je po všetkom, už nemá čo stratiť, už nemá len ak tú slabú iskričku nádeje, ktorú mu tento
         pán podáva. I tá je na samom zhasnutí.
   </p>
   <p>
    A Ondrejom zasa zalomcovala zúfalosť. Zalomil ruky a zohol kolená pred pánom:
   </p>
   <p>
    — Pán veľkomožný, pre Kristove rany, ak sa dá niečo vykonať, nemeškajte, zachráňte mi ju
         a my sa budeme za vás modliť, i ona, kým žiť bude. I vaša milosť má dcéru, videl som ju, je
         krásna, ale i ju čosi trápi, nie je šťastná.
   </p>
   <p>
    — Ej, Ondro, čo ty mne máš spomínať moju dcéru, — zvolal Veselovský s nevoľou, ale i s
         nepokojom.
   </p>
   <p>
    — Viem, viem nemôže sa moja dievka prirovnávať ich krásnej pani dcére, ale aj ich milosť
         má srdce otcovské a naostatok: nad nami je jeden zákon, jeden zákon pre všetkých…
   </p>
   <p>
    To už zvolal ako vo vytržení.
   </p>
   <p>
    — Ondrej, daj si pozor na reči, — skríkol Veselovský.
   </p>
   <p>
    Jeho pani priskočila a tíšila ho, ale i na Ondreja zavolala:
   </p>
   <p>
    — Choďte už, dobrý človek, vidíte, pán sú chorý.
   </p>
   <p>
    — Veď ja nič, — hovoril už zasa pokojne zúfalý otec a obrátil sa k dverám. — Len to som
         chcel povedať, že jedna ako druhá podrobená sú zákonu smrti a smrť nájde svoju obeť i medzi
         pánmi.
   </p>
   <p>
    — Ad animam, Ondro, nadužívaš moju dobrotu, — zahrmel Veselovský. — Reči, ktoré táraš,
         sú urážlivé. Nemôže moja dievka prísť do toho, v čom je tvoja biedna dievka, — hovoril
         Veselovský v najvyššom rozčúlení. Myšlienka, že by jeho Faninku mohol niekedy podobný osud
         stihnúť, bola jemu ako milujúcemu otcovi neznesiteľná.
   </p>
   <p>
    Prišiel privolaný fyzikus a starostlivo prezrel pacienta a — sekol mu žilu. To bol jeden
         z jeho troch univerzálnych liekov.
   </p>
   <p>
    Bendík prišiel k pánom so zvesťou, že jurasora Hudobu vypravil na koni do Romháne. No
         nevedeli, že sotva sa skončil súd, ba temer Fekete ani nečakal koniec, odišiel domov, dal
         si osedlať koňa a uháňal smerom k Slatine a ďalej k Novohradu. Prišiel domov len nad samým
         ránom, kôň bol vysilený, spotený a kočiš ho musel šúchať a liečiť. Fekete, ako prišiel, tak
         si hneď ľahol spať. Uplakaná Faninka sa ani nespýtala, kde bol. Nemohla teda vedieť, že
         posol pána otca, mladý Hudoba, ešte vždy leží v tuhom spánku v hostinci pod Vígľašským
         zámkom, v ktorom sa zastavil na pohárik vína. „Náhodou“ natrafil tam na Holeca a z jedného
         pohárika bolo i viac — až dobrému mladému pánovi klesla hlava na prsia a ani nevedel, ako
         ho uložili na posteľ.
   </p>
   <p>
    Faninka bola veľmi smutná, ale ešte vždy úfala, že príde posol s omilosťujúcou listinou
         a úbohá Madlena bude zachránená. Išla k rodičom, aby videla otca, teraz oslabeného — a
         ostala tam do večera. Veselovský sa smutne díval na dcéru, ale rozhodne sa vyslovil, aby mu
         ten „lotor“ na oči nechodil.
   </p>
   <p>
    Obe panie vedeli, koho pán otec myslí.
   </p>
   <p>
    Ten „lotor“ sám pokladal za dobré, aby v ten deň pána otca zbytočne nerozčuľoval, veď
         mal už i tak dosť, lebo poslaný „kuriér“ nechodil. Prišiel len podvečer. Zdrvujúci bol
         odkaz, ktorý doniesol. Pán hlavný župan podpísal ortieľ smrti skôr, než prišiel mladý
         Hudoba so žiadosťou o milosť.
   </p>
   <p>
    Pred samým večerom rozkázal Veselovský, aby zapriahli koč, naložil panej a dcére, aby sa
         chytro schystali, že idú do Bystrice.
   </p>
   <p>
    O hodinu uháňal koč s famíliou Veselovskovcov Hronskou ulicou a bránou do Bystrice. Za
         kočom šiel voz naložený batožinou, pri ktorej sedeli obe verné duše, Bibianka a Zunka.
   </p>
   <p>
    Bolo to ako útek.
   </p>
   <p>
    V tú istú noc doviezol sa bystrický kat do mesta Zvolena. Mesto malo síce právo meča,
         ale kata práve nemali. Ešte istý čas požičiavala Bystrica svojich katov okolitým mestám.
   </p>
   <p>
    V časoch, keď boli strigônske pravoty, pýtalo si mesto Krupina požičať bystrického kata.
         Bystrický magistrát pôžičku odoprel s odôvodnením, že na strigy neverí — a na popravu
         nevinných ľudí kata nepožičia.
   </p>
   <p>
    Nasledujúceho rána, ako blesk sa rozniesol chýr po meste, že idú stínať.
   </p>
   <p>
    Zástupy rozčúleného ľudu sa valili Hronskou ulicou k mostu. Most bol vtedy ešte ten
         starý, ktorý chránený, či bránený mníchami, vzdoroval nárazu ľadových balvanov a prudkých
         vĺn rieky.
   </p>
   <p>
    Ako roj včiel ponáhľali sa ľudia, aby videli strašné divadlo, ostatné dejstvo tragédie
         oklamanej dievčiny.
   </p>
   <p>
    Naľavo od cesty, trochu nižšie pri brehu nebolo ešte vtedy to miesto úplne zastavené. Na
         tom mieste bolo napochytro vystavané nevysoké lešenie a na ňom klát. Pri ňom stál silný
         mužský, s vysúkanými rukávmi, v ruke široký meč — bol to bystrický kat.
   </p>
   <p>
    Bubon zahučal. Bandúri vliekli dievča, viac mŕtve ako živé. Za ňou šiel mladý kaplán,
         bledý ako stena. V ruke držal kríž, ktorý častejšie podával odsúdenej. Ale ona o tom
         nevedela. Oči dievčaťa boli hlboko vpadnuté, bez výrazu, bez znaku života. V tvári a na
         ústach nebolo badať ani tieň životnej rumeni. Vlasy mala ostrihané, už i preto, že bola
         „nepoctivá“, i preto, aby sa katovi obľahčila „práca“. Hneď za ňou kráčal teraz už celkom
         zlomený zúfalý starec, starec nie rokmi, ale utrpením. Nezalamoval rukami, nekričal, len
         ústa sa mu pohybovali, zopäté ruky sa mu triasli. Oči mal upreté do zeme, do prázdna,
         potkýnal sa a tackal ako opitý.
   </p>
   <p>
    Keď zasvišťal v povetrí meč a padla hlava mladej devy, niekedy takej krásnej, spanilej,
         samý smiech a spev — bola úplná tichosť. Ľud naplnený hrôzou v tú chvíľu ani nedýchal.
         Akoby srdcia, tieto pramene súcitu a lásky boli stisnuté do železných okovov.
   </p>
   <p>
    A tú desnú tichosť prerval ostrý, chrapľavý výkrik. Za ním nasledovali slová, aké
         diktovať môže len veľká zúfalosť, keď nesmierny žiaľ zalomcuje stýraným srdcom človeka:
   </p>
   <p>
    — Bodaj sa do takto roka tvojmu dieťaťu toto isté stalo!
   </p>
   <p>
    Ľudia vzrušení z ustrnutia hľadeli v tú stranu, odkiaľ zaznela táto strašná kliatba. Nad
         trupom svojej dcéry, túliac oddelenú hlavu k sebe, kľačal starec-žobrák; hlava obrátená k
         nebu, pravá ruka zdvihnutá na kliatbu — ako starodávny zaklínajúci žrec.
   </p>
   <p>
    Nikto v zástupe nepochyboval, komu tá kliatba platila, hoci nebola zaslúžená. Ale každý
         sa zhrozil i len myšlienky, aby Faninka, tá krásna pani, podobným spôsobom umrela. To
         nebolo možno veriť.
   </p>
   <p>
    A v nasledujúcej chvíli prefrčal skvostný panský záprah hradskou a mestom. Údery kopýt o
         most sa ozývali, akoby odveta na desné starcove slová. V koči sedel Fekete, vyzývavo a
         spupne hľadiac na šomrajúci zástup.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2582058" name="ftn.id2582058">
        35
       </a>
       ]
      </sup>
      lámače ľadu (pozn. autorky)
     </p>
    </div>
    <div class="footnote">
     <p>
      <sup>
       [
       <a class="para" href="#id2582560" name="ftn.id2582560">
        36
       </a>
       ]
      </sup>
      <span class="emphasis">
       <em>
        „Tvrdé toliare i mariáše, dvadsiatniky a jeden dukát.“
       </em>
      </span>
      „Tvrdý“ toliar mal hodnotu dvoch zlatých v striebre. Mariášom sa rozumel dvojtoliar.
               Dvadsiatnik bol strieborný peniaz (20 grajciarov, tretina vtedajšej zlatky). Dukát
               mal hodnotu štyri a pol zlatých v striebre.
     </p>
    </div>
    <div class="footnote">
     <p>
      <sup>
       [
       <a class="para" href="#id2582889" name="ftn.id2582889">
        37
       </a>
       ]
      </sup>
      Som za smrť (po lat. pozn. autorky).
     </p>
    </div>
    <div class="footnote">
     <p>
      <sup>
       [
       <a class="para" href="#id2582988" name="ftn.id2582988">
        38
       </a>
       ]
      </sup>
      <span class="emphasis">
       <em>
        Stoličného exaktora,
       </em>
      </span>
      výbercu daní.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2583917">
       </a>
       Františkin zármutok
      </h2>
     </div>
    </div>
   </div>
   <p>
   </p>
   <p>
   </p>
   <p>
    Žalostný skon nešťastnej Madleny z Bacúrova vzružil zvolenský ľud a zanechal hlboký a
         trvácny dojem medzi obyvateľstvom Zvolena i celého okolia.
   </p>
   <p>
    Boli v tom čase mnohí, a to i z poddaného ľudu, ktorí pokladali trest smrti za vraždu
         dieťaťa ako oprávnený a zaslúžený, ale väčšina cítila veľkú krivdu, spáchanú na mladej
         dievčine, a mnohí tú krivdu cítili ako osobnú urážku. Preto vo svojej nevôli žehral ľud na
         pánov a nenávisť oproti vládnúcej triede za každým podobným skutkom rástla. A že ľud nemal
         inej zbrane — utiekal sa ku kliatbe. Preklínať sa naučil, veď toto jediné netrestali
         šibenicou a mečom a tak si uľahčil biedny nevoľník, keď použil túto nebezpečnú zbraň na
         hlavu znenávideného človeka.
   </p>
   <p>
    Ondrej Skubík pevne veril, že je Veselovský taký mocný pán, že môže zachrániť dievča od
         smrti. Jeho domnienku zdieľali i druhí a utvrdzovali ho v rozhorčení, keď videli, že
         chudobný sedliak všetko, čo mal, obetoval na záchranu svojho dieťaťa. A že Veselovský tú
         obeť prijímal a sľuboval, konečne však nevykonal, čo sľúbil, rozľútilo krotkého Ondreja a
         vo svojom nesmiernom žiali utiekal sa ku kliatbe. Bol to výron rozhorčenia nielen jeho
         samého, ale i celej triedy, ku ktorej patril. A všetci, čo počuli tú desnú kliatbu,
         zhrozili sa strašných slov, lebo verili, že kliatbu Boh počuje.
   </p>
   <p>
    Pravdepodobne mesto Zvolen nepoužilo už po tomto stínaní viac svoje právo, právo meča.
         Niet o tom záznamov, ani povestí. Od tých čias, ako tento na dlaň široký, na oboch stranách
         ostrý meč zrazil hlavu nešťastnej devy, odpočíval v tmavej komore medzi inými mučiarskymi
         nástrojmi až do revolúcie, keď ho cisárski vojaci odniesli do Viedne.
   </p>
   <p>
    Už nasledujúceho roku súdili sudcovia omnoho miernejšie. Či preto, že nebolo medzi
         sudcami zloducha, ktorý by svojím démonským vplyvom našepkával svoje vlastné, ukrutné
         názory, alebo či účinkom ľudskejšieho ponímania a trošku spravodlivosti oproti zotročenému
         ľudu, to nemožno vedieť.
   </p>
   <p>
    Už sa sudcovia nepridržiavali tak meravo starozákonného zvyku: oko za oko, zub za zub,
         hoci ešte i vtedy súdnictvo nebolo na výške ľudskosti.
   </p>
   <p>
    V tomto roku — 1808 — súdili tiež siedmi páni istú Dorotu Novákovú z Radvane pre taký
         istý prečin, čo spáchala Madlena.
   </p>
   <p>
    Pravotu proti Dorote viedol fiškál Bendík, tiež radvanský obyvateľ, „armalista“, jeho
         família tu mala neveľkú kúriu.
   </p>
   <p>
    Dorotu Novákovú odsúdili na dvanásť rokov trestnice, lebo „spáchala hanbu na svojej
         ľudskosti“.
   </p>
   <p>
    Roku 1809 Anna Struhárska nabila istého Kalauza bakuľou a pri tomto skutku zlomila
         Kalauzovi rebro.
   </p>
   <p>
    Pravdepodobne zlomila i bakuľu, ale o tej kronika mlčí.
   </p>
   <p>
    Pred súdom sa sama bránila a musela mať výrečnosť aspoň takú pádnu, ako pohotovosť do
         bitky, lebo sudcovia ju oslobodili. Iste mala na tento telesný trest závažnú príčinu.
   </p>
   <p>
    Čím ďalej, tým menej bolo sudcov, ktorí nedbajúc na poľahčujúce okolnosti, urputne
         pridržiavali sa zásady, že pri každej pravote, kde išlo o poddaného, hlasovali za smrť —
         pro morte.
   </p>
   <p>
    Koncom XVIII. storočia ešte žil istý sudca, ktorý sa pred biskupom N. chválil:
         „Milostivý pane, dnes sme odsúdili jedného raba na sto rokov.“
   </p>
   <p>
    Na toto poznamenal maďarský spisovateľ Kazinczy v svojich zápiskoch: „Pane, či ste sa
         neobzreli na delikventa, nezačudovali sa nad tým a nepomysleli si, že sa tým pánom rozum
         čistí?“
   </p>
   <p>
    Dary prijímať nezdráhal sa v ten čas ani jeden sudca. Dokázalo sa, že zo sto sudcov
         deväťdesiatdeväť prijímalo dary a dalo sa podplatiť. Oni to nepokladali za urážku, ani ich
         svet za to nesúdil, to vtedy menovali sudcovskou informáciou.
   </p>
   <p>
    Mária Terézia sa údajne spýtala istého sudcu, či je pravda, že prijíma dary.
   </p>
   <p>
    — Áno, — priznal sa sudca, — lenže dary oboch stránok zmiznú v jednom vrecku a tak nikdy
         neviem, ktorá koľko dala.
   </p>
   <p>
    Za panovania cisára Jozefa II. sa súdnictvo hodne napravilo, ale po jeho smrti zasa
         upadlo. V istom latinskom distichu žaluje sa pôvodca, „ako umrel cisár Jozef II. upadli sme
         do súdnych zmätkov“, v ktorých pre neprestajné vojny ešte vždy väzíme.
   </p>
   <p>
    Ako vidno, súdnictvo sa tak skoro nezdokonalilo, ani začiatkom devätnásteho, takzvaného
         osvietenského storočia. Šibenice na Vígľašskom vrchu stáli až do roku 1826. Keď ich
         odstránili, postavili tak stĺp na pamiatku — a azda i na výstrahu. Popravy neboli také
         časté, ale telesný trest nezrušili. Na to tu bol dereš. Ešte i po revolúcii, ba ešte i v
         šesťdesiatych rokoch stával dereš pod sieňou slúžnovského dvora v Slatine. A keď pandúri
         prikročili k súdnej exekúcii, ozvalo sa: už zasa bijú! Prenikavé výkriky palicovaných
         previnilcov rozrážali vzduch a postrašili nás, deti, v susednom farskom dvore. „Jááj,
         mamička moja!“ ozval sa žalostný výkrik. Vtedy my, deti, ale i starší, utekali sme zdesene
         do izieb, aby sme nepočuli. Plakali sme, triasli sa súcitom nad nešťastným človekom. Braček
         Ďurko, veľmi ľútostivý, utiekal sa k mamičke, kryl sa do jej šiat a plakal: „Mamička,
         mamička, zasa bijú.“
   </p>
   <p>
    Otca, nášho apíka, tieto tresty veľmi rozrušili. Kde len mohol, zastával sa úbohých, a
         keď mohol, tak svojím vplyvom zmiernil krutý trest. Zavše sa mu to i podarilo; len neskôr
         dereš menej používali a o niekoľko rokov za úradovania našich mladších úradníkov, prestal
         byť dereš tým, čím bol predtým: mučiarskym nástrojom a upotrebúvali ho len ako jednoduchú
         lavicu.
   </p>
   <p>
   </p>
   <p>
    Priateľstvo famílie Radvanskovcov k Veselovskovcom hodne ochablo. Radvanský zazlieval
         Veselovskému, že dal jedinú dcéru, takú mladú a krásnu, za človeka pochybného charakteru.
         Nepovedal to Veselovskému rovno do očú, ale on sa o tom dozvedel a ťažko niesol vicišpánov
         úsudok, tým viac, že si to isté už často i sám uvedomil. I Radvanská bola Františkiným
         vydajom rozladená, lebo ona vyhliadla už iného ženícha pre „das herzige Kind“.
   </p>
   <p>
    Pri istej príležitosti Radvanský oznámil s nevôľou Veselovskému, že od istého času
         pozoruje, že ktosi o všetkom, čo sa v našej stolici robí, referuje do dvornej kancelárie.
         Odtiaľ dostáva hlavný župan Balogh také pokyny, ktoré tohto vznešeného pána rozčuľujú.
         Balogh je pre svoju chorobu, ktorá je ani nie taká vážna, ako skôr namyslená, stále na
         svojom sídle v Romháni, pritom však má vedomosť o všetkom, o každom najmenšom pohybe, ba aj
         o privátnych veciach našich rodín. Radvanský si to nevie vysvetliť, veď ako on tak často
         prízvukoval, zvolenskí zemani sú napospol ľudia spoľahliví a lojálni.
   </p>
   <p>
    Taktiež nemálo starostí zapríčinilo pánu vicišpánovi nariadenie snemu, aby ako všetky
         iné, aj Zvolenská župa klasifikovala pozemky, podľa čoho má sa rozvrhnúť spravodlivá daň.
         Zeme sa mali rozdeliť do štyroch tried. Od prvej triedy, do ktorej patria pozemky žírne a
         úrodné, treba platiť štyri zlaté floriny od jutra. Od druhej triedy dva zlaté, od tretej
         jeden zlatý päťdesiat denárov,
    <sup>
     [
     <a class="footnote" href="#ftn.id2584239" name="id2584239">
      39
     </a>
     ]
    </sup>
    od štvrtej jeden zlatý. Do tejto triedy patrí už zem skalnatá a sterilná.
   </p>
   <p>
    Rozumie sa, zeme, ktoré nesporne patria do prvej triedy, majú páni a podľa toho by mali
         platiť i dane. Vtedy sa však vedelo — a vie sa i teraz — že páni radšej berú, ako dávajú.
         Nuž, je vysvetliteľná neochota, s ktorou sa páni úradníci chytali, či nechytali do tejto
         práce.
   </p>
   <p>
    A termín je krátky, veď na rok, totiž roku 1808 má byť reštaurácia a pri tej
         príležitosti mali by sa riešiť aj iné úlohy, nielen táto najťažšia zo všetkých.
   </p>
   <p>
    V ten istý deň mali byť aj nové voľby stoličných úradníkov.
   </p>
   <p>
    Veselovského znepokojili Radvanského reči. Vycítil, že Radvanský z udavačstva podozrieva
         Feketeho, o ktorom sa už i to súdilo, že donáša rozopre i do samých rodín a že seje semeno
         nedôvery a zášti medzi dosiaľ spriatelenými rodinami.
   </p>
   <p>
    Veselovský už o všetkých zlých zaťových skutkoch vedel a nemálo trpel vedomím, že
         Františka, to anjelské dieťa, dostala muža takej nebezpečnej povahy. Veselovský častejšie
         dohováral zaťovi, ale on, ako každý luhár, vedel sa vždy vykrútiť a neraz vyrazil svokrovi,
         ako sa hovorí, zbraň z ruky. A dosť často musel Veselovský ustúpiť. Zavše aj chcel veriť,
         že Feketeho výčiny sú podobné tým, ktoré pášu i druhí mladí mužskí. Netreba zúfať, snáď sa
         napraví, ako sa napravili iní, keď sa stali usadlejšími. A potom, pre domáci pokoj, pre
         ušetrenie mladej ženy často premohol svoju nevôľu a nechal vec padnúť. Aj keď všetko
         uvážil, nebol spokojný, lebo zaťovo počínanie ho často uviedlo do úžasu, nepochopil ducha,
         a to skutočné „ja“ Feketeho.
   </p>
   <p>
    Vyčítal mu i to, že sa ujal zastávať istého vraha, ktorému nemohli vraždu dokázať, ale
         tá kričala z jeho tvári, z jeho reči, z jeho očú — nehovoriac o tom, čo dokazovali ľudia.
   </p>
   <p>
    Tento vrah sa menoval Jakub Švarc a bol rodom z Turčeka pri Kremnici. Od svojej mladosti
         sa zdržiaval v okolí Zvolena, slúžil ako bača i v Pliešovciach, potom vo Zvolene u bohatého
         statkára.
   </p>
   <p>
    Jakuba Švarca obvinili z vraždy zámožného gazdu zo Senohradze v Hontianskej župe, istého
         Macku. Martin Macko vracal sa z Pliešoviec domov, mal pri sebe hodnú sumu peňazí za predané
         voly a našli ho zabitého na ceste vedúcej do Hontu. Na tej istej ceste videli Jakuba Švarca
         dvaja senohradskí obyvatelia, ako i krčmár Štefan Ritz z Pliešoviec. Potom však, aby
         nemusel ísť cez Pliešovce, zabočil Švarc chodníkom cez horu na Zábavu a na Polomku. Tu ho
         chytili, poviazali a ako podozrivého odviedli do Zvolena. Mal pri sebe tristo zlatých, o
         ktorých tvrdil, že si ich požičal u niektorých gazdov v Honte, kde kedysi slúžil. Dokázalo
         sa, že nedostal ani sedem zlatých. A keď sa ho opýtali, prečo nešiel rovnou cestou, to jest
         do Pliešoviec, povedal, že zablúdil. Vo Zvolene pri vyšetrovaní tajil do duše a tvrdil: „Ja
         som nie, namojdušu — non quam, adanimam“.
   </p>
   <p>
    Tohto človeka sa ujal Fekete a s horlivosťou, ktorá by pristala lepšie ku šľachetnej
         veci, bránil chlapa, ktorému nič dobrého z očú nevyzeralo. Každý, kto ho videl, i sami
         sudcovia, boli náchylní veriť, že je Švarc skutočným vrahom, ale pri skutku ho nikto
         nevidel a on tajil do duše.
   </p>
   <p>
    Veselovský nevedel pochopiť, ako mohol Fekete prevziať obranu tohto človeka. I povedal
         mu to:
   </p>
   <p>
    — Ja tebe, ako som už viac ráz povedal, pán zať, neverím a nedôverujem. Konáš všetko, čo
         iní ľudia zavrhujú. Pri pravote nešťastnej dievky si mi skrižoval plány, tu zasa brániš
         človeka nedobrého, zločinca, ktorému z tváre vražda priam kričí.
   </p>
   <p>
    Fekete sa zasmial svojím príšerným smiechom.
   </p>
   <p>
    — Práve preto, že všetko proti nemu svedčí, i jeho visáž
    <sup>
     [
     <a class="footnote" href="#ftn.id2584420" name="id2584420">
      40
     </a>
     ]
    </sup>
    , jeho oči, jeho chýr i pliešovský notár a iní svedkovia, práve preto ho chcem
         brániť a uvidíte, že ho skvele umyjem, — povedal Fekete s akousi pekelnou ambíciou.
   </p>
   <p>
    — Ale prečo to robíš? Je to bravúra? Veď je to, amice, proti svedomiu, proti zákonu. Kto
         zlého zastáva, ten škodí dobrému. Kde je morálka, kde etika a humanita?
   </p>
   <p>
    — Há-há… etika, morálka, zákony — a vaša freimaurerská humanita?! Čo ma po krásnych
         heslách, hlavné je, aby človek nášho povýšeného stavu a rozumu koristil, kde sa dá, aby sme
         sa mali dobre a užívali života, — hovoril teraz neobalene to, čo si myslel.
   </p>
   <p>
    Z teba, asekuro, ide hrôza: Či si ty kresťan, že prechovávaš také bohaprázdne náhľady?
         Či ťa to vo Viedni takto učili ponímať život?
   </p>
   <p>
    — A vy vo svojej lóži, ako príslušník tajnej spoločnosti, čo dokazujete? Nežijete si
         tiež po veľkopansky, čo vám naskrze nezazlievam.
   </p>
   <p>
    — Eh, asekuro, do toho sa ty nerozumieš. Zásady slobodného murárstva sú vznešené a
         vychovávajú v ľuďoch zmierlivého ducha, pestujú humanitu a zhodu medzi spolublížnymi.
         Zásady slobodného murárstva sa neprotivia zákonom božím… — bránil Veselovský svoje
         zoznanie.
   </p>
   <p>
    — A prečože vás všemohúca cirkev napáda? — škľabil sa Fekete. — Vy, ako dobrý katolík,
         musíte to vedieť.
   </p>
   <p>
    — Vie to každý, kto ako-tak nazrel do života. Pritom som ja, ako si povedal, vždy dobrý
         katolík a úd svätej cirkve, ale ty, ty si neznaboh a nie div, že sa ťa ľudia boja, a keď ťa
         majú stretnúť, prežehnávajú sa krížom, — povedal Veselovský.
   </p>
   <p>
    — Boja sa ma? — zvolal Fekete a vyceril svoje biele zuby, akoby sa zasmial. — Oj, ešte
         sa ma len budú báť, keď dosiahnem to, po čom túžim. Vy, pán otec, mi v tom prekážať
         nebudete! — a Feketeho tmavé oči pozreli skúmavo, ale i so zrejmou hrozbou na tesťa.
   </p>
   <p>
    — Dotiaľ, kým sa to, čo chceš, zrovnáva s mojím svedomím a neprekáža záujmom nášho
         stavu, najmä ale neohrozuje reputáciu našej stolice, prekážať ti nebudem. Naostatok, to je
         privátna vec. Lenže tvoje náhľady na svet, aký je teraz, nezrovnávajú sa s duchom času. S
         tvojimi náhľadmi ideš nazad do stredoveku, kde mali zemani práva nad životmi ľudu, ktorý
         pomenovali misera contribuens plebs. Teraz vanie iný duch a rozumný človek, viac ešte,
         statočný človek, nesmie sa pred ním uzatvárať a fumigovať všetko, čo sa mu nehodí; kto
         nejde napred, zaostáva.
   </p>
   <p>
    — A čo myslíte, že chce ten takýto „duch času“? Práva pre ľud! Či nevidíte
         nebezpečenstvo pre náš privilegovaný stav? Neviete, že keď dav, plebs, dosiaľ neuvedomený,
         dostane práva, bude všetko pokladať za jedno, zlé i dobré, a namiesto jedného tyrana bude
         ich v každom jednotlivcovi aj päť. Ľudu nie práva, ale knuta a nohu položiť na šiju, nech
         pocíti, že je nevoľníkom a nech nezatúži po rebélii, — tvrdil Fekete a jeho tvár dostala
         výraz krutého sebectva.
   </p>
   <p>
    — Eh, amice, kalkulujem, že tvoje náhľady poslúžia k pádu a nielen tebe, bojím sa, že i
         nám všetkým. Je hrozné, počúvať tvoje sentencie.
   </p>
   <p>
    — A čo sa nazdáte, keď povolíte sedliakovi, že vám bude vďačný? Neobráti svoju zbraň
         oproti vám a tým, čo mu chceli dobre. To bolo tak a bude tak naveky. A kto bude zemanovi
         robotovať? Zemani nie sú na to, aby tvrdo pracovali, ani sa tomu nenaučia, — nuž, či nebude
         nasledovať, že zemianske rodiny upadnú a celé rodiny vyhynú?
   </p>
   <p>
    — To bude znamením, že sú nie schopné žiť, — dotušil Veselovský. — Ale nahliadam, že my
         dvaja sa v tejto veci nedorozumieme, — povedal Veselovský, ktorý už ustával proti
         nebezpečnému rečníkovi a chcel mať od neho pokoj, čo i za cenu zrejmého — ústupu.
   </p>
   <p>
    — Preto, pán otec, nechajte vy mne moje náhľady a nemiešajte sa do mojich privátnych
         vecí, lebo len tak môže byť medzi nami dobre — a vo famílii pokoj. Radšej mi pomáhajte! —
         hovoril Fekete teraz už cele iným tónom, i lichotivým i prosebným, pričom v súzvuku s
         rečami svietili aj jeho oči a usmievala sa mu tvár.
   </p>
   <p>
    Veselovský teda ustúpil aj teraz a uspokojil sa, že úmysly Feketeho sú nie také
         nebezpečné, ako sa zdajú byť.
   </p>
   <p>
    Leto pokročilo.
   </p>
   <p>
    Faninka zaujatá svojím materstvom, radostne pracovala na malej výbave pre očakávané
         dieťatko a pritom zabúdala na mnohé prežité strasti a sklamania.
   </p>
   <p>
    Tu i tam zjavil sa jej obraz minulosti, jej šťastného detstva, ale obraz — prchavý, ako
         opravdivý sen, ustupoval pred oblažujúcou budúcnosťou. I hry z detských časov jej zavše
         zišli na um a s nimi spojená postava milého druha a kamaráta Mikuláša. A tu si spomenula,
         prečo už tak dávno o ňom nepočula? Kde je ozaj ten ideálne zmýšľajúci mladík, čo robí, ako
         sa má?
   </p>
   <p>
    Že nepíše, to Faninka uznala za celkom správne; iste už počul, že sa vydala, že sú pre
         seba navždy stratení a že sa musí vpraviť do toho, čo sa zmeniť nedá. Preto nepíše, aby ju
         svojím listom neznepokojil, nieto ešte príchodom.
   </p>
   <p>
    Ale že tak nikto o ňom nehovorí, nikto ho nespomína, akoby ho už ani nebolo! Aké je to
         čudné! Ale keď dlhšie na to myslela, uvedomila si, že ona sa neopytuje a iní z jej kruhov
         nemyslia na to, že jej bol aspoň krátky čas taký milý, taký drahý, kým sa inému nezadala,
         kým pred svätým oltárom nezložila sľub vernosti mužovi, ktorého vlastne ani nemilovala, ale
         i tak chce mu byť verná nielen v skutočnosti, ale aj v myšlienkach. Áno, musí zapudiť z
         mysle pamiatku na toho, ktorému, čo len na krátky čas, patrilo jej srdce, po ktorom túžila
         v prvej nevinnej ľúbosti! Ach, krátko to trvalo a pominulo sa navždy!
   </p>
   <p>
    Málokedy sa stalo, že chodila, alebo sa viezla v tú stranu, kde stál Mikulášov rodný
         dom. Ale keď tade prešla, videla ho vždy zavretý, pustý a vysvetlila si to tým, keď je on,
         jediný majiteľ domu, nie doma, nebýva tam nikto — azda až do návratu dediča.
   </p>
   <p>
    Ale raz… keď išla v sprievode švagrinej Kláry do Peťkovskej záhrady, všimla si, že sú
         obloky na dome otvorené a že i dokorán otvorené dvere prepúšťajú ľudí, prechádzajúcich sa
         von a dnu, ktorí vynášajú kusy domáceho náradia.
   </p>
   <p>
    Feketovská záhrada, zvaná „Na jame“, ležala blízko bašty, ktorá viedla do Môťovskej
         ulice. Pre túto úzku a tesnú baštu bolo v tej ulici zjari samé bahno, lebo voda nemala
         odtoku a v lete zasa bolo v nej prachu a skál, ktoré prechádzajúci statok mrvil a miesil.
         Priechod, čiže brána, vedúca popod baštu, bola úzka, a keď išlo mnoho ľudí, najmä v
         jarmočný čas, i so statkom, priechod bol často zahataný. Ale baštu, ako pamiatku z
         búrlivých tureckých nájazdov, meštianstvo chránilo ako vzácny pozostatok z minulosti a len
         o päťdesiat rokov bolo ju možno zbúrať.
   </p>
   <p>
    Klára bola zvedavá. Vždy vedela, čo sa v meste robí a mala nepeknú povesť, že sa rada
         túla i po nociach. Nie darmo to o nej spievali zvolenské dievky — a slúžky posmešne:
         „Klára, v noci šije, vo dne pára“. A napodobňovali spomínané vojenské trúbenie.
   </p>
   <p>
    Klára nebola pekná, ale ešte vždy krajšia, ako jej sestra Zia, ako ju nazval brat
         Fekete. Mala všetky príznaky nejakej zdedenej choroby. Nos nadurený, po hrdle hľúzy a švíky
         a časté vyrážky po tele.
   </p>
   <p>
    Zvedavá Klára zastala pred Duchoňovským domom a dívala sa, ako ľudia vynášajú kasne a
         stoly. Zaujímalo ju to a preto sa neokúňala stáť a pozerať na ten živý a hrmotný ruch v
         dome.
   </p>
   <p>
    — Tu je licitácia, — povedala Faninke, ako na ospravedlnenie.
   </p>
   <p>
    — Ako? Čo tu nikto nebýva? — opýtala sa Faninka.
   </p>
   <p>
    — Odvtedy, ako posledný Duchoň umrel, nikto. Teraz je jeho vec skončená, dedičia sa budú
         deliť a čo si nechcú podržať, to vypredávajú.
   </p>
   <p>
    — Kto zomrel? — opytuje sa Faninka až srdce sa jej začína nepokojne trepotať.
   </p>
   <p>
    — Či ty nevieš, alebo si zabudla? Pravda, myslím, že si nebola ani doma. Nuž, Mikuláš
         umrel. Vlani ho našli zastreleného v cintoríne pri samom múriku, — hovorí Klára a hľadí,
         ako chlapi nesú krásnu kasňu, umele spracovanú s mosadznými okrasami.
   </p>
   <p>
    — Bože môj! — zúpela Františka a pred očami sa jej zatmelo. Rukami sa zachytila Klárinho
         ramena. Klára sa obzrie, vidí, že Faninka klesá. Zachytila ju.
   </p>
   <p>
    — Čože sa ti stalo? Zle si stúpila? To zato, že máš také fajnové črievičky, tie nie sú
         do týchto skál. — A pozrela na svoju vlastnú hrubú obuv z mocného remeňa.
   </p>
   <p>
    Faninka sa premohla a povedala:
   </p>
   <p>
    — Áno, iste som zle stúpila, ale myslím, že to prejde, len ešte bolí, bolí — —
   </p>
   <p>
    Ale nebola to nôžka, čo ju bolela. Slzy jej vstúpili do očú, ale sa statne premohla.
   </p>
   <p>
    A doma, keď bola sama, zaplakala. Tak on umrel a ona nevedela! Predstavila si ten výjav,
         ako ho videla pred sebou v búrke — a potom, potom, ako utekala od neho, a to bez rozlúčky,
         ani len zbohom mu nedala! A vtedy ju ktosi chytil, ten pocit strachu a hrôzy cíti aj teraz,
         keď si vec sprítomní. Kto to bol? Keď ho nevidela, nemohla vedieť. A potom — —? Áno, to
         iste tak bolo, Mikuláš počul jej výkrik, skočil jej na pomoc a tak sa stalo, že pre ňu
         padol. Ona, ona bola príčinou jeho smrti. Aké je len strašné povedomie zaviniť smrť takému
         drahému človeku! Veru sa naplnil obsah tej smutnej piesenky o zvolenskom cintoríne. Ale
         toho šuhaja tam dávno, dávno oplakávala milá, i ružičku mu dala na dobrú noc, i rozmarínkom
         ho prikryla kázala zvonom zvoniť na všetky strany — a odiala sa do rúcha čierneho, i
    <span class="emphasis">
     <em>
      „čiernu stužku na ruku, za tú lásku velikú“.
     </em>
    </span>
   </p>
   <p>
    A tento milý, drahý leží „nad harajchom nikým neoplakaný, neosmútený“! Že sa o tom
         nedozvedela, že sa to podarilo ľuďom pred ňou utajiť!
   </p>
   <p>
    Ako sa prvý hlboký žiaľ utíšil, zjavili sa výčitky jemného, čistého svedomia. Veď ona už
         nesmie myslieť na neho ani teraz, čo je aj nebohý. Veď jej Pán Boh vymeral cestu, po ktorej
         musí kráčať, čo bude aj tŕnistá. Ale bude mať vedľa seba anjela, svoje malé, milé dieťatko.
         Ak bude syn, bude jej náhradou za strateného Mikuláša.
   </p>
   <p>
    Utrela si slzy, pomodlila sa za dušu nešťastného Mikuláša a umienila si, že bude žiť
         verne svojmu povolaniu, ako manželka a matka.
   </p>
   <p>
    Nežiadala si vedieť, kto zabil Mikuláša a predsa to raz zvedieť musela.
   </p>
   <p>
    Toho leta sa Fekete mnoho bavieval mimo domu. Nikto nevedel, kam chodil, len jeho kočiš,
         ale ani toho sa nikto nespytoval.
   </p>
   <p>
    Istého večera vrátil sa neočakávane domov a nenašiel Faninku doma. Povedali mu, že je
         pri mamičke u Veselovskovcov. Feketeho čelo sa zatiahlo, ale nepovedal nič, len šiel do
         Veselovskovcov.
   </p>
   <p>
    Keď prišiel do izby, našiel rodinku spolu v najväčšej zhode, ako bývala vždy, keď bola
         doma Faninka. Fekete milo vkročil medzi nich a čo najsrdečnejšie všetkých pozdravil.
         Rodičia ho dávno takého nevideli, i Faninka málokedy. Usmievala sa mu i pohladkala ho, veď
         si zaumienila, že mu bude dobrou a láskavou ženou — kvôli tomu, čo má prísť. Ohľadom
         Mikuláša sa už uspokojila, pochovala ho i so svojimi detskými rozpomienkami. Chce žiť
         budúcnosti a to druhé je už — minulosť.
   </p>
   <p>
    Už sa hodne zvečerilo, keď sa mladí manželia pobrali domov. Nebo bolo zastreté mrákavami
         a povetrie dusné, niečo upomínalo na predošlé leto, keď bolo tak dusno a keď prišla tá
         búrka.
   </p>
   <p>
    Keď kráčali krížom cez námestie, povedal Fekete, držiac Faninku za rúčku: — Tamto som ťa
         videl po prvý raz, — a pritom sa usmial svojím diabolským úsmevom.
   </p>
   <p>
    — Kedy? — opytuje sa mladá žena.
   </p>
   <p>
    — Bola búrka — a ty si tam stála s nejakým mužským. Faninka zbledla.
   </p>
   <p>
    — Odskočila si od neho, neviem, čo chcel od teba a vletela si mi rovno do rúk. Hehe,
         nemyslela si si, že hľadáš ochranu u svojho budúceho muža.
   </p>
   <p>
    — Ale, ale, veď ty si ešte nebol doma, — hovorí Faninka predesená, — veď si ty prišiel
         neskoro v noci domov.
   </p>
   <p>
    — V tej chvíli som bol tu, musel som prísť pre kováča, ktorý naprával voz, zaviaznutý na
         ceste z Budče. Vtedy som chcel ísť domov a zastavil som sa pri tomto famóznom
         dobrodružstve.
   </p>
   <p>
    — Ty, ty?! — — opytuje sa Faninka.
   </p>
   <p>
    — Ja, ako vidíš. A ako si sa ty, nerozumná stvora vytrhla a tak vykríkla, vrhlo sa na
         mňa akési chlapčisko; blázon, chcel robiť rytiera urazenej nevinnosti…
   </p>
   <p>
    — A ty?!
   </p>
   <p>
    — Môžeš si domyslieť. Nebolo mu veľa treba, bol slabý, hodil som ho o múr. Ja som sa len
         bránil!
   </p>
   <p>
    — Tak ty si ho zabil, vrah, ty, ty! — vykríkla Faninka bez seba, vytrhla sa mu z ruky a
         obrátila sa naspäť smerom k rodičovskému domu. Ale Fekete ju chytil a škrípajúc zubami
         vliekol ju domov. Pritom použil do krvi urážajúcich slov.
   </p>
   <p>
    — Tak ty si ho ľúbila, viďme, nevinnosť. Ostatne viem, že ma neudáš, som si istý.
   </p>
   <p>
    Premohol sa, keď videl, aká je slabá a v akom je stave. Ale nasledujúce dni ju nepustil
         z domu, ani on sa nepohol z izby. Mal vždy nejakú prácu, raz so spisovaním zápisníka z
         ciest, raz s prezeraním rozličných drobných predmetov, ktoré si priniesol z ďalekých
         krajín.
   </p>
   <p>
    Raz, iste ho to stálo premáhanie, prisadol si k Faninke, nič nedbal na jej slabý odpor a
         pekne lichotivo jej povedal:
   </p>
   <p>
    — Nemusíš to brať tak tragicky, dušička. V našich kruhoch sa všeličo stáva. Pomysli si,
         že to bol súboj a v súboji musí zvíťaziť mocnejší. Tak je to na tom svete, tak je to aj v
         prírode.
   </p>
   <p>
    Faninka sa konečne utíšila. Len sa čudovala, že to už skôr nevycítila, že na to sama od
         seba neprišla. Teraz si vedela vysvetliť príčinu, prečo ju zamrazilo, keď videla po prvý
         raz u nich Feketeho.
   </p>
   <p>
    I myslela si, že ešte i toto odpustí svojmu manželovi, veď je otcom jej dieťaťa a tomuto
         kvôli bude sa snažiť zabudnúť na onen strašný večer.
   </p>
   <p>
    S tichou rezignáciou, ktorú ožiarovala len posvätná radosť z očakávania potomka, čakala
         malého člena rodiny.
   </p>
   <p>
    A on prišiel. Prišiel žiadaný syn. Ale prišiel slabý, neduživý. Obe rodiny sa dedičovi
         potešili. Veselovský, nemajúc syna, úfal sa vnukovi, a Veselovská, ako stará mať, veľmi sa
         radovala.
   </p>
   <p>
    Pre slabosť maličkého synka museli sa ponáhľať s krstom. Pri svätom krste dostal malý
         Fekete tri mená a to hrdé, cudzie: Hilarius, Mauritius, Ludovicus. Ale hoci bol krst
         okázalý, hoci bol krásne vystrojený, — malý Hilár mal čepček a kabátim zlatom a drobnými
         perličkami vyšívaný — necítil sa tento drobný tvor na tomto svete dobre. Ani láska mladej
         mamičky, ani nádej starého otca a radosť starej matky ho tu nemohli udržať. Aj keď ho
         najstarostlivejšie opatrovali, malý Hilár žil len štrnásť dní.
   </p>
   <p>
    Františka bola veľmi zarmútená a dlho sa nedala ani potešiť, ani prehovoriť. K jej
         chorobnému stavu pridružilo sa akési náboženské hnutie. Namyslela si, že svojou
         náklonnosťou k Mikulášovi zhrešila a za to jej bol odňatý prvorodený syn, ktorému sa tak
         veľmi tešila. A keď sa trochu zotavila, ponáhľala sa do chrámu, aby sa zo svojho domnelého
         hriechu vyspovedala a za dušičku svojho miláčika pomodlila. Ešte i teraz, ba práve teraz,
         keď si namyslela, že zhrešila, nezdôverila sa matke, nechcela ju znepokojiť.
   </p>
   <p>
    K Zuzke, hoci jej bolo prejsť len do susedov, málo chodila. Ako sa Faninka vydala, zdalo
         sa jej, že sa vzďaľuje od všetkého, čo ju za dievčaťa tešilo. Medzi ňou a Zuzkou zjavila sa
         medzera, ktorá rástla každou smutnou Františkinou skúsenosťou.
   </p>
   <p>
    Aby mladá pani ozdravela, rozveselila sa a trúchlivých myšlienok sa zbavila, usilovali
         sa rodičia dostať ju do iného ovzdušia. Veď doma jej všetko pripomínalo stratu, ktorú
         utrpela — nielen tú, o ktorej vedeli všetci, ale i tú, ktorú pochovala v svojom srdci a o
         ktorej nevie nikto na svete…
   </p>
   <p>
    Fekete súhlasil s rodičmi, ale naliehal, aby sa Františka zúčastnila na jeho výletoch do
         okolia a chodila s ním na zábavy a na návštevy s tým spojené. Ale útlej žene skoro sa
         sprotivili také pohuľanky, keď ju miesto do ctihodných rodín zaviedol ta, kde páni do
         neskorej noci holdovali hre v karty a vínu, kde sa ozýval spustlý spev a hlasitá cigánska
         hudba a preto sa zdráhala na podobné návštevy chodiť s mužom, ktorý potom pustou chladnou
         nocou urážal ju svojimi bohaprázdnymi rečami, alebo trápil výčitkami, že sa na toho alebo
         iného pekne pozrela…
   </p>
   <p>
    Preto vďačne prijala matkin návrh, aby sa znova presťahovala do Bystrice. Fekete
         pristal, bol rád, že na čas bude zasa voľný a oddá sa svojim starodávnym zvykom. Zato však
         často chodil za Faninkou, a to tak, že zavítal hocikedy, keď jeho príchod nikto nečakal.
         Pritom striehol, špehoval, či sa k Faninke nikto nepriblížil.
   </p>
   <p>
    Z Bystrice na radu stoličného fyzikusa odviezla Veselovská slabú Františku na Sliač.
   </p>
   <p>
    Sliač, toto krásne liečebné miesto, nebol vtedy ešte tým, čím sa stal neskoršie, alebo
         je teraz, kúpeľami, vyhovujúcimi nielen požiadavkám hygieny, ale i komfortu.
   </p>
   <p>
    Vtedy tam stálo len niekoľko domov a ciene pre panské koče — a stajne pre hrdé kone.
   </p>
   <p>
    Primitívna budova chránila „pleso“ bazén, od vonkajších vplyvov. Voda v bazéne
         kochlovala, železitá para vystupovala už vtedy, ako i dnes, v hojnej miere, preto už aj
         vtedy museli dievčatá a ženy paru preháňať, aby nezapríčinila kúpajúcim sa ťažobu a mdlobu.
   </p>
   <p>
    Ako pred rokmi, keď voda ešte nebola „chytená“, kotlinu z ktorej vyvieral prameň,
         napínali otravné plyny a vtáčiky, ktoré nízko prelietali, padali otrávené na zem.
   </p>
   <p>
    Učení ľudia a doktori poznali už dávnejšie liečivú silu sliačskych prameňov, medzi nimi
         aj niektorí bystrickí páni. Preto lekári posielali svoje pacientky, najmä tie, ktoré mali
         možnosť sa tam domácne ubytovať, užívať vodu i kúpeľ a v horách vdychovať pľúca a otrasené
         nervy.
   </p>
   <p>
    Ale Sliač nevyhľadávali len choré panie, naopak, skoro sa toto miesto stalo vychádzkovým
         a zábavným miestečkom.
   </p>
   <p>
    Boli to najmä nedele a sviatky, keď sem chodili okolití páni a panie — na svojich
         panských kočoch alebo i skromnejších vozíkoch, ktoré naložili pravidelne pečienkami,
         koláčmi a vínom každého druhu.
   </p>
   <p>
    Tie nedele boli potom sviatkom okolitého panstva a rodiny zámožných i nezámožných
         zemanov i bystrických patricijov,
    <sup>
     [
     <a class="footnote" href="#ftn.id2585239" name="id2585239">
      41
     </a>
     ]
    </sup>
    tešili sa na ne celý týždeň. Potom tu bolo zábav, bolo i tanca pri cigánskej
         hudbe, ktorá oživovala spoločnosť a ohlášala sa krásnym krajom. Pri bielych stoloch bývali
         tu i mnohé dôverné porady, časové, týkajúce sa aj ohlásenej reštaurácie. Tu sa nadväzovali
         známosti medzi mladými ľuďmi a slečinkami, tu povstávali i mnohé klebietky, týkajúce sa
         známych i neznámych ľudí.
   </p>
   <p>
    V ten čas sa tu cítila panská spoločnosť ako doma, takrečeno „entre nous“.
    <sup>
     [
     <a class="footnote" href="#ftn.id2585267" name="id2585267">
      42
     </a>
     ]
    </sup>
    Nebolo ešte cudzieho živlu. Čo bolo z meštianskeho rodu, to veľkí páni
         jednoducho „fumigovali“. Len niektoré bystrické rodiny mali prednosť, že ich blahosklonne
         vyznamenali. Veď mali zlata, ktorým by sa nejedna zemianska, ba aj obšúchaná barónska
         korunka mohla pozlátiť.
   </p>
   <p>
    Len omnoho neskoršie začínala sa na Sliači rozťahovať iná, tiež mocná spoločnosť;
         peňažná aristokracia. A pred touto výbojnou — tá pravá aristokracia sa vyslovila, že
         dotieravou — spoločnosťou uťahovala sa rodová aristokracia do Tatier.
   </p>
   <p>
    Ale vtedy, nezaveľa od čias, v ktorých sa odohráva tento príbeh, za panovania tej prvej
         aristokracie, bavil sa jedno leto na Sliači (starý Bánik mu priložil i názov vznešený)
         palatín Jozef.
    <sup>
     [
     <a class="footnote" href="#ftn.id2585309" name="id2585309">
      43
     </a>
     ]
    </sup>
    Bolo to už po viedenskom kongrese;
    <sup>
     [
     <a class="footnote" href="#ftn.id2585324" name="id2585324">
      44
     </a>
     ]
    </sup>
    v krajine bol obstojný pokoj a preto sa i tento mocný pán mohol oddať oddychu v
         utešenom horskom zátiší.
   </p>
   <p>
    Pri príležitosti jeho pobytu v blízkosti Zvolena poslalo mesto svojich vyslancov na
         Sliač, aby vznešenému pánovi vzdalo počesť a pozdravilo ho v našom kraji. Alitis, hlavný
         mestský notár, predniesol reč, v ktorej akoby ponosne podotkol, že naše mesto veľmi často
         obťažujú ubytovaním vojska. Na to palatín povedal: — Ubi populus, ibi obolus.
   </p>
   <p>
    Faninku často povolávali aj do spoločnosti okolitých rodín, kde ju vďačne prijali a aj
         ľutovali. Jej muž chodil často za ňou a užíval plným dúškom rozkoše, ktoré sa mu naskytli
         aj v tomto okolí. Všade chcel vývodiť, všetko zažiť. Hojné zábavy, hostiny, ba aj nočné
         lumpačky v odľahlých domoch alebo v hájnických a rybárskych krčmách. Veľkí páni nebývajú
         preberaví v lokáloch, len keď im poskytnú zábavu, akej niet v slušných miestnostiach. A tu
         sa neraz stalo, že z tých nočných lokálov dostalo sa všeličo i na verejnosť, z čoho bol aj
         pohoršujúci škandál, ale taká vznešená spoločnosť prižmúri jedno oko, alebo aj obidve, keď
         ide o niektorého z jej údov.
   </p>
   <p>
    Fekete okrem toho o dušu dvoril všetkým mladým paniam a slečnám. Ale tu si dal pozor,
         lebo aspoň do volieb si nechcel znepriateliť rodiny pánov bratov, ktoré mu môžu byť
         potrebné. Jeho správanie bolo ohnivé a nápadné, ale len dovtedy, kým nezbadal, že patričná
         slečna upadla do jeho krážov, potom sa zvrtol a svoju pozornosť venoval druhej. Boli z toho
         i slzy, i klebietky, boli medzi mladými dámami i hnevy, ale Fekete si zo všetkého nič
         nerobil. Faninkina prítomnosť predsa ako-tak zdržiavala bujného, samopašného chlapa od
         hrubších výtržností.
   </p>
   <p>
    Boli tu i jemnocitné panie, opravdivé šľachtičné duchom i srdcom, ktoré sa ujali
         Faninky, potešovali ju, i rozveseľovali, keď bolo treba. Františka sa v láskavej
         spoločnosti týchto dám zotavovala, ale nepremeškala chodiť každé ráno do malého dedinského
         kostolíka v Hájnikoch, kde sa vždy skrúšene modlila.
   </p>
   <p>
    Spomenuté panie boli pani Benická, Radvanská a Feješová. Feješovci prišli z Nižného
         Skálnika v Gemermalohontskej župe. Ján Feješ bol všeobecne uznávaný a ctený ako učený pán a
         literát. Vtedy bol úradníkom-notárom slávnej gemerskej stolice, bol inšpektorom niekoľkých
         cirkevných ev. a v. sborov a predsedom učenej spoločnosti malohontskej.
    <sup>
     [
     <a class="footnote" href="#ftn.id2585426" name="id2585426">
      45
     </a>
     ]
    </sup>
    Táto spoločnosť mala každý rok v mesiaci marci svoje hlavné zhromaždenie u
         Feješovcov v Skálniku a v štyroch rečiach vydávala svoje letopisy pod menom Solennia.
   </p>
   <p>
    Feješovci mali dcérku Liboriu, trošku útlu a slabú dievčinku a preto prišli, aby sa
         zotavila.
   </p>
   <p>
    Benickovci mali syna Tomáša, študenta, a nebolo divu, že tu rodiny osnovali plány pre
         budúcnosť svojich detí.
   </p>
   <p>
    Keď iné panie vychvaľovali Feketeho blýskavé vlastnosti, chválili ho ako dokonale
         elegantného gavaliera, jeho skvelú výrečnosť, jeho neobyčajnú vzdelanosť a pútavosť,
         skrývajúcu sa v jeho zjave, za ten čas pani Benická, a s ňou niektoré iné, rozhodne boli
         proti tomuto „gavalierovi“.
   </p>
   <p>
    — Jeho krása? — povedala pani Benická. — V čom je tá krása? V jeho bledej pleti — a v
         očiach? (Benickovci boli blondíni.) Jeho krása je takrečeno démonická.
   </p>
   <p>
    — Preto je taká podmaňujúca, — nadhodila istá mladá dáma.
   </p>
   <p>
    — Túto krásu nazvali Francúzi skutočne diabolskou krásou, „la beauté de diable“. A čo je
         naozaj z takej krásy, v ktorej niet ani stopy duše, dobroty a lásky? A jeho vzdelanie? To
         je skôr nebezpečné, ako osožné. Ak nepostavíme svoje vedomosti do služby lásky, neuplatníme
         ich v snahe konať dobro pre iných, tak všetka múdrosť nemá ceny. A kto svojich sedem,
         alebo, ako sa vraví jedenásť rečí používa, aby zakryl svoje myšlienky a v skrytosti
         vykonával nepekné skutky, — tie reči nie sú toľko hodné, ako tá jedna reč, reč materinská,
         ktorú nám dal sám Stvoriteľ, keď v nej vzývame s úprimným srdcom jeho samého a láskavo sa v
         nej zhovárame so svojím blížnym.
   </p>
   <p>
    Rozumie sa, tento úsudok o Feketem nepovedali v prítomnosti Františkinej, lebo ju
         všetky, čo bližšie poznali tento nerovný manželský pár, ľutovali.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2584239" name="ftn.id2584239">
        39
       </a>
       ]
      </sup>
      <span class="emphasis">
       <em>
        Denárov,
       </em>
      </span>
      označenie drobného peniaza (tu bol ním
            grajciar).
     </p>
    </div>
    <div class="footnote">
     <p>
      <sup>
       [
       <a class="para" href="#id2584420" name="ftn.id2584420">
        40
       </a>
       ]
      </sup>
      visáž — tvár (pozn.autorky).
     </p>
    </div>
    <div class="footnote">
     <p>
      <sup>
       [
       <a class="para" href="#id2585239" name="ftn.id2585239">
        41
       </a>
       ]
      </sup>
      <span class="emphasis">
       <em>
        Patricijov,
       </em>
      </span>
      bohatých mešťanov (mali isté práva, ale iba v
               rámci svojho mesta).
     </p>
    </div>
    <div class="footnote">
     <p>
      <sup>
       [
       <a class="para" href="#id2585267" name="ftn.id2585267">
        42
       </a>
       ]
      </sup>
      medzi nami (po francúzsky — pozn. autorky)
     </p>
    </div>
    <div class="footnote">
     <p>
      <sup>
       [
       <a class="para" href="#id2585309" name="ftn.id2585309">
        43
       </a>
       ]
      </sup>
      <span class="emphasis">
       <em>
        Palatín Jozef
       </em>
      </span>
      (1776 — 1847), od r. 1796 do smrti uhorský
               palatín. Syn Leopolda II. a brat Františka I., veľký priaznivec Maďarov.
     </p>
    </div>
    <div class="footnote">
     <p>
      <sup>
       [
       <a class="para" href="#id2585324" name="ftn.id2585324">
        44
       </a>
       ]
      </sup>
      <span class="emphasis">
       <em>
        Po viedenskom kongrese,
       </em>
      </span>
      zhromaždení diplomatov, upravujúcich
               r. 1814 — 1815 európske pomery po Napoleonovom páde.
     </p>
    </div>
    <div class="footnote">
     <p>
      <sup>
       [
       <a class="para" href="#id2585426" name="ftn.id2585426">
        45
       </a>
       ]
      </sup>
      <span class="emphasis">
       <em>
        Učenej spoločnosti malohontskej,
       </em>
      </span>
      správne Literárnej
               spoločnosti, regionálneho združenia vtedajších evanjelických intelektuálov v Malom
               Honte.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2585524">
       </a>
       Reštaurácia
      </h2>
     </div>
    </div>
   </div>
   <p>
   </p>
   <p>
   </p>
   <p>
    Banská Bystrica, táto „pekná mladšia sestra“ starého, zanedbaného Zvolena, sa vždy rada
         okrášľovala a v tomto jej pretekaní sa, s upadnutým bratom podporovala ju vláda i mocní
         páni.
   </p>
   <p>
    V tú istú jar, keď v Bystrici mala byť reštaurácia, prestavovala Bystrica svoj zámok.
         Tam, kde je teraz „promenáda“, kde si mládež veselo poskakuje, kde v tôni bujných stromov
         oddychujú si starí páni a malé detičky vo vozíčkoch i bez nich, užívajú čerstvý vzduch, tam
         v tom čase boli šiance a priekopy zavše plné stojacej vody. Pri prestavovaní sa dbalo však
         i na to, aby sa pôvodné tvary hradieb a krajšie čiastky, ako niektoré bašty, zachovali na
         pamiatku pre budúce pokolenia. Z tých pekných, starých hradieb vyniká zvláštna
         päťposchodová bašta, v ktorej je umiestené vzorne spravované múzeum. Za touto baštou na
         dosť strmom návrší rozprestiera sa katolícky cintorín.
   </p>
   <p>
    Bystrica mala vždy horlivých a vzdelaných richtárov a mešťanostov, ktorí veľmi
         starostlivo bdeli, aby sa mesto udržiavalo vždy vo svojej kráse. Žiarlivo si chránili staré
         pamiatky a nadobúdali nové. Potom malo toto mesto mecénov v kruhoch patricijských — a
         neskoršie i zemianskych. Ale tieto kruhy si dlho boli cudzie; hrdé a sebestačné meštianstvo
         nemiešalo sa do kruhov zemianskych, ale i mesto samo, čiže magistrát, úzkostlivo chránil a
         bránil svoje práva voči stolici a jej úradníkom.
   </p>
   <p>
    Nie div, že Bystricu pomenovali nielen peknou, ale i pyšnou. Podľa toho i obyvateľov
         prezývali pyšnými Bystričanmi. Ináč ľudový humor, neznajúci ušetriť ani také slávne mesto
         ako je Bystrica, poctil posmešným menom i Bystricu, tak ako Brezno, Ľupču a Ľubietovú.
   </p>
   <p>
    Moštenicu, malú dedinku, neďaleko Ľupče, prezývajú od nepamäti: Moštenica bum, preto sa
         hnevá na každého, kto to zavolá a rada sa odpláca iným obciam rovnakým spôsobom.
   </p>
   <p>
    Bystrica má aj svoje zaujímavé dejiny, má mnohé pamiatky, ktoré si tým skorej mohla
         zachrániť, že ju ušetrili od mnohých nepriateľských vpádov, nevidela v svojej blízkosti ani
         jedného Turka, kým Zvolen a okolité obce sa museli veľmi často s tureckými zbojníckymi
         tlupami potýkať. Ona nebojovala, len pracovala, vzmáhala sa a — okrášľovala.
   </p>
   <p>
    O bystrických pamiatkach písať na tomto mieste je nemožné. Vykonali to inde skúsenejší,
         povolanejší ľudia — a boh dá — ešte i vykonajú.
   </p>
   <p>
    V ten čas už i sídlo župy boli preniesli do Bystrice.
   </p>
   <p>
    Ešte skôr, keď zámok vo Zvolene upadal, smerodajné kruhy sa uzniesli, že sídlo župy bude
         v Banskej Bystrici. Tu postavili roku 1740 terajší stoličný dom a to nielen veľkým
         nákladom, ale i s neobyčajným porozumením. I dnes je to pozoruhodná budova, ktorá
         zodpovedala cieľu, pre ktorý ju postavili.
   </p>
   <p>
    V ten čas mal župný dom dve brány. Pravdepodobne tou prvou vchádzalo sa priamo do
         oddelenia, kde sú kancelárie, ako i k schodom, ktoré viedli do veľkej radnej siene a do
         rozličných úradov. Druhá brána viedla do rozsiahleho dvora, tu iste bývali koniarne — a
         ciene pre koče pánov, ktorí tu bývali, alebo sa tu len istý čas zdržiavali.
   </p>
   <p>
    V župnom dome je aj kaplnka, kde sa za onoho času páni pred voľbami schádzali, aby si
         vyprosili „dar Ducha svätého a rozumu dobrého“ pre konanie prác, ktoré práve mali pred
         sebou. V tomto župnom dome je aj stoličný archív, umiestený i chránený vo vnútornom dvore.
         Okolo na prízemí i na poschodí, sú úradné miestnosti. Župný dom mal i svoje žaláre, v tých
         sú pravdepodobne dnes pivnice, práčovne, drevárne a iné nevinné miestnosti.
   </p>
   <p>
    Župan mal tu svoje, na ten čas, nádherné bývanie, z ktorého mohol bezprostredne vojsť do
         zasadacej dvorany.
   </p>
   <p>
    Dvadsiateho prvého marca roku 1808 schádzalo sa panstvo zo všetkých strán stolice do
         Banskej Bystrice a pred stoličný dom. V bránach stáli župní hajdúsi v svojej originálnej
         uniforme, podobajúcej sa dávnemu vojenskému vystrojeniu. Pri bokoch mali svoje starobylé
         kapsy v žlto-belasých farbách.
   </p>
   <p>
    Páni prichádzali na kočoch na túto príležitosť zvlášť hrdých, ale i na menej okázalých
         vozíkoch. Niektorí doviezli sa i na štvorke, veď v ten čas ešte mali z čoho aj menší
         zemani. Jedni, tí, čo mali úrady v samom župnom dome, zatiahli s kočmi do dvora, iní
         poschádzali pred bránou a poslali koče do mesta, alebo do veľkého dvora hostinca U raka,
         alebo do dvorov spriatelených zemianskych rodín.
   </p>
   <p>
    Všetci títo páni boli odetí do gály, akú v ten čas nosili uhorskí zemani. Boli tu šaty z
         čo najjemnejšieho čierneho súkna, aj zo zamatu, ale aj farby fialovej, tmavočervenej,
         takrečenej farby červeného vína, i belasej. Mentieky lemované drahou kožušinou. Retiazky
         masívne zlaté, posiate drahokamami. Šable ligotavé, ktorých rukoväte okrášľovala vzácna
         tepaná práca a ozdobovali drahokamy. Šable cvendžali, ostrôžky na čižmičkách štrngali, keď
         páni kráčali sklepenou bránou a schodmi do siene. Kalpaky i kučmy, ešte bolo chladno,
         ozdobené mali perami, pripevnenými v nádherných agrafách.
   </p>
   <p>
    Duchovenstvo sa dostavilo so svojimi odznakmi, s červenými i lilavými pásmi a krížom.
         Biskup Zerdahelyi prišiel len neskoršie.
   </p>
   <p>
    Prišlo panstvo i z okolitých stolíc, ale väčšina prišla až v samý deň volieb. Pre postup
         deja pripomenieme pánov už na tomto mieste.
   </p>
   <p>
    Z Turca prišiel Ladislav Prónay a Jozef Benický — rozumie sa, de eadem. Z Novohradu
         Ľudovít Ambrózy, podžupan, z Gemera Gabriel Serényi, z Oravy Andrej Kubíny, z Hontu Jozef
         Zmeškal, z Liptova Alexander Rakovský a František Platthy.
   </p>
   <p>
    Všetko prítomné panstvo vošlo do zasadacej siene. Do tejto peknej miestnosti viedli
         široké schody osobitným vchodom. Vo dvorane bol obraz Márie Terézie, Jozefa II. — a
         podarený obraz hlavného župana Petra Balogha-Očanského (de Ocza).
   </p>
   <p>
    V tento deň sa skladali úrady doterajších úradníkov a oddávali sa odznaky úradnej moci a
         hodnosti týchto pánov. Prvý podžupan Jur Radvanský, oddal ako odznak pečať stolice, potom
         zaujal predsednícky stolec v neprítomnosti hlavného župana a začal svoju slávnostnú reč,
         ktorá v duchu toho času a štýle znela asi takto:
   </p>
   <p>
   </p>
   <p>
    <span class="emphasis">
     <em>
      Vážené stavy a páni!
     </em>
    </span>
   </p>
   <p>
    <span class="emphasis">
     <em>
      Zatým, čo sa zo srdca radujem a teším, že vás vidím v tak značnom počte
            zhromaždených, ochotne síce, ale v skutočnosti nie bez bolesti ponáhľam sa vec vybaviť,
            lebo to, čo sa vlúdilo do bežných spisov, bude patrne bez významu, a prítomné zasadnutie
            nebude sa teda musieť odbavovať za predsedníctva našej najmilostivejšej vrchnosti, lebo
            jeho osvietenosť bola už skorej chorobou postihnutá, preto dostalo sa nám — mne, tej cti
            ju zastupovať. Je ale nádej, že sa náš milovaný najvyšší pán župan skoro uzdraví, čoho
            si úprimne žiadam a dúfam, že to bude o dva dni.
     </em>
    </span>
   </p>
   <p>
    <span class="emphasis">
     <em>
      Okolnosť túto bude možno každému zoznať bližšie a podrobnejšie z milostivých
            listov do 17. t. m., predovšetkým uverejnenia zasluhujúcich. Vážené stavy a hodnosti,
            ťažká práca na nás čaká. Máme rokovať o výsledkoch posledného krajinského snemu. Jeho
            osvietenosť v pripojenom liste láskave a s dôverou nás k tomu povzbudzuje a
         oprávňuje.
     </em>
    </span>
   </p>
   <p>
   </p>
   <p>
    Po tejto reči, „plnej nadšenia“ — tak znie zápisnica — hoci im spôsobila bolesť zpráva o
         jeho osvietenosti, stavy to pochopili, sadli na svoje miesta a začali rokovať.
   </p>
   <p>
    Najprv prečítali milostivý list pána hlavného župana, adresovaný celému zhromaždeniu,
         datovaný 17. t. m. z Romháne, sviedčiaci o chorobe vznešeného pána a určujúci poriadok
         vecí, o ktorých treba rokovať.
   </p>
   <p>
    List „vážne“ prečítali a „úctyplne“ vypočuli. Panstvá dali výraz svojmu poľutovaniu, keď
         povstali a zvolali: „Vivat, náš najmilostivejší pán župan!“
   </p>
   <p>
    Nato si opäť posadali na svoje miesta.
   </p>
   <p>
    Potom poverili pánov Daniela Urbányiho a Ľudovíta Ostrolúckeho, predniesť už vypracované
         referáty.
   </p>
   <p>
    Najstaršieho, i čo sa rokov týka, i čo stoličnej služby, hlavného stoličného notára
         Daniela Urbányiho vždy vtedy poverili prezidovať, keď boli voľby. Zaujal teda svoje miesto
         a hovoril:
   </p>
   <p>
   </p>
   <p>
    <span class="emphasis">
     <em>
      Vážené spojené stavy! Neexkuzujeme sa, že sme všetky funkcie, ktoré nám naša česť
            rozkazovala vykonať, vykonali, ale mnoho ťažkostí sa nám postavilo do cesty, mnoho, čo
            sme sľúbili, ostalo nevykonané, ale to, čo sme urobili, s tým sa môžeme
         pochváliť.
     </em>
    </span>
   </p>
   <p>
    <span class="emphasis">
     <em>
      Zabezpečili sme verejné blaho a bezpečnosť osoby i majetku je obstojne dobrá.
            Ťarchy, ktoré nám zadáva vojsko, podelili sme systematicky, takže ani ľud, plebs, ani
            mešťania nepociťujú prílišnú jeho ťarchu, lebo sme na základe zákona vymohli pre naše
            légie dvestotisíc zlatých. Tieto légie boli takto podelené: Milícia kyrysariálna:
            Zvolen, Pliešovce, Veľká Slatina, Očová, Badín, Medzibrod po jednom cúgu. Pre prvé štyri
            obe I. centuria, pre ostatné II. centuria. —
     </em>
    </span>
   </p>
   <p>
   </p>
   <p>
    Toto sa pripomína preto, lebo vo Zvolene bolo vtedy vojsko ináč i krysármi menované.
         Holeca poverili umiestením tohto vojska. (Legionis equestris Kienmajeriana.) Urbányi
         pokračuje:
   </p>
   <p>
   </p>
   <p>
    <span class="emphasis">
     <em>
      Čo sme nevykonali, je to, že od snemu nariadili zostaviť popis jednotlivých
            majetkov podľa stavu a zemí, ale keďže lehota bola taká krátka — a ťažkosti také veľké,
            s tou vecou sme sa opozdili, ale program sme pripravili a len vyplnenie ostáva
            budúcnosti.
     </em>
    </span>
   </p>
   <p>
   </p>
   <p>
    Pán notár Urbányi začal tým, že sa neexkuzujú — a predsa len vyhovárajú.
   </p>
   <p>
    Po vybavení ďalších iných vecí sa zhromaždenie rozišlo.
   </p>
   <p>
    Na druhý deň sa zišli porobiť ešte prípravy na voľby a tu Radvanský povedal reč, v
         ktorej sa poďakúva a skladá svoj úrad, želajúc si, aby vážené stavy volili si mladšieho a
         lepším zdravím obdareného, lebo on cíti na pleciach ťarchu rokov a je i neduživý.
   </p>
   <p>
    Jeho reč vyznela už veľmi vlastenecky (fidei pro patria). Túto reč všetci prítomní
         prijali s nadšením.
   </p>
   <p>
    Toto bol začiatok reštaurácie. Od toho dňa pracovali len tí, ktorí mali vybaviť niektoré
         naliehavé otázky, druhí páni, tak domáci, ako i cezpoľní, sa zabávali, dávali hostiny,
         chodili na hostiny, tance, zábavy a iné kratochvíle.
   </p>
   <p>
    A pritom sa i kortešovalo. Fekete sa tešil, že Radvanský zaďakoval. Len si žiadal, aby
         sa nenašli ľudia, ktorí by Radvanského presviedčali, že je ešte súci i ďalej mať úrad
         vicišpána a mu takrečeno ten úrad nanútiť. Teraz len získať vplyvných ľudí a vyšvihnúť sa
         na predné miesto stolice!
   </p>
   <p>
    Po všetky tie dni Fekete temer nebol doma.
   </p>
   <p>
    Na každej hostine, na každom večierku bol prítomný, okrem toho ešte s rozpustenými
         kompánmi trávil noci po kaviarňach a vykričaných krčmách a pustom hýrení.
   </p>
   <p>
    Vicišpán Radvanský povolal všetkých pánov a panie na slávnostný banket. Na žiadosť
         svojich blízkych príbuzných Antona a Jána dal sa nakloniť, aby hostina bola v kaštieli
         týchto dvoch pánov. Lebo kaštieľ Jura Radvanského bol pomerne dosť malý, hostil v ten čas
         už početných cudzích hostí a nebolo by v ňom toľko miesta, aby sa všetci pozvaní do neho
         spratali. Radvanský totiž obýval kaštieľ prostredný, ktorý je od hradskej pre silnú ohradu
         temer neviditeľný. Na bráne tohoto paláca je nápis:
   </p>
   <p>
   </p>
   <p>
   </p>
   <div class="literallayout">
    <p>
     CELSA SADUNT VITIIS CRESCUNT
     <br/>
     VIRTUTE TENELLA
     <br/>
     TURRIS LAXA JACET
     <br/>
     PONDERE PRESSA SUO.
     <br/>
     <br/>
     <span class="emphasis">
      <em>
       Veľké veci padajú hriechom,
      </em>
     </span>
     <br/>
     <span class="emphasis">
      <em>
       útle veci rastú cnosťou.
      </em>
     </span>
     <br/>
     <span class="emphasis">
      <em>
       Krehká veža leží spadnutá,
      </em>
     </span>
     <br/>
     <span class="emphasis">
      <em>
       tlačená svojou váhou.
      </em>
     </span>
     <br/>
    </p>
   </div>
   <p>
   </p>
   <p>
   </p>
   <p>
    Starobylý kaštieľ Radvanskovcov, ktorý stojí prostred parku, je stavaný na spôsob
         pevnosti. Pri samej hradskej ceste stojí ešte jedna bašta, už sa rozpadávajúca. V tomto
         zámku, stavanom do štvorhranu na poschodie, sú krásne miestnosti a veľké dvorany. V jednej
         z tých veľkých komnát býval kedysi i Rákóczy, keď sa ukrýval pred svojimi nepriateľmi. Z
         jednej z prízemných izieb vedie tajný východ a úzke schody do tej miestnosti, kde sa
         zdržiaval Rákóczy. Touto cestou chodili k nemu jeho dôverníci a priatelia a tadiaľto
         dostával potravu. Boli tu istý čas aj Rákóczyho synovia, a to dlhší čas — nikto o nich
         nevedel. Veľká sála sa odvtedy až podnes menuje Rákóczyho sálou. Teraz sú tam, ako i v
         susedných izbách, uložené cenné zbierky, starožitnosti, údajne i z Rákóczyho pozostalosti.
         Rodinná obrazáreň je tiež tu, knižnica je bohatá, sú v nej veľmi cenné diela aj z
         husitských čias.
   </p>
   <p>
    V prízemnej veľkej dvorane, ktorá bývala pri rodinných a iných slávnostiach jedálňou, je
         krb, čiže kozub, do ktorého sa sprace odrazu za voz dreva — dnes by sme povedali dva metre
         — a to vo veľkých polenách. A práve vtedy dobre horí, keď je ho toľko. Muselo to byť
         príjemné, keď tam praskal oheň a vrhal svoje svetlo i šíril teplotu do veľkej panskej izby,
         plnej panstva v starodávnych úboroch, šperkoch, v hodvábe a zamate. Statní páni a krásne
         panie pri hostine, hudbe a speve.
   </p>
   <p>
    I v ten čas sa poschodilo panstvo ako už rečeno z celej župy a ešte i z druhých stolíc.
         Niektorí páni doviedli i svoje panie a dcéry, ale i bez nich bolo v slávnej stolici dosť
         mladých krásavíc, ktoré vynikali nad mnohé iné. Medzi nimi bola mladušká Radvanská, ktorá o
         niekoľko rokov vzbudila obdiv svojou krásou, duchom a pôvabnosťou i na viedenskom kongrese,
         kde, ako vieme, zišlo sa panstva z najvyšších kruhov a z celej Európy.
   </p>
   <p>
    Fekete i tu dvoril smele, zvŕtal sa tak ako na Sliači a chcel uplatniť svoje vynikajúce
         vlastnosti. A iste by bol postúpil v hodnosti, keby nebol príliš vysoko siahal.
   </p>
   <p>
    Veselovský s nevôľou pozoroval nebezpečnú, hazardnú zaťovu hru. Sľúbil mu pomoc pri
         dosiahnutí stupňa, ktorý by na ten čas zodpovedal aj inému, nielen ešte mladému Feketemu.
         Mal to byť úrad stoličného fiškála.
    <sup>
     [
     <a class="footnote" href="#ftn.id2586542" name="id2586542">
      46
     </a>
     ]
    </sup>
    Veselovský dôvodil pred zaťom, že aj iní veľkí páni postupovali len z kroka na
         krok. Sám hlavný župan, Peter Balogh, bol najsamprv slúžnym. Ale Fekete chcel byť
         vicišpánom stoj, čo stoj a preskočiť od seba staršieho Benického.
   </p>
   <p>
    Veselovský, keď mu úrad zapisovateľa, za ktorého ho pri voľbách vymenovali, dovoľoval,
         odišiel do Zvolena, aby navštívil svoju rodinku. Vtedy musela Františka byť doma, lebo zasa
         bola v požehnanom stave a rodičia ju chránili pred úrazom a inými dojmami. Aj Fekete jej
         naložil, aby sa zdržiavala doma, no, nie pre iné, len aby sa on mohol voľnejšie pohybovať.
   </p>
   <p>
    Bývala teda mladá žena doma a uspokojila sa, že jej miesto nebohého anjelika Pán Boh
         daruje iného. Dobrá Veselovská si dcérku buď k sebe povolala, buď pri nej sedávala.
   </p>
   <p>
    Konečne sa minuli veselé dni príprav, kortešačiek a hlučných zábav.
   </p>
   <p>
    Dvadsiateho ôsmeho marca roku 1808 schádzali sa zasa páni, a to v hojnejšom počte ako
         pred týždňom, do župného domu. Prišli všetci, domáci i cezpoľní vo svojich hrdých šatách a
         ozdobách. Niektorí mali i rady a znaky hodností.
   </p>
   <p>
    Okrem menovaných pánov z iných stolíc boli tu zástupcovia miest, rodín a korporácii. Za
         mesto Banskú Bystricu boli členovia magistrátu a mešťanosta.
   </p>
   <p>
    Eszterházyovské panstvo zastupoval fiškál Schurman z Vígľaša, prefekt Tóth a mnohí iní
         páni a veľmoži.
   </p>
   <p>
    Zástupcovia ľudu, plebs, boli Alexander Kardoš a Samuel Kalauz z Hájnik.
   </p>
   <p>
    Z kňažstva bol biskup Zerdahelyi, Ján Nepomuk Miller, predstavený slávnej kapituly,
         František Molnár, kanonik a Ján Lux, miestny farár.
   </p>
   <p>
    Keď sa všetci zhromaždili vo veľkej zasadacej sieni župného domu, vítal ich Jur
         Radvanský a vyzval prítomných, aby sa išli spolu s ním pomodliť do domácej kaplnky na
         vzývanie Ducha Svätého.
   </p>
   <p>
    Pobožnosť odbavoval miestny farár pri asistencii iných kňazov a titulárny kanonik
         dôstojný Ján Lux.
   </p>
   <p>
    Keď sa služby božie v prítomnosti magistrátu a veľkej väčšiny panstva, nakoľko ich
         pomerne malá miestnosť prijať mohla, skončili a keď sa všetci vrátili do zasadacej siene,
         Jur Radvanský navrhol vyslať deputáciu k najvyššiemu pánu županovi do jeho obydlia a pozvať
         ho na dnešné slávnostné zasadnutie.
   </p>
   <p>
    Zároveň oslovili aj osvieteného pána Gabriela Zerdahelyiho, nateraz biskupa diecézy, aby
         deputáciu k pánu županovi viedol. V deputácii boli: najdôstojnejší pán Ján Nepomuk Miller,
         predstavený kapituly, František Molnár, kanonik; z magnátov Ladislav Prónay, turčiansky
         Jozef Benický, Ľudovít Ambrózy, Gabriel Serényi, Ondrej Kubíny, Alexander Rakovský,
         František Platthy, Jozef Ostrolúcky, staručký Daniel Urbányi a sudca Karol Holec. Ján
         Miller vo svojej pilne naštudovanej reči povolal hlavného župana a deputácia sa vrátila do
         sály, oznamujúc zhromaždeným, že jeho excelencia o krátky čas príde.
   </p>
   <p>
    Onedlho skutočne prišiel hlavný župan Balogh, starší už pán, váženého zovňajšku, odený
         do čierneho odevu.
   </p>
   <p>
    Prítomní ho privítali postojačky hlasitým volaním: Vivat!
   </p>
   <p>
    Pán župan zaujal svoje kreslo, po jeho pravici pán biskup Gabriel Zerdahelyi a tak podľa
         stavu a hodností iní hodnostári a stavy.
   </p>
   <p>
    Ctihodný starec Daniel Urbányi, už mnoho rokov hlavný župný notár, vstal a menom
         všetkých hlavného župana privítal.
   </p>
   <p>
    Aby sme mali potuchy, ako sa vtedy rečnilo a pánom lichotilo, prinášame Urbányiho reč
         aspoň vo výťahu a skrátenú:
   </p>
   <p>
   </p>
   <p>
    <span class="emphasis">
     <em>
      Najjasnejší, najvzácnejší Domine aktualis — a najvyšší župan!
     </em>
    </span>
   </p>
   <p>
    <span class="emphasis">
     <em>
      Keď si, najvyšší, zotaviac sa, vstúpil medzi nás, ktorí sme sa tu zhromaždili,
            aby sme vykonali to prenesnadné dielo, ktoré vyžaduje naplnenie predpísaných zákonov a
            ktorí sme sa ohliadali po tvojej múdrej rade a po tvojej obozretnej a láskavej pomoci,
            ktorú rád poskytuješ i v najväčších tvŕdzach mimo našu nádej len obzvláštnym darom božím
            úplne zdravý, nemohol si nečítať na našich čelách a nevidieť na našich tvárach už
            zbavených starostí a úzkostlivosti a znepokojenia o tvoje zdravie, záblesky spoločnej
            radosti, ktorá šťastne obveseľuje naše duše, dôkaz to nežnej lásky nás všetkých k tebe.
            Pre nás je totiž zvrchovanou rozkošou tak účasť pod vznešeným predsedníctvom po tvojom
            boku, ako i poslušnosť, ba dokonca najdôvernejší styk s tebou. V dnešný deň, ktorý si
            chcel mať slávnostným, vzhľadom na tú úlohu volebného zasadnutia celého kraja, zvereného
            tvojmu rozmyslu a dôvtipu. Tie ušľachtilé pocity úcty, oddanosti a lásky k tebe sú
            napodiv v nás zjednotené, no jednak nás roznecuješ, jednak my hlboko cítime a pokladáme
            za zvrchovane záslužný skutok znova si tak slávnostne uctiť, nášho najvyššieho pána na
            tomto poprednom mieste najvyššej pocty a hodnosti a toto nás povznášalo do radostných
            pocitov najvyššej blaženosti. Nechceme ťa dlho zdržiavať od chválitebného volebného
            obradu našich predkov, tohto znamenitého zariadenia zdedeného po otcoch, ktoré si podľa
            svojej vlastnej vôle a našej rady milostivo určil na tomto mieste slávnostne prerokovať.
            O to ale prosíme tvojho jemného a múdrostiplného ducha čo najpokornejšie: dokiaľ vykonáš
            správu tohoto starobylého úradu, buď mu milostivý a priaznivý, ako veľmi zaslúžilému o
            štát. A keď budeš sčitovať naše hlasy pri voľbe nového úradu, ráč spolupôsobiť k
            spoločnému dobru vlasti s nami, ktorí máme ten istý cieľ. A teraz opakujeme svoje
            všeobecné želanie a z hlbín srdca svojho voláme, aby si bol celému kráľovstvu čo
            najdlhšie zachovaný zdravý a neporušený. Nech žije náš najvyšší pán! Vivat!
     </em>
    </span>
   </p>
   <p>
   </p>
   <p>
    Na toto srdečné volanie všetci prítomní povstali a nadšene volali: Vivat! Vivat!
   </p>
   <p>
    A keď sa volanie utíšilo, Urbányi pokračoval a zakončil svoju reč:
   </p>
   <p>
   </p>
   <p>
    <span class="emphasis">
     <em>
      Nech žijú naši vznešení hostia!
     </em>
    </span>
   </p>
   <p>
   </p>
   <p>
    Potom vstal hlavný župan a otvárajúc volebný akt, predniesol svoju reč.
   </p>
   <p>
   </p>
   <p>
    <span class="emphasis">
     <em>
      Slávne stavy
      <sup>
       [
       <a class="footnote" href="#ftn.id2586862" name="id2586862">
        47
       </a>
       ]
      </sup>
      a hodnosti! V kráľovstve, ktorého sme šťastnými občanmi, je zvykom a
            platnými zákonmi ustáleno, aby sa župné úrady volili každý tretí rok. Toto nariadenie sa
            svojou užitočnosťou tak osvedčilo, že kým v ostatných veciach duch času radil k mnohým
            zmenám, túto slobodu pri voľbe úradu slobodného národa otcovia naši zachovali nám
            nedotknutú, ako najbezpečnejšieho strážcu našej veľkej slobody. Ale spôsob vedenia
            modernej správy s množstvom práce líši sa hodne od pôvodnej jednoduchosti — a preto sa
            treba dôkladne učiť, lebo terajšia správa vyžaduje viac času. A tak stavy a páni
            kráľovstva si žiadali na sneme, slávnostne konanom roku 1790, aby jednotlivé úrady boli
            spravované v obciach šesť rokov. Pritom sa nijako neobmedzila sloboda pri voľbe úradu,
            ani sa neporušil záväzok zachovať oddávna potvrdené zákony. Dosiaľ je v pamäti zákon,
            ktorý prináša povinnosť najvyššiemu úradníkovi zvolávať volebné zhromaždenia v
            ustanovených lehotách a stavom a pánom užiť práva slobodnej voľby. Som tu na to, aby som
            túto svoju povinnosť svedomite vyplnil, o niečo neskoršie, ako by som si to želal a ako
            nadišla zákonitá doba. Ale myslím, že toto predĺženie nemôže sa mi pričítať za vinu a ak
            nespôsobilo zlo, zaslúži ospravedlnenie.
     </em>
    </span>
   </p>
   <p>
    <span class="emphasis">
     <em>
      Je tomu práve šesť rokov, čo som z milosti cisárskej namiesto inej prijal túto
            župu, došiel som voľby a z úradnej moci upevnil som úrad. Keď obdobie troch rokov
            uplynulo, blížili sa voľby, hrozili žalostné pomery, ktoré velili, aby sa obsadenie
            úradov predĺžilo. Voľby z predošlých rokov ma povolali, osvietené stavy a páni, do
            verejného úradu kráľovstva a k starosti o štát. Keď som všetky tieto veci štastne
            dokončil som tu na tomto mieste, aby som svedomite naplnil povinnosť, ktorú mi zákon a
            kráľ pridelili voľbou verejného úradu. Som tu a na prahu preťažkej našej úlohy. Prosím
            pokorne toho, od ktorého všetko dobré pochodí, aby dielo, ktoré začíname, ráčil obrátiť
            svojou mocnou otcovskou pravicou k sláve svojho zvrchovaného mena a na prospech pána a
            kráľa nášho najmilostivejšieho a na všeobecný vzrast blaha. Kým sa pripravím pre dnešné
            dielo, osvietení páni a stavy, ráčte usúdiť, či všetko to, čo od posledných volieb tento
            úrad v časoch tvrdých a neistých vykonal, pochodí z duše poctivej a vám
         priaznivej.
     </em>
    </span>
   </p>
   <p>
   </p>
   <p>
    Na túto obsažnú reč povstal zasa Urbányi a vo svojej podobne rozsiahlej reči prosil pána
         hlavného župana, aby menom celého zhromaždenia prijal výraz hlbokej dôvery a lásky a aby
         ďalej pokračoval v svojom vznešenom a bohumilom konaní.
   </p>
   <p>
    Nato všetky stavy zvolali hlasité: Vivat!
   </p>
   <p>
    Potom prikročili k voľbe.
   </p>
   <p>
    Kvôli vlastnému deju musíme už na tomto mieste v krátkosti oznámiť výsledok volieb do
         župných úradov.
   </p>
   <p>
    Hlavný župan Peter Balogh de Ocsa už vymenovaný vládou ostal naďalej v svojom úrade.
         Prvý vicišpán Jur Radvanský. Druhý vicišpán Ladislav Benický.
   </p>
   <p>
    Sudcovia pre pravoty vyšších: Anton Radvanský, Tomáš Rakovský, Andrej Bendík, Ján
         Radvanský, L. Ostrolúcky a J. Gyürky.
   </p>
   <p>
    Pre pravoty nižších: Ludvik Zolnaj, Ján Nándory, Ľudovít Fekete, Karol Holec, Ján
         Remenius, Raksanyi a Jankovič.
   </p>
   <p>
    Radvanský síce zložil svoj úrad a poďakoval sa z tejto hodnosti, dajúc na vedomie, že by
         si už rád odpočinul, ale ubezpečený priateľmi, medzi ktorými vyznačoval sa najmä
         Veselovský, že je ešte so svojimi skúsenosťami v župnej správe prepotrebný, prestal sa
         zdráhať a keď ho pri hlasovaní veľkou väčšinou zvolili, tak úrad prijal.
   </p>
   <p>
    Fekete a jeho priatelia boli sklamaní. Mali už pripravený plán, ako sa dostanú k cieľu,
         keď Radvanský padne. Fekete zaškrípal zubami a z očú mu sršali blesky. Pozrel v tú stranu,
         kde sedel jeho zachmúrený tesť, pohrúžený do svojej práce. Fekete bol presvedčený, že
         Veselovský bol tiež medzi tými, ktorí Radvanského prehovorili a ktorí mu pomohli zvíťaziť.
         Ale ešte poraziť i druhého, to je už ťažšie.
   </p>
   <p>
    Protikandidátom Radvanského bol Benický a po voľbe prvého podžupana kandidovali
         Benického na úrad druhého vicišpána. Tu boli ešte viacerí kandidáti, a to Karol Holec,
         Anton Radvanský a — Ľudovít Fekete.
   </p>
   <p>
    Pri vypočutí mien kandidátov ozvali sa nespokojné hlasy a pri odovzdávaní hlasov na
         druhého vicišpána strhla sa taká vrava a trma-vrma, že hlasy nebolo možno sčítať a „pre
         neurčitosť výkrikov“, tlačenice a nespokojnosti nebolo možno prísť k výsledku. Medzi
         skupinami bolo počuť nespokojné a zlovestné výkriky a nadávky, ktorými sa páni navzájom
         poctili. Z výkrikov bolo rozoznať Holecov a Feketeho hlas. Títo rovno žiadali nové voľby
         prvého podžupana.
   </p>
   <p>
    Konečne sa hlavnému županovi po opätovnom vyzvaní podarilo natoľko utíšiť revoltujúcich
         pánov, že vypočuli návrh hlavného župana. Radil, iste v podobných veciach už skúsený, aby
         sa prikročilo k výnimočnému stavu, pre ktorý je vymenovaná komisia, skladajúca sa z
         nestranných ľudí, aby oni, vzdialení od huku, v užšom kruhu zvolili druhého vicišpána.
   </p>
   <p>
    V komisii boli títo páni: Fraňo, kanonik Molnár, Ján Radvanský, Teofil Geramb, Ludvik
         Ambrózy, Gabriel Justh, G. Šerényi, Ladislav Šembery, Jozef Meško, Karol Bogdányi, Ladislav
         Tóth — a ako zapisovateľ Pavol Veselovský.
   </p>
   <p>
    Vymenovaní páni sa utiahli do susednej izby a tu vyvolili veľkou väčšinou hlasov za
         druhého vicišpána Ladislava Benického.
   </p>
   <p>
    Keď sa páni vrátili do dvorany, predstúpil Veselovský, prečítal hlasy a oznámil
         zhromaždeným výsledok voľby.
   </p>
   <p>
    Stál neďaleko dvier, vážny, akoby sa ho to ani netýkalo, ako zosobnený úradník, plniaci
         svoje povinnosti, neochvejne, neobzerajúc sa ani napravo, ani naľavo.
   </p>
   <p>
    Pred ním skupina nespokojencov a na ich čele Fekete. Stál zachmúrený, zosobnená hrozba.
         Keď doznel Veselovského hlas, ozval sa Fekete a za ním jeho priatelia:
   </p>
   <p>
    — Hanba, to je výsledok intríg a vyčínania kliky. To nie sú slobodné voľby slobodných
         zemanov!
   </p>
   <p>
    Veselovský, ešte vždy držal v ruke papier, nevedel sa zdržať a nezahriaknuť zaťa, dal sa
         strhnúť hnevom a rozhorčene zvolal:
   </p>
   <p>
    — Mlč, nepodarené, samopašné chlapčisko! Ty si chcel byť vicišpánom, ale ani za
         najposlednejšieho hajdúcha si nie súci!!
   </p>
   <p>
    V sále bolo hrobové ticho. Každý, i ďaleko sediaci počuli túto rozhorčenú urážku, tento
         výkrik rozhnevaného úradníka, ktorý bráni práva celého zhromaždenia.
   </p>
   <p>
    Fekete sa vypäl a rukou hodil na šabľu. Ale ruka, trasúca sa, ostala na rukoväti… Ústa
         sa mu chveli, tvár, i tak bledá, osinela, oči sršali blesky na tesťa, ktorému stál
         zoči-voči. Chcel niečo povedať, ale rozmyslel si, zaťal zuby, zaškrípal a hodil zúrivý
         pohľad na Veselovského. Potom sa zvrtol a odišiel.
   </p>
   <p>
    Prítomní si vydýchli, ale Veselovský sa zľakol. Nie kvôli sebe, osobne sa ho nebál, ale
         ako videl zúrivca, hneď pomyslel na svoju nešťastnú dcéru, ktorá je vydaná tomuto hroznému
         človekovi na milosť a nemilosť. Ó, keby sa ten biednik radšej vrhol na neho!!
   </p>
   <p>
    Spamätal sa, pristúpil k stolu, vzal z najbližšieho kalamára pero, namočil ho a na
         lístok, ktorý si tiež vzal zo stola, napísal:
   </p>
   <p>
   </p>
   <p>
    <span class="emphasis">
     <em>
      Drahá moja pani! Hneď, ako tento list dostaneš, ponáhľaj sa k našej dcére, priveď
            ju domov a na nijaký pád ju nepusť do Feketeho domu, lebo jej ten zúrivec ublíži. Ja
            ešte musím do zajtra ostať. Paulus V.
     </em>
    </span>
   </p>
   <p>
   </p>
   <p>
    Potom zavolal hajdúcha, čo stál pri dverách a rozkázal privolať hajdúcha Martina zo
         Zvolena. Ten bol tiež v bráne v spoločnosti početných panských sluhov, hajdúchov, kočišov a
         inej čeľade. Na zavolanie vkročil do sály, salutoval a postavil sa do pozitúry. Veselovský
         mu podal lístok a rozkázal:
   </p>
   <p>
    — Osedlaj si koňa — a ako len chytro môžeš uháňaj do Zvolena. Túto kartičku dáš panej a
         povedz, žeby vykonali, čo im píšem. Ponáhľaj sa, aby ťa pán Fekete nepredbehol.
   </p>
   <p>
    Martinko vzal kartičku, salutoval a odišiel.
   </p>
   <p>
    Veselovský, vždy úradník, uspokojený, že vykonal, čo pre svoju rodinu mohol, sadol si na
         svoje miesto, aby vo svojom úrade vytrval až do konca.
   </p>
   <p>
    Veselovský vedel, že Fekete pôjde teraz rovno domov a ako sa dá podľa jeho zúrivosti
         predpokladať, môže sa pomstiť na nevinnej žene. Tomu chcel listom čeliť a bol presvedčený,
         že všetko vykonal, čo mohol.
   </p>
   <p>
    Po tomto búrlivom výstupe všetko išlo hladko.
   </p>
   <p>
    Radvanský predniesol svoju slávnostnú, miestami až tuho vlasteneckú reč a skončil ju asi
         v tomto znení:
   </p>
   <p>
   </p>
   <p>
    <span class="emphasis">
     <em>
      Dnešným dňom teda beriem zasa na seba ťarchu, veľmi dobre oboznámený so svojimi
            povinnosťami. Ďakujem za dôveru, ktorú mi preukázali stavy a beriem si to ako kalkulus
            ocenenia mojej práce v minulosti. Tých, ktorí ma v tento deň svojimi hlasmi poctili,
            prosím, aby i v budúcnosti mali v pamäti, koho obdarovali svojou dôverou, aby mi, a to
            pripomínam vážne, i v budúcnosti preukázali tú istú dôveru, aby ona priniesla
         ovocie.
     </em>
    </span>
   </p>
   <p>
   </p>
   <p>
    Zápisnica hovorí, že Radvanského vyvolili jednohlasne, ale sám v svojej reči prízvukuje,
         že to nebolo celkom tak, mal protivníkov, a dobre ich poznal.
   </p>
   <p>
    Radvanský pokračuje:
   </p>
   <p>
   </p>
   <p>
    <span class="emphasis">
     <em>
      Mne je tento úrad známy a starý. Poznám jeho česť a jeho slávu, ale mňa ani jedno
            ani druhé nevábi, lebo pred mojimi očami stojí vždy povinnosť, ktorú som prevzal na
            seba, aby som odstránil ťarchy stránok. Konečne prosím všetkých, aby múdrou svojou radou
            radili, aby lásku a dôveru svoju vždy ku mne nestrojene prechovávali a myšlienky svoje
            mi otvorene zdieľali a ja sľubujem, že čo bude možné, všetko vykonám. A tých, ktorí pre
            neprajné zmýšľanie, alebo pre iné príčiny odopreli mi svoje hlasy, uisťujem pred celým
            týmto vyvoleným úradom a slávnymi stavmi, že im preukážem svoju dobrú vôľu a
         priazeň.
     </em>
    </span>
   </p>
   <p>
   </p>
   <p>
    Keď Radvanský skončil, všetci skríkli, lebo odporci sa už vzdialili, svoje: Vivat — a
         Omnes vivant!
   </p>
   <p>
    Na druhý deň mali ešte vybaviť niektoré veci, preto pozvali prítomných, aby sa ešte k
         záverečným prácam dostavili.
   </p>
   <p>
    Ostal ešte i Veselovský, na svoje a svojich veľké nešťastie.
   </p>
   <p>
    Hajdúch Martinko uháňal na koni cestou do Zvolena, ale ani nádherná štvorka Feketeho
         nelenila. Lebo ako Fekete odišiel zo zasadacej siene, odobral sa na svoj byt, rozkázal
         priahať a ponáhľal sa do Zvolena.
   </p>
   <p>
    Aj keď sa pekné koníky usilovali, predsa nevládali tak chytro ťahať ťažký koč a tak
         uháňať, ako unášal Martinkov koník mladého šuhaja.
   </p>
   <p>
    Prišiel teda Martinko hodne skôr do Zvolena a oddal panej lístok.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2586542" name="ftn.id2586542">
        46
       </a>
       ]
      </sup>
      <span class="emphasis">
       <em>
        Stoličného fiškála,
       </em>
      </span>
      právneho zástupcu.
     </p>
    </div>
    <div class="footnote">
     <p>
      <sup>
       [
       <a class="para" href="#id2586862" name="ftn.id2586862">
        47
       </a>
       ]
      </sup>
      <span class="emphasis">
       <em>
        Stavy a páni kráľovstva,
       </em>
      </span>
      stavovské označenie vládnúcej
                  triedy (vyššej a nižšej šľachty).
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2587383">
       </a>
       Obeť
      </h2>
     </div>
    </div>
   </div>
   <p>
   </p>
   <p>
   </p>
   <p>
    Faninka prišla domov. Vlastne ona ten dom ani nepokladala za svoj opravdivý domov. Ten
         jej bol ešte vždy u Veselovskovcov.
   </p>
   <p>
    Od matky prišla s úmyslom, že si ľahne, lebo sa veľmi zle cítila. Bola prechladnutá,
         bolela ju hlava i zuby. I dušu mala chorú a smutnú — až na smrť.
   </p>
   <p>
    Ale sotva vošla do izby, prišla za ňou matka, pani Veselovská. Bolo na nej badať, že je
         prestrašená čo ako sa chcela premôcť, aby dcéru nenaľakala. Pozorne jej oznámila obsah
         otcovho listu a ani jej nedala času nad tým rozmýšľať, už ju obliekla do hodvábneho
         pláštika a hlavu obkrútila šálom. Obe takto prišli do Veselovskovcov.
   </p>
   <p>
    Tu, doma, sa mladá žena cítila pokojnejšia, iba túžila po oddychu, po tichom odpočinku.
   </p>
   <p>
    Veselovská bola rada, že si dcéru tak ľahko a bez prekážky dopravila domov. Ale dlho sa
         netešila.
   </p>
   <p>
    Fekete prišiel domov, kone boli ako vyzvárané, ustaté nohy sa im triasli. Teraz Fekete
         na kone nič nedbal, ako zastal koč, skočil z neho a rovno do izby.
   </p>
   <p>
    Pri rachotení koča vyšli na chodbu i Feketeho sestry a matka. Keď Fekete našiel izbu
         prázdnu, surovo zahrešil. Vyšiel von a opýtal sa, kde mu je žena?
   </p>
   <p>
    — Od rána bola u Veselovskovcov, — odpovedala nevrlo matka, — potom prišla, a zasa
         odišla.
   </p>
   <p>
    — Prišla po ňu Veselovská, — referovala Klára. — Videla som ju cez oblok. — Klára vždy
         sedela pri obloku a pozorovala okoloidúcich.
   </p>
   <p>
    — Dobre! — odsekol Fekete a tak, ako bol, vyšiel bránou a pobral sa cez námestie do
         Veselovskovcov.
   </p>
   <p>
    Matka a sestry sa neopovážili opýtať, čo je, čo sa stalo, len sa poobzerali na seba a
         vošli do svojej izby.
   </p>
   <p>
    Faninka sa práve chcela odstrojiť, keď vošiel. Zľakla sa ho a zľakla sa i Veselovská.
   </p>
   <p>
    Bol milý, usmievavý a láskavý, akoby to ani nebol ten istý človek, čo pred niekoľko
         hodinami vnukol Veselovskému ťažké obavy.
   </p>
   <p>
    — Čo to vidím? — zvolal svojím vábnym, teraz lichotivým hlasom. — Moja žena tu? A vari
         sa tu chceš i na noc uložiť, há? — A pri týchto, položartom, nežnou výčitkou pohodených
         slovách vzal nemocnú ženu do náručia, bozkával jej čelo, ústa, ruky.
   </p>
   <p>
    Chvela sa ako slabý prútik v jeho mocných rukách. Jeho láskavosťou bola prekvapená a
         predsa sa ho bála. Pozrela na neho s pokornou prosbou.
   </p>
   <p>
    — Ach, muž môj, nehnevaj sa, bola som taká chorá, smutná a slabá, mamička ma chcú
         liečiť, bolia ma zuby, — hovorí mladá žena.
   </p>
   <p>
    — Áno, — prízvukovala matka. — Pomysli si, pán zať, taká je slabá, veľmi chorá; tejto
         noci potrebuje starostlivú opateru. Veď azda nič nebudeš mať proti tomu, keď túto noc
         ostane tu? Ráno ti ju privediem zdravú, čerstvú, — dokladá Veselovská, pomýlená zaťovou
         neobyčajnou láskavosťou.
   </p>
   <p>
    — Áno, muž môj, cítim, že tu vyzdraviem, — hovorí chorá. — A ráno mi už bude lepšie.
         Prosím, nechaj ma tu, len na túto jednu noc!
   </p>
   <p>
    — Ale, ale, dušička, čo si myslíš? Akoby som mohol dopustiť, aby si tu spala? Kdeže sa
         podejem bez teba, či som ti ničím? — hovorí a opytuje sa tým naj nežnejším tónom a s jemnou
         výčitkou.
   </p>
   <p>
    Faninka hľadí na neho s nepokojom a úžasom. Aký je milý, aký nežný, láskavý, už dávno
         taký nebol.
   </p>
   <p>
    Fekete vzal Faninkinu ruku, pritiahol ju k pohovke, sadol si a vzal svoju mladú ženu tak
         nežne a pozorne na kolená, akoby bola krehká porcelánová figúrka, ktorá by sa mu mohla pri
         strmšom dotknutí rozsypať. Pritom jej hladkal rozpálené líčko, bozkával ruky a kolísal ju
         ako malé dieťa.
   </p>
   <p>
    Veselovská bola bezradná, ale i ustrnutá a keď pristúpila k dcére, aby jej napravila
         čepček a vlásky, Fekete vzal i jej ruku a bozkával ju temer vrúcne.
   </p>
   <p>
    — Táto mamička, táto! Aká je starostlivá, či nie, moja maličká? — Fekete pozeral z
         jednej na druhú svojimi záhadnými očami a lichotil ďalej.
   </p>
   <p>
    — Ale, mamička mi moju maličkú ženičku kazí, ona nám doma nechce ani jesť, a tu jej
         všetko lepšie chutí, — obviňoval Fekete testinú ešte vždy žartom.
   </p>
   <p>
    — Nieže, nie, pán syn, teraz jej vôbec nič nechutí. I kávičku mi pred chvíľou nechala a
         to je predsa jej najmilšie. Nuž a to je prirodzené, že každá matka chce ulahodiť svojmu
         dieťaťu, — vyhovárala sa Veselovská, dobrá matka. Pravda bola, že u Feketovcov nevarili
         dobre. Varila tam stará Marka, a čo navarila, to muselo byť dobré. Tak usúdila stará pani,
         ktorú i syn musel počúvať.
   </p>
   <p>
    — Moja, moja biela holubička, — lichotil Fekete a pozeral Faninke do očú.
   </p>
   <p>
    Oblokami zasvietilo ešte zapadajúce slniečko. Faninka hľadela s nevýslovným pocitom
         bázne, strachu, ale i veľkej únavy na svojho muža. Tichúčko zastenala a hľadela sa
         vyslobodiť z jeho objatia.
   </p>
   <p>
    Tak i Veselovská stŕpla a nevedela, či má veriť svojim vlastným očiam a sluchu, keď
         videla veľkú nežnosť a láskavosť, keď počula to neobyčajné lichotenie a hlas, čo sa vkráda
         do srdca. Ako sa toto všetko zrovnáva s mužovým listom? Či mu azda cestou z Bystrice do
         Zvolena prešiel hnev a zlosť? Nevedela, čo si má o veci myslieť.
   </p>
   <p>
    — Len ju nechaj, pán syn, keď je už raz tu. Nechže si odpočinie, je slabá a zmorená, veď
         vidíš, v akom je stave a taká žena potrebuje zvláštnej opatery, — dokladá Veselovská —
         potrebuje odpočinok, pokojný spánok.
   </p>
   <p>
    — Veď to môže mať i doma, však áno, srdce moje? Moja matka sa do nás nestará a sestry
         ani tak, ale keby bolo treba, všetky sú hotové Faninke pomáhať. A ja nemám na celom svete
         inej radosti a potechy, len ju… Nuž dožičím jej toľko pohodlia, koľko len sama chce. Tak
         pôjdeme!
   </p>
   <p>
    Vstal a nežne ju postavil na nohy.
   </p>
   <p>
    Mladá žena sa trošku potočila, ale matka ju zachytila. Pozrela prosebne na neho a
         hladkala ho po ruke. V jej očiach zjavili sa slzy a ústa sa jej triasli.
   </p>
   <p>
    — Bojím sa, — šepkala.
   </p>
   <p>
    — Čoho sa máš báť, keď som pri tebe, blázonko? — odpovedal muž, pritisol ju ľavou rukou
         k sebe a pravou ju začal štekliť.
   </p>
   <p>
    Zasmiala sa, ale kŕčovite a z úst sa vydral bolestný vzdych, skorej ston. Začala sa
         brániť, chytajúc mu ruky…
   </p>
   <p>
    Veselovská sa zľakla, chcela Faninku brániť, ale Fekete sa už i spamätal a namiesto
         šteklenia hladkal svoju ženu nežne, láskavo a hovoril:
   </p>
   <p>
    — Pomysli si len, dušička moja, čo by povedali ľudia, keby počuli, že mladá Feketyčka
         nenocovala doma? Rozprávali by, že sme sa vadili, alebo že som ti chcel ublížiť. No,
         pravda, či sa my vadievame?
   </p>
   <p>
    Fekete pozrel na Faninku a ona ako stroj odpovedala:
   </p>
   <p>
    — Ach, nie, my sa nevadíme.
   </p>
   <p>
    Nevadili sa, lebo Faninka sa neopovážila povedať mu niečo napriek.
   </p>
   <p>
    Veselovská azda aby zaťa predsa len obmäkčila, doniesla napochytro pripravenú večeru a
         víno. Fekete, držiac stále svoju ženu ľavou rukou pri sebe, s chuťou si zajedol lebo už bol
         hladný. Vypil na dúšok niekoľko pohárov vína, ba nútil, aby i Faninka pila z jeho pohára a
         potom vstal.
   </p>
   <p>
    Na stoličke bol prehodený Faninkin pláštik a šál. Vzal šál a ukrúcal do neho mladú ženu.
         Pritom hľadel úporne na ňu a usmieval sa stále, maznal sa s ňou a bozkával ju, kde len
         mohol. Faninka to trpela, ale ešte vždy hľadela na neho s pokornou prosbou.
   </p>
   <p>
    Veselovská, zachytiac šál za druhý koniec, prosila:
   </p>
   <p>
    — Nechaj ju tu, pán syn, už je rozohriata, znova prechladne, bude horšie bolieť zúbok.
         Nechaj ju tu, len túto jedinú noc. Ani nebudem mať pokoj, ach, ostaň, dieťa moje.
   </p>
   <p>
    — Mamička! — zvolala Faninka a chcela sa k matke pritúliť.
   </p>
   <p>
    — Ale mamička, čoho sa bojíte? — opýtal sa Fekete a ruku, ktorou držala šál, chytil a
         bozkával dlhými bozkami. Veselovská si odťahovala ruku, ale on ju držal svojou mäkkou,
         vlhkou dlaňou a pokračoval:
   </p>
   <p>
    — Ale keď si mamička myslia, že bude lepšie, ak Faninku sami odprevadia, nech sa páči s
         nami; presvedčia sa, že maličkú dobre opatríme. Ona sa skôr uspokojí, zaspí a v spaní
         prejde každá bolesť i žalosť.
   </p>
   <p>
    Veselovskú to nepresvedčilo. Mužove slová jej nedali pokoja. Musel mať príčinu, nadarmo
         by nebol písal —
   </p>
   <p>
    Fekete akoby bol uhádol jej myšlienky a nepokoj, povedal:
   </p>
   <p>
    — Apuško prídu len zajtra. Museli ostať, bez nich by si páni nevedeli rady, — povedal s
         prízvukom trpkosti.
   </p>
   <p>
    — Mňa nechali padnúť… — pri tých slovách sa zasmial a v tom smiechu znelo už čosi z toho
         pravdivého človeka, ale pokračoval zasa žartom:
   </p>
   <p>
    — Ale to nič, veď to oni ešte obanujú, všakver, srdiečko moje. Ideme?
   </p>
   <p>
    Veselovská zastala im cestu k dverám:
   </p>
   <p>
    — Nechoďte. Nechaj mi ju tu, bojím sa o ňu, veď uznaj, pán syn, nikto ju tak nechráni,
         ak matka.
   </p>
   <p>
    — Mamička! — zvolal Fekete, násilne premáhajúc rozčúlenie i hnev. — Faninka je moja.
         Dali ste mi ju, ak sa nemýlim, dobrovoľne.
   </p>
   <p>
    Veselovská sklopila oči. Ach, dala mu ju dobrovoľne, to je isté, nevydržala Feketeho
         pošmúrny pohľad, cítila nevoľnosť a žiaľ. Ale Fekete pokračoval:
   </p>
   <p>
    — A potom, kdeže má byť žena bezpečnejšia ako pri vlastnom mužovi? Či nie on je jej
         prirodzený ochranca, jej zákonitý muž?! Žena prislúcha mužovi, on má na ňu právo.
   </p>
   <p>
    Ostatné slová zneli už ako hrozba, akokoľvek sa ešte usmieval a miernil v hlase v
         slovách. Aby potvrdil svoje ostatné slová, pokračoval:
   </p>
   <p>
    — Ona je moja, a nikto nemá práva ju odo mňa odtrhnúť.
   </p>
   <p>
    Veselovskú tieto slová predesili, zložila ruky a kŕčovite ich lomila. I Faninka sa
         zľakla, ale ani jedna z týchto slabých žien nemala odvahy vzoprieť sa násilníkovi. Jedine
         tak by to bolo bývalo možné, keby bola Faninka rozhodne povedala: Nikdy viac k tebe
         nepôjdem!
   </p>
   <p>
    Ale mladá žena pozrela len s nevýslovným smútkom na matku a keď ju muž zasa nežne a
         láskavo privinul k sebe, keď ju bozkával na čelo a rúčky, sama rozhodla:
   </p>
   <p>
    — Nuž, tak poďme, mamička. Veď on je dobrý, hľa, mamička, aký je milý, láskavý — a
         pohladkala si muža nežne po tvári.
   </p>
   <p>
    Veselovská vzdychla. Bola premožená. On má právo na ňu, nie ona. Dala mu ju dobrovoľne,
         veru áno, dobrovoľne, ba temer s radosťou… Ach, keby len bol doma otec! Len prečo, prečo
         všetko tam nenechal a neprišiel — ona, matka, nevie si poradiť…
   </p>
   <p>
    — Tak mamička vidí, že Faninka má rozum, ona ma veľmi, veľmi miluje, — chlúbil sa
         úškľabkom.
   </p>
   <p>
    Čo ako nechcel, predsa bolo v tých slovách i niečo irónie.
   </p>
   <p>
    Faninka sklonila hlávku a zbledla. Vedela, ako jej muž nemôže odpustiť, že poľutovala
         úbohého Mikuláša.
   </p>
   <p>
    Fekete znova ovinul šál okolo Faninky a matka jej pomáhala ešte i pláštik založiť. I na
         seba prehodila Veselovská veľkú šatku a pobrala sa za mladým párom. Bolo jej smutno, veľmi
         smutno, hoci si v duchu opakovala: nemožno, aby jej ublížil, veď aký je milý, láskavý,
         nežný a potom, veď vie, čo Faninku čaká…
   </p>
   <p>
    Celou nedlhou cestou cez námestie bol zhovorčivý a sľuboval Faninke, že na jar pôjdu
         cestovať. Ale ona s hanblivým úsmevom vravela:
   </p>
   <p>
    — Ach nie, ja vtedy nebudem môcť cestovať, mňa tu bude držať náš malý anjelik.
   </p>
   <p>
    A pri pomyslení na to, čo ju očakáva, utíšila a uspokojila sa. Verila, že jej toto
         dieťatko už bude žiť a posvätí mu svoj život.
   </p>
   <p>
    Blaženým úsmevom pozrela aj na muža aj na matku. V tej chvíli podobala sa Madonne, aké
         maľujú nadšení maliari. Veselovská videla v svojej dcére vždy novú krásu a srdce sa jej
         chvelo radosťou i žiaľom a pozerajúc na chrám, čo bol opodiaľ, vzdychla si: Svätá Matka
         Božia, chráň moje dieťa! A prežehnala sa svätým krížom.
   </p>
   <p>
    Keď vošli do brány Feketovie domu, pocítili silný zápach harmančekového odvaru a akejsi
         silice. V bráne stretli sa s najmladšou Feketeho sestrou, so Ziou, ktorá ich vítala a jej
         úbohá, nepekná tvár skrivila sa úsmevom, ktorý mal byť milý.
   </p>
   <p>
    — Ktože je chorý? — opýtala sa Veselovská.
   </p>
   <p>
    — Maminka majú kŕče a bolí ich hlava, — povedala Zia nedbale.
   </p>
   <p>
    — Iste si pokazili žalúdok, — poznamenal Fekete posmešne. A už otváral dvere naľavo,
         vedúce do izby, v ktorej s Faninkou bývali. Teraz mali len tieto izby, tamtie na poschodí
         boli cez zimu neobývané. Stará pani nedovolila, aby sa tam kúrilo.
   </p>
   <p>
    Izba, nie veľmi široká, skôr dlhá, bola pekná, sklepená. Obloky na ulicu zamrežované,
         ako v tom čase všade. Teraz už boli v nich kvety v pukoch, medzi nimi i malý kriačik
         rozmarínu.
   </p>
   <p>
    Zdnuky viseli biele vyšívané záclony.
   </p>
   <p>
    Náradie vzácne, ale nie jedného slohu. Bolo toho tu toľko, koľko sa len spratalo a
         všetko potrebné veci. Na jednej stene povešané staré, cudzozemské zbrane, i tunajšie nové.
         Na kasni hodiny cudzej práce a iné pamiatky z Feketeho ciest. Na druhej strane, na tej od
         brány, bola veľká kachľová pec, ktorá sa zvonku kúrila a pri nej starý, azda už dvestoročný
         kozub. Pri kozube lavička peknej práce. V kozube horel oheň, pec bola teplá. Okrem niekoľko
         kasní boli tu dve postele, na prostriedku okrúhly stôl a na ňom porozkladané písma a knihy.
         Kníh a písem nesmel sa nikto dotknúť.
   </p>
   <p>
    Faninka vkročila do izby, ale hoci v nej bolo teplo, zamrazilo ju. Bolo tu troška dusno
         a vlhko. Fekete ako vkročil zhodil čiapku a potom dolomán na posteľ. Odpásal si šabľu a
         položil ju na stôl na písma.
   </p>
   <p>
    — No tak, hrdlička moja, teraz sme už doma. Vidíš, tu je teplúško, tu je dobre, hneď si
         môžeš ľahnúť do svojej bielej postieľky a keď zaspíš, prestane všetka bolesť. Hľaďže,
         mamička ti pomôžu a sestry ťa obslúžia.
   </p>
   <p>
    Zia ešte vždy stála pri dverách a dívala sa na brata, akoby ho teraz po prvý raz videla.
         Takého ho nepoznala, veď v dome nemal pre nikoho nežného a láskavého slova. A teraz, ako sa
         rozplýva v ľúbezných slovách! Veru, táto i tak nie pekná deva, bola v tom nemom údive rovno
         špatná a akoby hlúpa. A jej údiv sa stupňoval, keď videla ako brat otvoril tašku, ktorú
         kočiš doniesol z koča, vyňal z nej cukrovinky, u Feketovcov nevídané a po jednom ich pchal
         trpezlivej Faninke do úst. Tu úbohá sestra nevedela, či sa jej to sníva a či sa jej ináč
         vždy spurný brat tak premenil?
   </p>
   <p>
    — No, čo tu stojíš, a dívaš sa, ako…?! — osopil sa na ňu brat, keď sa obrátil k sestre a
         videl ju tu stáť, ako zosobnený úžas. Jeho tvár sa razom premenila, keď rozkazoval:
   </p>
   <p>
    — Nestoj tu! — povedal miernejšie, lebo si uvedomil, že Veselovská a Faninka hľadia na
         neho. — Choď do kuchyne, pripravte horúci punč s citrónom a s rumom, ponáhľaj sa! — povedal
         a zaškaredil sa na ňu.
   </p>
   <p>
    Dievča vybehlo z izby, ani nevedelo ako. V kuchyni rozprávala Kláre, čo skúsila v
         Lajošovej izbe.
   </p>
   <p>
    Faninku uložili do postele a Veselovská si prisadla k nej, držala jej ruku v svojej. Ako
         rada by presedela takto pri svojom dieťati celú noc.
   </p>
   <p>
    Fekete otvoril zásuvku kasne a prehŕňal sa v rozličných väčších-menších skrinkách.
         Našiel, čo hľadal. Bol to prsteň s pekným opálom. Pritom vždy hovoril tu žartovne, tu
         veselo a lichotil žene i matke. Prsteň priniesol k Veselovskej a ukázal jej ho. Veselovská
         obdivovala krásny opál. Fekete zažal hrubú vysokú sviecu v striebornom svietniku a pri jej
         svetle spolu obdivovali hru farieb, ktorú vyvolal mihotavý plameň sviece.
   </p>
   <p>
    Potom položili sviecu na stôl, a keď mu Veselovská podávala prsteň, vzal ho a chytiac
         Veselovskej ruku, natiahol ho na jej prst.
   </p>
   <p>
    — Maminka má krásne ruky, len trošku zrobené. Nepristane ten prsteň na mamičkinu ruku? —
         opytoval sa Faninky, ktorá už-už zatvárala očká. A pritom opätovne bozkal Veselovskej jednu
         i druhú ruku.
   </p>
   <p>
    — Ach, opál, — povedala Veselovská prekvapená, ale i nemilo dotknutá. — Opál prináša
         ženám žiaľ a bolesť, vezmi si ho, pán syn, opál nemám rada.
   </p>
   <p>
    Ale Fekete prsteň už neprijal.
   </p>
   <p>
    — To bude na pamiatku dnešného večera, — povedal.
   </p>
   <p>
    Prišli obe sestry a priniesli na tácni poháre s horúcim punčom i piškóty. Fekete ako
         domáci pán veselo častoval matku i dcéru. Faninka hneď začala driemať, ako malé dieťa,
         uspokojila sa a tichým úsmevom zaspala.
   </p>
   <p>
    Veselovská sa zohla nad ňu, šepkala vrúcnu modlitbu a bozkala ju. Faninka ešte raz
         pozrela a v polospaní povedala:
   </p>
   <p>
    — Mamička, nech ma prežehnajú. — Matka to i urobila a hľadiac na dcéru, stála tu,
         nemohla sa od nej odtrhnúť.
   </p>
   <p>
    Fekete už držal veľkú šatku, aby ju založil testinej na plecia. Zbadala, že si žiada,
         aby už odišla. Myslela si, že je ustatý, iste mnoho skúsil tento deň, chce si odpočinúť.
         Nemožno, aby Faninke ublížil.
   </p>
   <p>
    Pozrela na neho i na spiacu dcéru. Čo videla, ju uspokojilo. On, dokonalý gavalier,
         nežný a láskavý manžel, nie, nemožno, aby tejto svätici ublížil.
   </p>
   <p>
    Pošla k dverám, ale ešte odtiaľ sa vrátila pobozkať ružovú tváričku milovaného dieťaťa.
         Aká bola Faninka v tú chvíľu krásna!
   </p>
   <p>
    Ale už tu stál Fekete a čakal, kedy pani matka odíde. Ako Veselovská vyšla, vyšiel i zať
         a zamkol za sebou dvere. Ešte ju ponúkol, aby šla pozrieť matku.
   </p>
   <p>
    Stará pani už ležala v alkovni. V izbe bolo svetlo, svieca na stole a pri stole sedeli
         obe dcéry.
   </p>
   <p>
    Z alkovne ozval sa hlas starej ženy:
   </p>
   <p>
    — Ktože je?
   </p>
   <p>
    — Ja som to, pani matka. Odprevadila som Faninku a teraz idem domov. Len som prišla
         kuknúť, ako sa majú? — hovorí Veselovská, pokročiac k dverám alkovne.
   </p>
   <p>
    — Nuž, akože by som sa mala? Zle sa mám, — odpovedala stará pani. — Zasa ma tá kolika
         trápi, som len nešťastná osoba! — žalovala sa chorá. — A oni čo, pani matka?
   </p>
   <p>
    — Prišla som s Faninkou, chudinka, je akási slabá, — hovorí Veselovská.
   </p>
   <p>
    — Ach, čože tam slabá, rozmaznaná je, nech prepáčia, pani matka, ale čo je pravda, je
         pravda, rozmaznali si ju. Pravda, jedináčka, veď by oni vychovali deti, keby ich bolo zo
         šesť, ako som ja, psota, mala.
   </p>
   <p>
    — No, nejdem ich už dlho unúvať, dobrú noc, pani matka! — povedala Veselovská a šla k
         dverám.
   </p>
   <p>
    — Dobrú noc, — ozvalo sa z perín…
   </p>
   <p>
    Veselovská šla na ulicu. Až potiaľ ju vyprevadil zať. Ako odišiel, pribehla za ňou Klára
         a chytila Veselovskú za ruku.
   </p>
   <p>
    — Odprevadím ich, — povedala. — Musím ísť k Mamojčíčke, — vyhovárala sa. Veselovská
         dobre vedela, že Klára má niekde dostaveníčko, ale nepovedala nič.
   </p>
   <p>
    Bola už noc, keď Veselovská prišla domov. Radšej by sa ešte bola vrátila. Všade jej bolo
         pusto, prázdno. Ani po Františkinom vydaji necítila tak jej neprítomnosť ako teraz.
         Uvedomila si všetko, čo sa dnes prihodilo. Nemala ju pustiť od seba… Len keby už bolo ráno,
         aby videla, že sa minulo nebezpečenstvo, ktorého sa otec bál. Veselovská si ľahla a po
         dlhom bdení konečne zaspala.
   </p>
   <p>
   </p>
   <p>
    Ulice i tak prázdne, boli pusté. Drobný dáždik sa púšťal, zem voňala jarou. Noc bola
         tichá a tmavá.
   </p>
   <p>
    Vojenská stráž, ako vždy, chodila popred rady domov.
   </p>
   <p>
    Jeden vojak vo svojom ťažkom vyzbrojení kyrasíra strážil rad, kde stál radný dom. Jeho
         krok ani nebolo počuť po nedláždenej zablatenej ceste, povedľa záhradiek, ktoré si mešťania
         znova opravili a obrobili.
   </p>
   <p>
    Okolo jedenástej, prechádzajúc popred Feketovie dom, počul krik a plač rozlievať sa z
         domu. Potom bolo počuť akoby padanie akýchsi ťažkých predmetov a buchot na dvere. „Rata,
         ľudia!“ ozval sa zúfalý ženský výkrik. Vojak zastal, načúval. Mal rozkaz pri podozrivom
         huku vojsť do domu obyčajného mešťana. Zemiansky príbytok bol spopod toho rozkazu vylúčený.
         No, mal právo i tu násilne vymáhať si vstup do domu, keď počuje tri razy zavolať: rata,
         alebo: pomoc. Načúval. Krik neustával a ešte počul: rata!
   </p>
   <p>
    Potom nasledovalo ešte buchnutie, ako keď sa niekto vráža do dverí. Vojak zabúchal na
         vráta a zavolal: „Otvorte!“ Ale z domu sa neozval nikto. Čakal, počul, že ktosi prebehol
         bránou, i jedny dvere vrzli, počul i bosé nohy capkať po skalách, ale nikto mu nešiel
         otvoriť. Postál ešte chvíľku, a keď sa po tretie neozval výkrik, volajúci pomoc, šiel
         ďalej. Myslel si, vadili sa, teraz sa už pomerili… Oblokmi nevidel nič, len tak, akoby
         kdesi vo dvore prebehlo svetlo; videl to cez škáru v bráne.
   </p>
   <p>
    Ale na druhom boku zablyslo sa malé svetielko. To už bola stará Marka, keď prišla so
         sviečkou z kuchyne do paninej izby.
   </p>
   <p>
    Zia sa už skorej zobudila a volala v tme:
   </p>
   <p>
    — Maminka, maminka, či nepočujú, Faninka plače a volá.
   </p>
   <p>
    — Čože má plakať? Iste ju bolia tie zuby, veď to tak býva, — dudre stará.
   </p>
   <p>
    Z dvora prišla i Klára. Domov sa dostala dvermi v múre, ktoré viedli zo záhrady do poľa
         „za múry“. I tá hovorí:
   </p>
   <p>
    — Ale, maminka, Faninka veľmi kričí, treba ísť pozrieť, čo jej je.
   </p>
   <p>
    — Nestaraj sa, ľahni si, kde si sa zasa túlala? — šomre stará. Stará Marka a obe
         dievčatá stoja pri dverách a načúvajú: Mariša hovorí:
   </p>
   <p>
    — Musí zle byť, darmo by tak mladá pani nekričali. A ešte: rata!
   </p>
   <p>
    — Už je ticho, — povie Klára.
   </p>
   <p>
    — Ľa, už je ticho. Mazne sa, keby jej tu hneď mamička bola a boľavé miesto fúkala, —
         šomre stará. — Iste sa povadili, Lajo prišiel domov namrzený a niečo jej povedal, nuž a ona
         hneď do plaču. Viem to zo skúsenosti. Ale medzi manželov sa netreba miešať, lebo muž so
         ženou, ako deti pod stenou. A teraz spať. Zasa sa mi noc pokazila.
   </p>
   <p>
    Mariša odchádza zasmušená do kuchyne, dievčatá uzimené, keď sa presvedčili, že na druhej
         strane všetko stíchlo, vošli do svojich postelí.
   </p>
   <p>
    Ráno stará pani dlhšie spala, ani dievčaťom sa nechcelo vstať, len Mariša chodila
         znepokojená po dome. Proti obyčaji sa Fekete nehlásil, nebolo ho počuť ani v izbe, ani na
         dvore hrešiť sluhov a obzerať kone.
   </p>
   <p>
    Osmelila sa, klopala na zamknuté dvere, ale z izby sa jej nikto neohlásil. Vojde k panej
         a ku slečnám.
   </p>
   <p>
    — Tí mladí akosi dlho spia, pani urodzená! — hovorí verná slúžka s istou starosťou.
   </p>
   <p>
    — Nuž, keď spia, tak ich nechaj spať, — odvrkla stará pani, ktorá bola obyčajne za rána
         zlej vôle.
   </p>
   <p>
    — Ale to je proti ich zvyku, — dôvodí Mariša.
   </p>
   <p>
    — Nuž, zaklop im na dvere, — radí pani.
   </p>
   <p>
    — Už som urobila, keby ešte pani urodzená oprobovali.
   </p>
   <p>
    Pani sa dvíha a stone:
   </p>
   <p>
    — Ešte toto mi chýbalo, nemám dosť trápenia a ešte nejaká nepríjemnosť ma čaká.
   </p>
   <p>
    Šomrajúc sa obliekla, ide k dverám, Mariša a dcéry za ňou, klope na dvere a volá:
   </p>
   <p>
    — Lajoš, Lajoš, či ešte spíte? Čože nevstávaš? Počuješ? Ohlás sa.
   </p>
   <p>
    Z izby nič. Teraz chápe, že je tam čosi v neporiadku. I ľudia sa zastavujú na ulici.
   </p>
   <p>
    — Pani urodzená, zavolám pána Langeho, pána suseda.
   </p>
   <p>
    A už beží. Medzitým, ako na zavolanie, zastavil sa tu i sused Róth, zeman, a podľa toho
         bol s Feketovci spriatelený. A prišiel aj Samuel Huszágh.
   </p>
   <p>
    Títo páni spolu s kupcom Karolom Langom, najprv búchali na dvere a keď to ostalo bez
         výsledku, vypáčili dvere násilím.
   </p>
   <p>
    Medzitým ktosi zavolal i mestský úrad a oficierov.
   </p>
   <p>
    Dvere boli zdnu zabarikádované. Keď sa pánom podarilo odtisnúť prekážku, zhrozili sa nad
         tým, čo hneď pri dverách videli. Pri samých dverách kopa perín a v perinách v krvi ležala
         zakutaná mŕtva Faninka Veselovská. Mala veľa rán od šable, ruky, ktoré sa chytali šable,
         aby odrazili údery, boli dorezané a ako sa ešte bránila a utekala k dverám, chytala sa
         dvier a steny, tade bolo poznať dlaň i prsty úbohej, do smrti umučenej ženy. Desný to bol
         pohľad na mladú ženu a matku. Život mala rozpáraný a zo strašnej rany vyzerala malinká
         rúčka dieťaťa…
   </p>
   <p>
    Na stole, na rozložených písmach, bola dokrvavená šabľa. Divnou náhodou bol práve na tom
         istom mieste dokument, listina z pravoty Jakuba Švarca. Tu bola i listina, kde stálo:
         „Deliberatus est“.
    <sup>
     [
     <a class="footnote" href="#ftn.id2588544" name="id2588544">
      48
     </a>
     ]
    </sup>
   </p>
   <p>
    Tieto listiny s uschnutou krvou na nich sú zachované v stoličnom archíve.
   </p>
   <p>
    Stoličky boli porozhadzované, aj iné náradie v neporiadku, všade stopy zúfalého zápasu.
   </p>
   <p>
    Lange a Huszágh boli prví, ktorí vkročili do izby, za nimi vošli oficieri, úrad a potom
         i nepovolaní svedkovia tejto hroznej tragédie. Páni hľadali vraha. Sedel v kúte pri kozube
         na lavičke. Bol polooblečený, vidno, že ani nespal. Len kabát, atilu, mal vyzlečený, ale
         nohavice, čižmy a na nich strieborné ostrohy, mal ešte na sebe. Rukávy na košeli vysúkané,
         ruky i košeľa zakrvavená. Vlasy mu viseli v neporiadku do bledej a nadúchanej tvári. Oči
         pozerali pred seba s otupeným výrazom. Ani sval sa nepohol na jeho nabubrenej tvári.
   </p>
   <p>
    Lange, ako videl, zvolal:
   </p>
   <p>
    — Človeče, čo si to urobil!
   </p>
   <p>
    — Keď si zeman, čo si už i seba nepreklal tou šabľou? — povedal Huszágh.
   </p>
   <p>
    Vtedy Fekete si s nožnicami na papier pichal poza nechty a povedal hlasom tupým,
         neprirodzeným:
   </p>
   <p>
    — Ja nie! — a na slová Huszághove: —
   </p>
   <p>
    — Keď to bolí.
   </p>
   <p>
    Od dvier sa ozval akýsi hlas:
   </p>
   <p>
    — A túto to nebolelo, ty mordár, jaj, vyvliecť ho, obesiť ho!
   </p>
   <p>
    Richtár Vachot predstúpil:
   </p>
   <p>
    — Ticho, tu má právo hovoriť len úrad.
   </p>
   <p>
    Ale brána sa naplnila ľudom, ktorý hrozivými slovami dobíjal sa dnu. Oficieri zastali
         pri dverách a bránili prístup do izby.
   </p>
   <p>
    — Nabok, povedal jeden z nich. Na kamennej dlažbe bolo počuť ťažké kroky vojakov. Jeden
         z nich komandoval, aby obstúpili a chránili vraha.
   </p>
   <p>
    Už to bolo veľmi potrebné, lebo rozhorčený ľud kričal:
   </p>
   <p>
    — Dajte ho sem, bezbožníka, diabla, vyvlečte ho, zabite ho ako psa!
   </p>
   <p>
    Iní zasa:
   </p>
   <p>
    — Obesiť ho, hoci je zeman!
   </p>
   <p>
    Lange, ktorý bol medzi ľudom obľúbený, pokúsil sa krotiť rozľútený dav.
   </p>
   <p>
    — Ticho, ľudia boží, nechajte súdiť tých, ktorým súd patrí. Nebojte sa, aj jeho budú
         súdiť! Aj na neho je zákon!
   </p>
   <p>
    — Zákon?! — kričí jeden z chudobnejších mešťanov. — Pamätajte, tomu sa nič nestane!
         Lotor, zbojník, ale my, my bedári, musíme smrť smrťou zaplatiť!
   </p>
   <p>
    Vtom počuť nárek, a pomedzi ľud sa prediera Veselovská, nasledovaná svojimi služobnými.
   </p>
   <p>
    Prostovlasá, ako bláznivá, s krikom a plačom vbehla do brány. Ľudia, čo ju poznajú,
         ustupujú, niektoré ženy hlasným nárekom vítajú nešťastnú matku a vykrikujú kliatby na hlavu
         vrahovu.
   </p>
   <p>
    Nešťastná mať hodila sa na bezduché, dorúbané telo dcérino. Kričí v sebaobviňovaní:
   </p>
   <p>
    — Dieťa moje, ja som ti príčina: Oh, že som ťa dala tomu zbojníkovi, aha, a ešte mi, ako
         na posmech, dal opál, že na pamiatku. Tu ho máš — a zahodila v tú stranu, kde stál Fekete,
         prsteň…
   </p>
   <p>
    Pristupujú k nej panie, jej známe, s úprimnou sústrasťou a hľadia ju potešiť.
   </p>
   <p>
    — Beda, jaj beda mi, nešťastnej, čo povie otec, veď si nám ty bola jediným potešením,
         svetlom našich duší!
   </p>
   <p>
    Všetci s ustrnutím hľadia na úbohú matku. Jediný Fekete, obklopený vojakmi, chránený
         oficiermi a radnými pánmi, stál bez pohnutia, ľahostajný, akoby sa ho celá táto vec ani
         netýkala.
   </p>
   <p>
    Prišiel i mestský fyzikus, obzrieť mŕtvolu. Nebolo ťažko odhadnúť príčinu ani spôsob
         smrti… Rozkázal previesť mŕtvolu do rodičovského domu.
   </p>
   <p>
    Radní páni prezreli ešte izbu. Vzali zo stola šabľu a rozhádzané písma. Pre
         nebezpečenstvo, žeby nemali dosť moci odviesť vraha do mestského domu, prijali návrh
         dôstojníkov, že ho odvedú pod vojenskou strážou do zámku. Vtedy zámok už nepatril privátnej
         rodine, ale korune.
   </p>
   <p>
    Dôstojník komandoval:
   </p>
   <p>
    — Zviažte ho, a odveďte do zámku!
   </p>
   <p>
    Kapitán holou šabľou kliesnil cestu. Ľud ustupoval ako skrotená šelma, hotová hodiť sa
         na korisť. Ľud nenávidel vraha i vtedy, kým sa vozil na štvorke a nenávidel ho i teraz.
   </p>
   <p>
    Za vrahom niesol poddôstojník zakrvavenú šabľu.
   </p>
   <p>
    Za nimi ešte vždy rozčúlený zástup, ktorý cestou do zámku rástol.
   </p>
   <p>
    — Hľa, ešte mu dajú aj telesnú stráž, aby mu nikto neublížil!
   </p>
   <p>
    — Hej, veď na neho neplatí zákon: oko za oko, zub za zub!
   </p>
   <p>
    — Oni nás smú hanobiť, naše dcéry a ženy prenasledovať, oni smú zabíjať, vraždiť.
   </p>
   <p>
    — Ticho, vedú ho do zámku!
   </p>
   <p>
    — Ej, veď náš starý zámok, ako stojí, nemal ešte takého väzňa, ako je tento. A ten už
         videl národa, čo sa v ňom premlel, všakového.
   </p>
   <p>
    — Ale taký lotor ešte v ňom nebol.
   </p>
   <p>
    — Nabok, ide pohreb, — zvolali prední zo zástupu.
   </p>
   <p>
    Pohrebný sprievod šiel práve proti tomuto nie menej smutnému sprievodu. A ako sa oba
         sprievody stretli, a tí, čo niesli rakev, troška zastali, vyskočil Fekete, vytrhol sa z rúk
         vojakov, kopol do jedného z nosičov. Chcel do rakvy, ale ju nezasiahol…
   </p>
   <p>
    A teraz sa zástup hodil na vraha. Málo chýbalo, že ho nedostali do rúk, len veľkému
         úsiliu vojenskej moci sa podarilo obrániť ho pred rozzúreným ľudom. Ináč by ho boli
         lynčovali.
   </p>
   <p>
    Konečne sa dostali do zámku. Keď sprievod prešiel prvou bránou, zatvorili ju, ľud ostal
         vonku a vraha odviedli do väzenia.
   </p>
   <p>
    V dome nešťastia radní páni čo tam ostali, bránili prístup do izby. Medzi tými, čo sa
         ešte predrali dnu, bola Mamojčíčka, na chrbte so Zuzkou. Zuzka sa spustila na zem a ľahla
         si k Faninke, skrčiac sa ako verný psík. Pri tom kvílila spevavým hlasom, nariekala a
         rozprávala, že ona to vedela, že ten, čo škrtí a kántri cudzie ženy, raz zabije i svoju
         vlastnú.
   </p>
   <p>
    Veselovská už ani plakať nevládala. Bola ako umučená. Len kedy-tedy vykríkla v zúfalom
         žiali, potom upadla do kŕčov. Ťažko skúšanú matku obstáli panie, potom ju odviezli na koči
         domov. Fyzikus jej dal nejaký liek a tak sa dala odviesť.
   </p>
   <p>
    Kým písali zápisnicu, panie sa postarali, aby Faninkinu mŕtvolu previezli do
         rodičovského domu. Vyložili ju na Feketovie koč, ostatný raz ju odviezli kone, teraz už
         vysilené a skazené.
   </p>
   <p>
    Radní páni na čele s richtárom Vachotom, Dušekom a inými, ako aj s prvými svedkami
         odhalenej vraždy, prezreli izbu, kázali vyniesť, čo súviselo s Faninkinou smrťou a potom ju
         zatvorili, dvere zapečatili.
   </p>
   <p>
    Stará Feketová po prvom ohromení a niekoľkorakom výbuchu žiaľu nad svojím nešťastím, sa
         skoro spamätala. Ako videla, že radní páni idú izbu úradne zatvoriť, požadovala si veci,
         ktoré údajne patria jej. Niečo si hneď pobrala, ale iné úrad nedovolil odniesť. Bolo v tej
         izbe mnoho vzácnych vecí, o ktorých sa napísal inventár. Podľa neho vidno, že vrah mal
         veľmi cenné, z cudziny pochádzajúce predmety, najmä zbrane.
   </p>
   <p>
    Na pohreb Františky Feketovej dostavilo sa panstvo z celej Zvolenskej stolice a nakoľko
         bolo možné pre krátkosť času, prišli aj páni z blízkych stolíc. Pohreb bol na tretí deň po
         smrti úbohej mladej panej, 1. apríla roku 1808.
   </p>
   <p>
    Veselovská ležala chorá v ťažkej horúčke. Chvíľkami bola pri povedomí a vtedy jej plač a
         nárek bol srdcervúci. Ináč blúznila a v tých bludných predstavách videla svoju dcéru v
         rozličných podobách a veku. Zavše z kŕčovitého plaču upadla do kŕčovitého smiechu. A to bol
         vždy najvyšší stupeň choroby, ktorého sa i lekár i domáci obávali.
   </p>
   <p>
    Pohrebný sprievod bol taký veľký, že obyvatelia Zvolena, ani tí najstarší, o takom
         návale ľudstva neslýchali a ešte mnohé roky spomínali aj detné deti na tento smutný
         sprievod.
   </p>
   <p>
    Pri hlavnom vchode do rímskokatolíckeho chrámu musel sprievod zastať, kým rakvu,
         ozdobenú kvetmi a vencami vniesli páni zemani vo svojich smútočných, ale i tak nádherných
         úboroch do kostola. Stisk bol veľký a aby sa sprievod mohol obrátiť, hneď pri dverách
         smerom ku kaplnke, do krypty ktorej mali rakvu uložiť, zastali tí, ktorí šli za rakvou.
   </p>
   <p>
    Pri samých dverách tesne opretý o stenu stál starý, biedny, šedivý a otrhaný žobrák. Ako
         sprievod zastal, Veselovský bol rovno vedľa žobráka.
   </p>
   <p>
    — Pán veľkomožný, ich milosť — prehovoril žobrák.
   </p>
   <p>
    Veselovský ako z ťažkého sna zobudený, pozrel na žobráka.
   </p>
   <p>
    — Teraz sme si rovní, — pokračoval žobrák a smutne potriasol hlavou.
   </p>
   <p>
    — Áno, Ondro, rovní v ťažkom zármutku.
   </p>
   <p>
    — A, pán veľkomožný, tak, ako je Boh na nebi, tak je to istá pravda, že ruka, ktorá vašu
         prekrásnu dcéru pripravila o život, skazila i moju.
   </p>
   <p>
    — Ale, amice, mňa darmo obviňuješ, ja som jej nie na vine, urobil som, čo som mohol —
         ale tá istá ruka —
   </p>
   <p>
    Ostatné slová sa už stratili v šume, ktorý povstal v zástupe.
   </p>
   <p>
    Za rakvou kráčal poviazaný vrah. Za pokutu nedovolili mu ani sa preobliecť, ani umyť.
         Jednu ruku mal uviazanú za chrbtom, druhú o šabľu, ktorú musel niesť na pleci. Šiel tak,
         ako ho našli v to ráno v izbe, uhorské spodky, čižmy s ostrohami, jemnú košeľu, ale
         roztrhanú, s rukávmi vysúkanými. Ako bol neumytý, neučesaný, vzbudil u každého odpor a
         pocit hrôzy. Lebo to, čo bolo pri ňom pútavé a milé, to bolo len strojené, naučené, jeho
         opravdivé ego ukázalo sa teraz v celej svojej úbohosti a zvrhlosti.
   </p>
   <p>
    Keď sa zástup preriedil, vystúpil i Ondrej-žobrák zo svojho kútika a hovoril sám sebe:
   </p>
   <p>
    — Tak, tak, rovní — a nerovní. Túto pochovajú so všetkou jej príslušnou slávou, a moju
         zahrabali kdesi v kúte nad harajchom. Túto vložia do krypty, a moja leží na mieste, kde
         nájdu miesto len pohanení, nepoctiví. Tejto zahučí organ, zazvonia zvony a nábožný spev
         rozlieha sa chrámom, nad hrobom môjho dieťaťa len meluzína zaskučí, vietor zaveje a ak
         kedy-tedy zaspieva bludné vtáčatko. Tu vence a kvety, tam len bodľač a hložina. Padajúce
         lístie zakryje hrob, o ktorom onedlho nebude ani chýru, ani slychu.
   </p>
   <p>
    Obzrel sa ešte na chrám, odkiaľ odznievali ostatné akordy organa. Ľudia začali vychádzať
         a Ondrej pomaly, ďalej si šepkajúc svoje dojmy, poberal sa von z mesta, do svojej rodnej
         dediny.
   </p>
   <p>
    Tichý jarný dáždik spúšťal sa na zem. Jar sa zasa dostavila, práve ako teraz rok, stromy
         pučia, trávička rastie, všetko sa zasa berie do nového života. Bolo chladno, vetrno, ako vo
         Zvolene v tento čas býva a Ondrej sa triasol zimou, utrpením a možno aj hladom.
   </p>
   <p>
    Nasledujúcu noc občanov malej dedinky Bacúrova vzbudila žiara ohňa. Kraj dedinky stála
         chalupa, vlastne donedávna čistý domček, v ktorom kedysi panovala zhoda a láska. Teraz
         opustená chalupa horela ako svieca v tmavej noci a na hasenie sa nedalo myslieť.
   </p>
   <p>
    Na druhý deň medzi dymiacimi hradami našli zuhoľnatené pozostatky Ondreja Skubíka. Hlavu
         mal položenú na pravý bok, pod ňou ruku a v zaťatej ruke kusy šatôčky, presiaknuté
         Madlenkinou krvou.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2588544" name="ftn.id2588544">
        48
       </a>
       ]
      </sup>
      je oslobodený (po latinsky, poznámka autorky)
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2589091">
       </a>
       Súd
      </h2>
     </div>
    </div>
   </div>
   <p>
   </p>
   <p>
   </p>
   <p>
    Ťažká úloha pripadla zvolenským pánom, súdiť vraha vlastnej ženy, o to ťažšia, že vrah
         bol zo zemianstva, z tých, ktorí mali osobitné práva v živote i pri smrti. Keby šlo o
         človeka z inej triedy ľudí, čo hneď o mešťana, o poddanom ani nehovoriac, siedmim pánom
         sudcom nebolo by ťažko vyniesť výrok smrti. Ale pri tomto vrahovi stáli veci celkom ináč.
         Tu treba uvážiť všetko, čo sa prihodilo skôr a treba uvážiť duševný stav človeka, ktorý bol
         schopný vykonať taký ukrutný, diabolský čin.
   </p>
   <p>
    Páni boli bezradní. Nevedeli, ako a z ktorého konca začať. Radili sa zvolenskí páni,
         radili sa i stoliční a zasa sa radili spolu. A uradili sa, že ho pošlú pod silnou vojenskou
         eskortou do Budína k samému palatínovi, ako najvyššiemu sudcovi v krajine. Ale tento vysoký
         pán, keď dal preskúmať všetky akty, poslal delikventa zasa pod takou istou eskortou nazad,
         aby ho súdila najprv stolica, kde patrí. Potom ho poslali do Hontianskej župy, aby ho, ako
         príslušníka tejto stolice, súdili tam. Ale slávna Hontianska župa odoprela súdiť tohto
         človeka, dôvodiac, že do Hontu nepatrí.
   </p>
   <p>
    Veselovský dostal mnoho prípisov sústrasti od veľkej väčšiny pánov zemanov, lebo bol
         všeobecne vážený a ctený. Začiatkom apríla písal mu list aj Leopold Bendík, plný vrelej
         sústrasti a ponúka Veselovskému svoju pomoc pri zastupovaní v pravote proti vrahovi.
   </p>
   <p>
    Bendík napísal adresu Veselovského v celom znení a kvôli pochopeniu tých čias podávame
         ju tiež v úplnom znení:
   </p>
   <p>
    <span class="emphasis">
     <em>
      Spectabili ac perillustri dom. Paulo Veselovský, sacratissimae Caesareo-Regiae ab
            Opp. Majestatis Ord. Dominiorum Regio Montanorum Zólyom et Dobroniva Fiscali Procuratori
            Consiliarii Cottum kor. Judicis Assesori Domino Comitatu.
     </em>
    </span>
   </p>
   <p>
    Za Feketeho obhajcu ponúkal sa lučenský Ján Gyürky, zať Petra Balogha. Gyürky sa
         všemožne usiloval, aby Feketeho oslobodili. Vyhováral ho, že ťažko urazený pred celým
         slávnym stoličným zhromaždením, pohnevaný, rozhorčený, bol nepríčetný a preto nie je
         zodpovedný za skutok, spáchaný v nepríčetnom stave.
   </p>
   <p>
    K tomuto poslednému argumentu by sa mohla pripojiť i mienka hodnoverných ľudí, ktorí
         prví vnikli do izby, kde bola vražda spáchaná. Slávna stolica predvolala týchto pánov, aby
         pod prísahou vypovedali, čo videli a v akom duševnom stave bol vrah v momente, keď otvorili
         izbu. Títo mužovia: Karol Lange, ako najbližší sused a Samuel Huszágh, zvolenskí
         obyvatelia, vypovedali, čo vedeli, ale i tak sa vec nepohla, lebo ako vidíme z výťahu
         jedného dokumentu jeden súd podával pravotu druhému.
   </p>
   <p>
    Začiatkom októbra roku 1808, teda pol roka po vražde, dochodí Veselovského otázka v akom
         štádiu je táto pravota. Veselovský nežiadal nič z pozostalosti svojej dcéry, ba podrobil sa
         aj zaťa vydržiavať. Akokoľvek by mu už bol odpustil, no bál sa ho, ako nebezpečného
         človeka.
   </p>
   <p>
    Na kongregácii spomenutého dňa prečítali kráľovský prípis vo veci Feketeho a z neho
         vyzdvihli otázky onoho „milostivého dekrétu“, a to:
   </p>
   <p>
    a) Aký je vecný podklad prípadu Ľudovíta Feketeho?
   </p>
   <p>
    b) Čo sa spravilo s delikventom?
   </p>
   <p>
    c) Či sa začal proces proti nemu a kedy?
   </p>
   <p>
    d) Čo je hlavným jadrom tejto pravoty — a konečne
   </p>
   <p>
    e) v akom je štádiu?
   </p>
   <p>
    V tom istom písme ako odpoveď na predošlé otázky je stručný výťah celého procesu,
         poťažne zo súdnych aktov, pod menom Acta Feketiana. Podávame ho tu v úryvkoch:
   </p>
   <p>
   </p>
   <p>
    <span class="emphasis">
     <em>
      Prefekt, urodzený pán Ľudovít Fekete, zať prítomného ur. pána P. Veselovského,
            obviňuje sa zo zrejmého zločinu vraždy svojej ženy, ktorúžto vraždu spáchal v noci na
            deň 29. marca t. r. v svojom otcovskom dome v slobodnom a kráľovskom meste
         Zvolene.
     </em>
    </span>
   </p>
   <p>
    <span class="emphasis">
     <em>
      K činu, ktorý by sa vzťahoval na urážku majestátu, ako mu pričítal občiansky
            zvolenský magistrát hneď od samého počiatku zlapania a uväznenia, po uvážení
            jednotlivých dokumentov, nieto dostatočného podkladu. Jeho jasnosti cis. a kráľ. pán
            palatín a predseda kráľovského súdneho dvora po vypočutí dilekventa usúdil, ako je
            podané v reškripte, tu pripojenom.
     </em>
    </span>
   </p>
   <p>
    <span class="emphasis">
     <em>
      Vinník bol 29. marca v ranných hodinách zatvorený vo svojom bývaní s bezduchou
            mŕtvolou svojej ženy a s vražednými nástrojmi a na mieste zločinu prichytený miestnym
            magistrátom, keď sa pri vstúpení ľudí márne snažil zaklať nožnicami.
     </em>
    </span>
   </p>
   <p>
    <span class="emphasis">
     <em>
      Keď ho viedli a dávali do pút, spôsobil taký huk, a to práve keď prechádzal
            pohrebný sprievod, že tým zavdal príčinu k rozhorčeniu obecenstva. Potom ho súdny dvor
            so všetkými knihami a sekvestrovanými písmami a listami, pod bezpečnou vojenskou strážou
            zo žalára vyviedol a do Budína dopravil. Odtiaľto, ako už známo, priviedli ho v máji
            naspäť. Na tomto mieste, ako prítomný vyšetrujúci sudca svedčí, na základe uznesenia z
            19. júna bol prepustený, potom 25. júna opäť vypočutý; tu odmietol pred deputáciou
            vypovedať a na žiadosť jeho obhajcu, Jána Gyürkyho, dovolil sa mu oddych až do 4.
            októbra, aby si mohol opatriť pre proces všetky potrebné doklady.
     </em>
    </span>
   </p>
   <p>
   </p>
   <p>
    Vlastne to bolo tak, že keď si ani zvolenský magistrát, ani stolica nevedeli rady, a keď
         vraha i sám palatín poslal naspäť, páni, ako už vieme, sa uzniesli, že ho pošlú do Hontu,
         odkiaľ Feketeho família pochodí. Ale Hontianska župa s opovržením odmietla túto vec a na
         inom mieste sa rozhodne vyslovila, že tento zločinec do Hontu nepatrí.
   </p>
   <p>
   </p>
   <p>
    <span class="emphasis">
     <em>
      Keď nadchodil termín, obhajca vinníka, ktorý bol na voľnej nohe v Honte, podal
            prostredníctvom a skrze súdneho žalobcu pamätný spis v štyroch zväzkoch, opierajúci sa
            na rozsiahle a dôkladné vyšetrovanie vo veci pravoty a hneď zatým i súdny žalobca
            prichystal svoju odpoveď v troch zväzkoch a pripojil k spisu č. 25.
     </em>
    </span>
   </p>
   <p>
    <span class="emphasis">
     <em>
      V týchto dňoch dopravili obžalovaného Feketeho z jeho rodinného sídla, aby sa
            podrobil novému vypočúvaniu.
     </em>
    </span>
   </p>
   <p>
   </p>
   <p>
    Uvedené slová dávajú teda odpoveď na otázku, čo je pravdy na tom, že vinník Fekete je
         nie vo väzení a kedy magistrátny súd začal proces? Zostáva nám podať zprávu o opatreniach,
         ktoré urobil náš súd ohľadom delikventovej väzby.
   </p>
   <p>
   </p>
   <p>
    <span class="emphasis">
     <em>
      Vinníka hneď vtedy, ako ho dodali najvyššiemu súdu v B. Bystrici, sputnali (po
            trojmesačnej slobode!) na oboch nohách a držali v oddelenej cele, priestrannej a solídne
            stavanej, opatrenej hore v rohu oblokom, potom kľakátkom a väzenskou posteľou. V
            hodinách predpoludňajších a popoludní, aby striasol zo seba vlhkosť a zimu, otvoria sa
            dvere cely a dovolia mu vyjsť až po susednú väzenskú celu. Na noc ho žalárnik zavčasu
            zatvorí a nedovolí mu ináč na boží vzduch vyjsť, len na omšu do domácej kaplnky, kam
            chodia i ostatní trestanci a odkiaľ po službách božích sa zasa vracia do svojej cely. A
            konečne nikto nemá k nemu prístup a nesmie s ním hovoriť, len v prítomnosti
            žalárnikovej.
     </em>
    </span>
   </p>
   <p>
    <span class="emphasis">
     <em>
      Vinníkov tesť, prítomný pán Pavol Veselovský, nevedno akým strachom, podozrením,
            či starosťou zmietaný, písomne prejavil úmysel, že na svoj náklad bude stravovať väzňa.
            Ale súd uznal, že je táto žiadosť neodôvodnená a svojím rozhodnutím to
         odmietol.
     </em>
    </span>
   </p>
   <p>
    <span class="emphasis">
     <em>
      Čo sa ale toho týče, či bol delikvent pri čine, z ktorého je obvinený,
            nepríčetný, ako sa on sám vyhovára, alebo pri zdravom rozume, konajúc zo zlosti a s
            rozmyslenou zlomyseľnosťou, nech o tom rozhodne jemu prikázaný sudca, ako i tento súd po
            revízii pravoty. Ale je potrebné, aby sa vinníkovi dostalo dostatočného
         vypočutia.
     </em>
    </span>
   </p>
   <p>
    <span class="emphasis">
     <em>
      No, potrebné je i to, aby súdny žalobca mal dostatočný čas, lebo obhajovací spis
            je taký zvláštny, komplikovaný a rozsiahly, musí teda vynaložiť všetku pilnosť a
            pozornosť na preštudovanie a dokázanie strašného zločinu.
     </em>
    </span>
   </p>
   <p>
    <span class="emphasis">
     <em>
      Kým sa toto bude robiť, vinníka budú strážiť so všetkou možnou bedlivosťou a
            bezpečnosťou, ale nie tak, aby sa s ním zaobchodilo, ako už s odsúdeným.
     </em>
    </span>
   </p>
   <p>
    <span class="emphasis">
     <em>
      (Výťah kráľovskej uhorskej kancelárie pre oznámenie prítomných vecí ur. p. V.
            Veselovskému.)
     </em>
    </span>
    <sup>
     [
     <a class="footnote" href="#ftn.id2589531" name="id2589531">
      49
     </a>
     ]
    </sup>
   </p>
   <p>
   </p>
   <p>
    Dodatok:
    <span class="emphasis">
     <em>
      Z akýchkoľvek pohnútok a dôvodov menovaný Ľudovít Fekete svoju ženu
            zavraždil, čiže zločinu toho sa tak nerozmyslene dopustil, odvolávajúc sa na jeho milosť
            kráľovskú, rekurz sme odložili a vinníka ako ľudskej spoločnosti nebezpečného pozorne
            strážiť sa rozhodli.
     </em>
    </span>
   </p>
   <p>
   </p>
   <p>
    Toľko zo zachovaných dokumentov Acta Feketiana. Sám župan Balogh nariaďuje vymenovať
         komisiu na preštudovanie uvedených dokumentov.
   </p>
   <p>
    Všetky tieto písma sú preložené inam, pravdepodobne ku Kráľovskej uhorskej súdnej tabuli
         v Budíne, kde Feketeho o niekoľko rokov znova súdili.
   </p>
   <p>
    Pravota sa ťahala ešte do mája roku 1809. Vtedy konečne Feketeho odsúdili na 10 rokov na
         galeje do Segedína.
   </p>
   <p>
    Bol to krutý trest, ale zodpovedal nielen zločinu, ale i dobe, v ktorej výrok vyniesli.
   </p>
   <p>
    Ešte ani vtedy Ján Gyürky nepristával, ale žiadal ešte raz revíziu celej pravoty. No,
         bol jediný, ktorý sa toho domáhal. Nevedno prečo, z akých príčin a pohnútok bol tento pán
         tak veľmi oddaný svojmu bývalému priateľovi. Veď ho už všetci opustili, všetci sa s odporom
         od neho odvrátili, ešte i Holec, ktorý mu bol najoddanejší zo všetkých.
   </p>
   <p>
    Kým Fekete nosil masku poriadneho, statočného zemana, v spoločnosti pánov ho vítali a
         uctievali, ale ako spadla náličnica a surovec ostal vo svojej podlosti, odvrátili sa i diví
         kompani, s ktorými hýril celé noci v obskúrnych krčmách alebo hostincoch, kde mali páni
         svoj dobre chránený brloh.
   </p>
   <p>
    Veselovský statne premohol svoj žiaľ, statnejšie ako Ondrej Skubík. Ale i pri podobnosti
         zármutku bol medzi nimi veľký rozdiel.
   </p>
   <p>
    Veselovský sa teraz celkom oddal službe, svoj smútok nikdy neprevládal, ale nedal sa ani
         ním premôcť.
   </p>
   <p>
    Jeho žena vyzdravela, ale bola zádumčivá, najmilšie jej bolo chodiť do kostola a do
         krypty, kde boli pozostatky nešťastnej Františky.
   </p>
   <p>
    Kým Feketeho neodsúdili, Veselovskovci tŕpli, že sa ešte bude pokúšať ublížiť i rodičom,
         akoby im už nebol dosť ublížil, ale keď ho odviezli, zbavili sa aspoň tohto strachu.
   </p>
   <p>
   </p>
   <p>
    *
   </p>
   <p>
   </p>
   <p>
    Lenivo sa vlečú žltkavokalné vlny rieky Tisy žírnymi rovinami Dolnej zeme k Segedínu a
         potom ďalej k Dunaju, s ktorým sa spájajú.
   </p>
   <p>
    Brehy sú nízke, miestami ešte bahnité; také je skraja a miestami aj celé koryto rieky.
   </p>
   <p>
    Na vlnách kolembajú sa primitívne lode, loďky a člny. Lode sú naložené ťažkou zlatožltou
         kukuricou a červenkastou pšenicou. Na týchto lodiach niet vesiel, niet kolies, ani vrtule,
         ktorá by pohybovala loď, o pare sa ešte nikomu nesnívalo. Len ak by vytiahli na pomoc
         plachty, aby sa o ne nárazy vetra zachytávali a pomáhali hnať loď.
   </p>
   <p>
    Lode sa pohybujú pomocou ľudskej energie, ľudské sily hýbu nimi a ťahajú ich brehom
         rieky hore prúdom.
   </p>
   <p>
    K lodi sú pripriahnutí ľudia, z biednych najbiednejší, z nešťastných najnešťastnejší. Sú
         to trestanci, dočasní a nedobrovoľní obyvatelia trestnice, ktorá v meste dominuje celému
         okoliu.
   </p>
   <p>
    Zle živení, na úmor ustatí, uťahaní ľudia, nie ľudia, len tône ľudí, vlečú nemotorný
         dopravný prostriedok proti prúdu a pritom sa brodia kde po pás, kde po plecia, ba i po
         hrdlo vo vode. Ich postup je tým ťažší, čím bahnitejši je spodok rieky. Svaly pŕs, nôh i
         pliec sa napínajú, pľúca ťažko pracujú. V studenej vode, najmä na jar, tŕpnu im nohy i celé
         telo, pritom sa potia a pot, vyrážajúci na tvárach, chladne a štípe.
   </p>
   <p>
    Na loďke stojí dozorca s korbáčom — pokrikujúc kľaje a hreší. Ale na strhaných tvárach
         už zdivených rabov nepoznať zmeny. Ťahajú, kým vládzu. Šťastný, ktorého opúšťajú sily, lebo
         jeho vyslobodenie je už blízko. Taký bedár prestane ťahať, len jeho vlečú. Ako iní zbadajú,
         že už vypriaha, zastavia loďku. Z omdletého snímu okovy a vyhodia ho, kam patrí. Namiesto
         neho zapriahnu iného, ktorý slúžil na lodi. Ak patričný len omdlel a je nádej, že ho
         vzkriesia, tak ho dajú tak, ako je, v mokrých šatách na dno loďky, aby im neušiel, cvočkami
         a povrazmi ho pripevnia o podlahu. Ale ak úbohý umrel, vyhodia ho na breh a po niekoľkých
         hodinách zahrabú na mieste, kam ho vyhodili. A číslo, ktoré nosil namiesto svojho mena,
         pretrie sa v knihe, v kancelárii trestnice a vlny života prevalia sa cez neho, o jedného
         nešťastného je menej na svete. Také boli galeje!
   </p>
   <p>
    Trestnicu túto navštívili i cisári a páni, Jozef II. a roku 1790 i Leopold II. Leopold
         údajne ťahanie lodí ľuďmi zakázal, ale jeho rozkaz nevyplnili, lebo do tejto kolónie sa
         ešte dostal i náš známy Ľudovít Fekete a tu si niekoľko rokov odpykal trest.
   </p>
   <p>
    V lete roku 1809 doviezli ho v sprievode vojakov a strážnikov na toto smutné miesto.
   </p>
   <p>
    Pri všetkom strážení mal isté výhody. Vystupoval ako pán a ako šľachtic dal sa oznámiť
         direktorovi trestnice. Dovolili mu obliecť sa do vlastných šiat. Keď vstúpil do kancelárie,
         málo mu chýbalo do zovňajšku opravdivého gavaliera. Nebol v uhorskej gále, ale v nemeckých
         pantalónoch a v šosatom kabáte. Ale jeho zovňajšok bol zasa panský, podľa vtedajšej módy.
         Nie ako trestanec, ale ako pán k seberovnému prišiel k direktorovi. S ním prišli síce aj
         vojaci, jeho sprievod, i žalárnik s kľúčami, ale Fekete sa správal tak, akoby tí páni
         nepatrili k nemu a on k nim.
   </p>
   <p>
    Bezchybne sa poklonil a predstavil sa v latinskej reči. A keď zbadal, že direktor
         dokonale túto reč neovláda, alebo ju behom času už na tomto mieste zabudol, prešiel Fekete
         na maďarčinu, ale neskoršie, keď sa ukázalo, že je direktor vlastne Rakušiak, teda Nemec, s
         jemu vlastnou ľahkosťou začal sa Fekete zhovárať po nemecky.
   </p>
   <p>
    Direktor bol nemálo prekvapený zjavom svojho najnovšieho „klienta“. Odobral od sprievodu
         písma a po náležitom preštudovaní zapísal Feketeho do zoznamu trestancov, ako urodzeného
         pána. Takéhoto väzňa veru ešte nemal. Len keď zapisoval prečin, pre ktorý ho odsúdili, so
         zdesením a pátravo pozrel na elegantného trestanca. Ale Fekete stál tu ako veľký pán.
         neprístupný a povýšený nad slabosť, ktorým slovom označil akýkoľvek prejav citu a
         zdieľnosti. V jeho tvári nebolo ani stopy po ľútosti alebo smútku.
   </p>
   <p>
    Direktor, vidiac pred sebou inteligentného človeka, nevedel si predstaviť, akoby tento
         pán mohol ťahať lode, alebo konať inú hrubú robotu na lodiach. Telesnej sily mohol mať i za
         troch takých bedárov, akých má ešte v trestnici v rezerve, ale predsa, kam ho zaradiť?
   </p>
   <p>
    Pridelil ho na loď za dozorcu, kde sa skoro vyznal a rozkazoval všetkým ostatným.
         Direktor ho častejšie pozval i do kancelárie, kde s ním pobesedoval a tešil sa, že má
         takého neobyčajne vzdelaného spoločníka, s ktorým sa môže vo svojej materinskej reči
         pozhovárať.
   </p>
   <p>
    Pod titulom pisára a tajomníka prijal tento pán Feketeho do kancelárskej služby, kde mu
         svojou znalosťou rečí veľmi dobre vypomáhal.
   </p>
   <p>
    Neskoršie predstavil ho i svojej rodine. Fekete, akoby nikdy nebol býval vyrazený z
         koľaje veľkopanského života, kde sú mravy uhladené a kde sú podlé priestupky nemožné, kde
         panuje len ušľachtilé dvorenie a zhoda, láska a dôvera…
   </p>
   <p>
    Svojím sebavedomým vystúpením a veľkopanským zovňajškom imponoval úzkemu kruhu
         direktorovmu, jeho rodinke a známym, ako ozajstný zeman.
   </p>
   <p>
    Aby mohol tak vystupovať, posielal mu Ján Gyürky peniaze z Feketovského majetku, želajúc
         mu, aby tam dlho neostal. A posielal mu i bývalý tesť, želajúc si vrúcne, aby len čím
         dlhšie ostal tam, kde je.
   </p>
   <p>
    V direktorovej domácnosti blýskal sa Fekete svojimi známosťami a keď mu zaopatrili
         husle, hral tak, že nielen obveseľoval celú famíliu, ale priviedol všetkých, čo ho počuli,
         do vytrženia.
   </p>
   <p>
    Pani bola Maďarka, i domácnosť mali maďarskú. Mali štyri deti, troch chlapcov a jedno
         dievčatko.
   </p>
   <p>
    Dievčatko, pekná brunetka, bola najstaršia, ale tiež veľmi mladá. Mala príjemný hlas a
         tešila sa ako dieťa, že môže pri sprievode husieľ spievať maďarské piesne. Volala sa
         Piroška, bola miláčikom celej rodiny, najmä matky. Chlapci obklopili Feketeho, on sa s nimi
         hral a všeličomu ich učil.
   </p>
   <p>
    V tomto svojom novom postavení cítil sa Fekete veľmi dobre, veď ho temer ani neväznili,
         bol slobodný a mohol i do mesta sám vychodiť.
   </p>
   <p>
    Po niekoľkých rokoch sa Fekete tak udomácnil v direktorovej rodine, akoby bol jej
         členom.
   </p>
   <p>
    Všetci boli očarovaní. Direktor mal výdatnú a lacnú pomoc v kancelárii, pani sa mohla
         popýšiť vzdelaným spoločníkom a deti mali príjemného učiteľa, lebo Fekete učil nielen
         chlapcov, ale i Pirošku cudzím rečiam, ju práve francúzštinu.
   </p>
   <p>
    Dievčatko chytro upadlo do neblahého čarovného kruhu zvolenského démona.
   </p>
   <p>
    Piroška začala chradnúť, bola smutná, už nespievala ako vtáčatko a istého dňa ju mamička
         našla v postieľke mŕtvu.
   </p>
   <p>
    Zaviedlo sa vyšetrovanie a tým prišli na stopu diabolského zločinu. Dievčatko bolo
         zvedené a zvodca ju otrávil. Fekete otrávil údajne malú Pirošku zelinkami, ktoré nazbieral
         na poli.
   </p>
   <p>
    Zúfalí rodičia len vtedy zbadali, koho si zamilovali.
   </p>
   <p>
    Feketeho teraz už súdili tu a potom aj v Budíne. A po nedlhom procese, lebo teraz nemal
         výrečného priateľa Gyürkyho, odsúdili ho na galeje ešte na nových 15 rokov.
   </p>
   <p>
    Teraz už aj on ťahal lode, a po zrušení ťahania lodí, pracoval na lodi, kde si navykol
         klátivo chodiť. Ostatné roky trestu odsedel si vo Viedni, ba i vo väzenskom blázinci. Po 25
         rokoch prišiel do Zvolena.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2589531" name="ftn.id2589531">
        49
       </a>
       ]
      </sup>
      <span class="emphasis">
       <em>
        Kráľovskej uhorskej súdnej tabule,
       </em>
      </span>
      druhá časť kráľ. kúrie
               (uhorského najvyššieho súdu). Bola príslušná v tejto trestnej veci ako odvolací
            súd.
     </p>
    </div>
   </div>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2590020">
       </a>
       Záver
      </h2>
     </div>
    </div>
   </div>
   <p>
   </p>
   <p>
   </p>
   <p>
    <span class="emphasis">
     <em>
      Nad mesto Zvolen zaľahli snehové mraky. Matiašov zámok stojí tak, ako stál pred
            rokmi, keď v jeho múroch sedel vrah vlastnej ženy, Fekete.
     </em>
    </span>
   </p>
   <p>
    <span class="emphasis">
     <em>
      Zámok je ten istý, len pošmúrnejší. Letné búrky a zimné víchrice preleteli ponad
            jeho múry a zanechali svoje stopy. Tu rozmrvili hrany pekného cimburia, tu zmyli okrasy
            z brán „pekne maľovaných“.
     </em>
    </span>
   </p>
   <p>
    <span class="emphasis">
     <em>
      I zvolenské múry, bašty a brány sú ešte na svojich miestach, len aj ony sú
            ošarpanejšie a opustené. Stojí ešte brána, v ktorej odpočíva obrovský pluh, ktorým vraj
            kedysi dávno orali koryto Hrona. Ale povesť hovorí, že na ňom v dávnom veku obri orali.
            Stojí ešte i tá úzka brána pod baštou, ako sa ide na hradskú a do Môťovej.
     </em>
    </span>
   </p>
   <p>
    <span class="emphasis">
     <em>
      Zdalo by sa, akoby starý Zvolen skutočne bol zaspal. Za celé desaťročie sa tu nič
            nepremenilo. I domy vedľa radného domu sú tie isté, len staršie, a evanjelický kostol je
            ešte vždy bez veže.
     </em>
    </span>
   </p>
   <p>
    <span class="emphasis">
     <em>
      Radní páni s fyzikusom tvrdili, že uplynie mnoho času, kým sa Zvolen preberie z
            tej letargie. Či skutočne len vojenný hurhaj zatrasie týmto ospalým mestom? A predsa,
            bolo niečo, čo zobudilo aspoň niekoľkých, hoci len na čas.
     </em>
    </span>
   </p>
   <p>
    <span class="emphasis">
     <em>
      Bola to mládež, ktorá doniesla zvonku nového ducha, začala kriesiť zdanlivo
            mŕtvych a obnovila život. Niekoľkí študenti, ktorí študovali v Prešporku, v terajšej
            Bratislave a tam poznali Štúra, stali sa jeho nadšenými ctiteľmi a stúpencami. Bol to
            vtedy najmä zvolenský rodák Ľudovít Lange, ktorý svojou ohnivou letorou, nadchnutý
            ideami Štúrovými, priniesol z Prešporka nové názory rodolásky a vrelú snahu po národnej
            práci. K nemu sa pridali nie menej nadaní, horliví vrstovníci zvolenskí a z blízkeho
            okolia, z ktorých, žiaľbohu, zachovali sa národu slovenskému vernými len niekoľkí. Vtedy
            boli oduševnení menovite títo šuhajci: Ľudovít Lange, Karol Breuer, Július Plošic, Ďurko
            Bánik a ešte vtedy mladý, ale najvýznamnejší, Mikuláš Ferienčík.
     </em>
    </span>
   </p>
   <p>
    <span class="emphasis">
     <em>
      Tí starší poznali sa v Bratislave i s Chorvátmi, čo tam študovali a doniesli do
            Zvolena rozpomienky i na deň, keď vyprevádzali bratov Chorvátov na loď. A zvolenské
            dievčence, mladšia sestrička Ľudovítova a staršia sestrička Ferienčíkova, Marinka,
            nespievali si už len tie dumné pesničky, ako je: „V tom zvolenskom cintoríne“, ale s
            bratmi spievali:
     </em>
    </span>
   </p>
   <p>
   </p>
   <p>
   </p>
   <div class="literallayout">
    <p>
     Nad nami sa krútia sokoli,
     <br/>
     nie im je ten Dunaj po vôli.
     <br/>
     Chorváti, junáci,
     <br/>
     na srdci vás nosia Slováci!
     <br/>
    </p>
   </div>
   <p>
   </p>
   <p>
   </p>
   <p>
    <span class="emphasis">
     <em>
      U Bánikov sú zasa priadky.
     </em>
    </span>
   </p>
   <p>
    <span class="emphasis">
     <em>
      Tu akoby sa skutočne nič nebolo zmenilo, len všetko stratilo nádych novoty. I
            ľudia sú tí istí, nakoľko ich ešte tu nechala smrť. Bánik trošku ostarel, vlasy mu
            zredli a miestami šedivejú. I postavu má trošku naklonenú. Jeho žena je ešte svieža a
            pekná, len stopy mnohej práce a starosti sú na ťahoch príjemnej tváre a na pracovitých
            rukách.
     </em>
    </span>
   </p>
   <p>
    <span class="emphasis">
     <em>
      Teraz sú tu zase niekoľké panie zo susedstva. Je tu Rótka, vravná, okrúhla pani v
            najlepšom veku, i Molitoriska tiež ešte nie stará. Ďalej je tu i Fružika Langička,
      <sup>
       [
       <a class="footnote" href="#ftn.id2590214" name="id2590214">
        50
       </a>
       ]
      </sup>
      tretia žena Karola Langeho a matka Ľudovítova. A pri stole sedí už obstarná
            pani malej postavy. Hlavu má naklonenú nad pletenie, ktoré má v rukách a sliepňa do
            neho, neborka je už skoro slepá. Je to Anna Breuerová, po zvolensky Breuerka, vdova po
            evanjelickom učiteľovi.
     </em>
    </span>
   </p>
   <p>
    <span class="emphasis">
     <em>
      Teraz je tichá, ale málokedy býva taká. Musíme o nej niečo viac napísať, ako o
            tých druhých, mala život veľmi zaujímavý.
     </em>
    </span>
   </p>
   <p>
    <span class="emphasis">
     <em>
      Ako malé dievča, sirota, dostala sa do Feješov na Nižnom Skálniku. Tu rástla s
            malou Libuškou, a keď sa Libuška vydala za Benického, Anna vtedy už dospelá, prišla
            domov do Radvane. Jej macocha bola chorá a žiadala si ju domov, aby Anna pracovala i za
            ňu. Vtedy ju už i tu, i u Feješov pre jej krásu volali: Anna, Anna, krásna panna. Ale že
            bola chudobná, nik po ňu nechodil. Len raz ako áno, ako nie, išiel dolnou Radvaňou mladý
            človek, zvolenský učiteľ. Kráčal ulicou vedľa nízkych domov a nízkych oblokov. Tie
            obloky boli také nízke, že mohol prekročiť rám a hupnúť do izby. A tu pozrel do jedného
            z nich. Bol otvorený, lebo bolo leto a slniečko svietilo a hrialo až milá vec. A to, čo
            videl, ho tak milo prekvapilo, že ostal stáť a díval sa na ten ľúbezný zjav. Na dlážke
            izby kľačalo dievčatko a drhlo dlážku. Ale to dievčatko bolo krásne i pri tej nadmieru
            prozaickej práci. Bolo bosé, sukničky malo vykasané, rukáviky vysúkané. Na hlávke
            previazanú šatku, ale tá nebránila záplave zlatolesklých vlasov, aby nezahrnuli čelo i
            hrdlo peknej dievčiny. Hlavu mala sklonenú pri horlivej práci, len keď sa jej zdalo, že
            sa v izbe akosi stmieva, pozrela hore, a vtedy ten pri obloku videl, že dievčatko má aj
            tvár peknú bielu a ružovú. A oči, také modré, teraz naľakané! Chytro vstala, napravila
            si sukienky na bosé nohy a tvár sa jej pokryla červeňou. Zahanbila sa, že ju cudzí
            človek videl takú „pouberanú“! A keby vedela, ako sa dakedy o sto a niekoľko rokov budú
            dievčence obliekať, a že nielen doma, ba i na ulici a na zábavách ukazujú kolienka,
            pardón, nie holé, ale priezračnými pančuškami obtiahnuté, možno, skorej by sa bola
            uspokojila.
     </em>
    </span>
   </p>
   <p>
    <span class="emphasis">
     <em>
      Ten pri obloku sa poklonil, predstavil, niečo sa opýtal, ba, tuším, pýtal si
            vody, lebo bol smädný — i neskoršie si na smäd potrpel — a to bol začiatok známosti,
            ktorá sa skončila svadbou.
     </em>
    </span>
   </p>
   <p>
    <span class="emphasis">
     <em>
      Ale Breuer nežil dlho, nechal svojej Anne len syna a inšie nič. Máličko dostala
            po macoche a z toho, ale aj z práce rúk sa živila a vychovávala aj syna.
     </em>
    </span>
   </p>
   <p>
    <span class="emphasis">
     <em>
      Breuerka vášnivo rada čítala. Tomuto sa musela naučiť u Feješov, kde sa
            literatúra pestovala i podporovala, kde bola bohatá knižnica. Prečítala v tom čase
            všetky známe diela české, sčiastky i maďarské a nemecké. Veľmi rada čítala Chalupkove
            veselohry, ale najväčší pôžitok mala z Mészárosovho románu Kartigan, čili Kristina,
            turecká panna, slečna kišasonka, ktorý z maďarskej reči preložil ev. farár Semian. Tento
            „prenikavý“ román bol u vtedajších žien veľmi obľúbený a niektoré si ho prečítali i
            niekoľko ráz. Breuerka sa niektoré časti naučila naspamäť, a to je už veľa, lebo sloh
            tohoto románu je taký ťažký, že čítať ho, na to treba hodnej dávky trpezlivosti. A či
            sme to už len my takí rozmaznaní? Obzvlášť páčila sa čitateľkám tých čias tá ukrutne
            krásna pieseň, ktorú si vznešená panna, slečna kišasonka spievala, keď po stroskotaní
            lode, alebo šífu, čiže korábu, našla sa na skale na samom prostriedku mora. Tá pieseň sa
            začína: „Prostřed mořských hlubokostí“ a túto pieseň vedela Breuerka, neskoršie „pani
            matka“, celú celučičkú naspamäť, a keď bola dobre naladená, recitovala ju vnukom i nám,
            čo sme do Breuerovcov chodili. Ale my, nevďačné deti, nezachovali sme si nič, iba
            začiatok, a to, že pieseň bola strašne dlhá, a čo hlavné, že pre slečnu kišasonku
            prišiel koráb a vyslobodil ju z morských hlbokostí.
     </em>
    </span>
   </p>
   <p>
    <span class="emphasis">
     <em>
      Pani matka mala ešte jednu slabosť — naprávať hodiny. Ale to len kým videla.
            Bývala vo Zvolene a často chodila do Róthovcov. Tu mali hodiny zvláštne, starobylé,
            rodinnú pamiatku. Tieto hodiny boli vzácne a ako znalci hovorili, majstrovská práca. Veď
            i museli byť, lebo família Róthovská bola stará šľachtická rodina z Rothenfelsu a tak i
            veci, ktoré si zachovala zo skorších čias, mali svoju cenu. Ale to už tak býva na svete,
            keď príde staroba, i kolieska sa ošúchajú, nie div, že sa v stroji niečo pohubí a chyba
            je hotová. I Róthovské hodiny kedy-tedy preskakovali, raz bili málo, inokedy viac a
            niekedy vôbec nič, alebo zastali. Breuerka nemala milšie, ako ich pozorovať, naprávať a
            naťahovať.
     </em>
    </span>
   </p>
   <p>
    <span class="emphasis">
     <em>
      Istého dňa prišla táto dobrovoľná hodinárka k Róthovcom. V prízemí mali skliepok,
            obchod, kde predávali tovar, farbené plátno a šatky. Hneď vedľa obchodu bola veľká,
            obývacia izba a v nej nad starým divánom spomenuté hodiny.
     </em>
    </span>
   </p>
   <p>
    <span class="emphasis">
     <em>
      Róthovci mali pekný dom, ako vieme, v susedstve Feketovského, ale bývali len dolu
            na prízemí.
     </em>
    </span>
   </p>
   <p>
    <span class="emphasis">
     <em>
      V ten deň bola pani Róthová v obchode. Mala plno žien z Môťovej, z Lieskovca a
            neviem ešte skade, ktoré sú známe, že sa za grajciar budú jednať i dve hodiny. Pritom
            vyvíjajú krik, že sotva slovo rozumieť, ale u Róthovcov natrafili na paniu, ktorá mala
            zdravé pľúca a vedela ako s takými kunčaftmi zachádzať. Bolo teda v obchode tak hlasno,
            že nebolo počuť, čo sa v izbe stalo.
     </em>
    </span>
   </p>
   <p>
    <span class="emphasis">
     <em>
      Breuerka sedela sama v izbe, plietla a počúvala. Ale hoci bol krik, jej jemný
            sluch zbadal, že hodiny stoja. „Čože im je zasa?“ myslí si pani Anna a doloží: „Musím
            ich napraviť.“
     </em>
    </span>
   </p>
   <p>
    <span class="emphasis">
     <em>
      Položila prácu na stôl, vystúpila na pohovku, načiahla sa, a začala hodiny
            „naprávať“. Svojimi tenkými prstíkmi siahla medzi kolieska, pohla bakinkou, mykla sem,
            mykla tam a ešte raz mykne a vtedy sa hodiny navážili a už letia dolu na opierky pohovky
            a to im ešte nebolo dosť, hybaj i na zem. Ešte dobre, že nestrhli aj ju, lebo len-len že
            si udržala rovnováhu. Málo chýbalo, že jej nezleteli na hlavu, ale i tak je to preveľká
            udalosť.
     </em>
    </span>
   </p>
   <p>
    <span class="emphasis">
     <em>
      Zľakla sa, chudina, a opatrne zliezla, aby neletela dolu hlavou za
         hodinami.
     </em>
    </span>
   </p>
   <p>
    <span class="emphasis">
     <em>
      Nikto nevidel, ani nepočul. Tie sa tam ešte nedojednali a nemôžu vidieť do izby,
            lebo na dverkách je zelená záclonka.
     </em>
    </span>
   </p>
   <p>
    <span class="emphasis">
     <em>
      Breuerka pozbierala hodiny, ktoré mali toľko rozumu, že sa nerozsypali a zasa
            vyliezla s nimi na pohovku a naťahujúc svoju neveľkú postavu, zavesila ich na miesto.
            Ešte ich aj pohla, aby štrkotali aspoň dovtedy, kým sa ona vyprace a potichu, tichúčko
            zliezla dolu, oprášila diván, aby nebolo vidno prípadnú stopu jej črievičky, potom
            zobrala prácu, vytiahla sa dverami do brány a na ulicu.
     </em>
    </span>
   </p>
   <p>
    <span class="emphasis">
     <em>
      Odvtedy minuli asi dva týždne.
     </em>
    </span>
   </p>
   <p>
    <span class="emphasis">
     <em>
      Teraz sa zišli u Bánikov susedia a Breuerka so zlým svedomím čuší a čaká, kedy
            niekto od Róthovcov zahrmí.
     </em>
    </span>
   </p>
   <p>
    <span class="emphasis">
     <em>
      Do izby medzi priadky prišiel syn domáceho pána, Ďurko Bánik, mladík štíhlej
            postavy, príjemnej, usmievavej tváre, otvorených, úprimných očú.
     </em>
    </span>
   </p>
   <p>
    <span class="emphasis">
     <em>
      Privítal hostí, pozdravil rodičov a sadnúc si k otcovi, rozprával, kde bol a čo
            robil. Bol u Ferienčíkov, pri Mikulášovi, ktorý oduševnený a zapálený rodoláskou
            priťahuje zvolenskú mládež, ktorá s rovnakým, ale nie stálym zápalom ujala sa myšlienky
            spolčovania a pracovania na prospech národa. Preto si títo mladíci zaumienili usporiadať
            prednášky a ak bude možné i divadelné predstavenie. Ďurko bol celkom zaujatý a odhodlaný
            utvoriť samovzdelávajúci krúžok vo Zvolene a oznámil to aj otcovi.
     </em>
    </span>
   </p>
   <p>
    <span class="emphasis">
     <em>
      — Či bol aj môj Karol medzi vami? — ozval sa Breuerkin hlas.
     </em>
    </span>
   </p>
   <p>
    <span class="emphasis">
     <em>
      — Áno, aj on bol, — odpovedal Ďurko.
     </em>
    </span>
   </p>
   <p>
    <span class="emphasis">
     <em>
      — Ozaj, pani sestra, čo im ja poviem, — ozvala sa z čista jasna pani suseda
            Róthka, obrátiac sa k Breuerke.
     </em>
    </span>
   </p>
   <p>
    <span class="emphasis">
     <em>
      — Čože takého? — opýtala sa táto úbohá, zlým svedomím trápená žena. Oh, ako je
            zle, keď má človek zlé svedomie. I najmenšieho šuchotu sa naľaká. I v Breuerke hrklo,
            ako v starých hodinách, keď majú biť. Veď nečakala inšie, len to, čo zasa porobila tým
            hodinám.
     </em>
    </span>
   </p>
   <p>
    <span class="emphasis">
     <em>
      Ale Róthka sa nedala pomýliť a hovorí:
     </em>
    </span>
   </p>
   <p>
    <span class="emphasis">
     <em>
      — Čakala som, že sami prídu k nám, ba, už som im chcela ísť sama povedať, čo sa s
            našimi hodinami porobilo…
     </em>
    </span>
   </p>
   <p>
    <span class="emphasis">
     <em>
      Breuerka zamiera strachom a myslí si: Amen, už je to tu, už je oheň na
         streche.
     </em>
    </span>
   </p>
   <p>
    <span class="emphasis">
     <em>
      — … nech si len pomyslia aký zázrak, naše hodiny od dvoch týždňov idú ako treba a
            ešte ani raz nezastali.
     </em>
    </span>
   </p>
   <p>
    <span class="emphasis">
     <em>
      Breuerka hodila pletenie na stôl, zasmiala sa a do očí sa jej drali slzy. Zdalo
            sa jej, že balvan spadol z duše.
     </em>
    </span>
   </p>
   <p>
    <span class="emphasis">
     <em>
      Domáci pán napravil a utrel knôt sviec, ktoré ešte vždy boli nenahraditeľné, hoci
            sa už aj olejové lampy zdokonalili.
     </em>
    </span>
   </p>
   <p>
    <span class="emphasis">
     <em>
      Spoločnosť sa po chvíli rozmnožila ešte o niekoľko členov, rozhovor bol živší a
            všeobecný.
     </em>
    </span>
   </p>
   <p>
    <span class="emphasis">
     <em>
      — Ba, ozaj, aký nám bude budúci rok, 1840? — opýtala sa Breuerka
         Bánika.
     </em>
    </span>
   </p>
   <p>
    <span class="emphasis">
     <em>
      — Či nebudeme mať zasa nejakú chorobu, alebo či nepríde na nás dajaké iné božie
            dopustenie? — vzdychá vždy ustaraná pani Molitóriska.
     </em>
    </span>
   </p>
   <p>
    <span class="emphasis">
     <em>
      — Ktože by to mohol vopred vedieť? To všetko je u Boha, — hovorí Langička, dcéra
            toho Nándoryho, ktorý bol medzi sudcami nešťastnej Madleny z Bacúrova.
     </em>
    </span>
   </p>
   <p>
    <span class="emphasis">
     <em>
      — Veru, to ani storočný prorok nemôže navlas povedať, — usmial sa Bánik. — Hľa,
            ktože by sa bol nazdal pred ôsmimi rokmi, čo v nasledujúci rok príde na nás?
     </em>
    </span>
   </p>
   <p>
    <span class="emphasis">
     <em>
      — Cholera! — zvolala jedna z tých starších. — Bože nás chráň od takého
         hosťa!
     </em>
    </span>
   </p>
   <p>
    <span class="emphasis">
     <em>
      — A pamätáte sa, kadiaľ aj teraz prišla do mesta? Ako oddávna títo strašliví
            hostia, i teraz prišla fortňou. A tí, čo sa jej najviac báli, najskorej jej padli za
            obeť. Boli to Alitisovci. V meste ešte ani nebolo počuť o cholere, len čo po dedinách
            vystupovala, Alitisovci sa už zatvárali a keď slúžka išla do mesta a vracala sa,
            nepustili ju dnu, kým ju náležite neokadili borievkami, octom a neviem ešte čím. A pri
            tom všetkom boli prví, čo na ňu ochoreli… a umrela pani i dcéra, jedna za
         druhou.
     </em>
    </span>
   </p>
   <p>
    <span class="emphasis">
     <em>
      — Hovorí sa, že cholera toľkých nepoberie, ako ich poberie strach, — poznamenala
            Róthka.
     </em>
    </span>
   </p>
   <p>
    <span class="emphasis">
     <em>
      — A ten učník od Goldhamerov, ani sa chudáčik nebál a vyniesli ho do
         cintorína.
     </em>
    </span>
   </p>
   <p>
    <span class="emphasis">
     <em>
      — Vtedy pochovávali v Neresnici umretých na choleru. Nerobili veľké ceremónie,
            ale ako kto ostatný raz vydýchol, už ho niesli na cintorín a položili do búdy na máre.
            Tak i toho učníka, myslím, volal sa Šimka. To bolo večer a v noci bola zima, ako vo
            Zvolene niekedy býva i v lete. A tu sa náš milý učník začne hýbať a žiť. Zima ho
            prebrala, otvorí oči, lebo nebol mŕtvy, pozerá, hľadí, kde je, čo sa s ním robí. I
            zbadá, kde je, postaví sa na nohy a ako vládal, tak utekal do mesta. Strach a zima ho
            poháňali a kým prišiel do Hronskej ulice, sa aj zahrial. A tu príde k majstrovmu domu.
            Dom bol zamknutý, chlapec búcha a volá:
     </em>
    </span>
   </p>
   <p>
    <span class="emphasis">
     <em>
      — Pán majster, pán majster!
     </em>
    </span>
   </p>
   <p>
    <span class="emphasis">
     <em>
      Majster sa ohlási:
     </em>
    </span>
   </p>
   <p>
    <span class="emphasis">
     <em>
      — Kto je to, čo chce?
     </em>
    </span>
   </p>
   <p>
    <span class="emphasis">
     <em>
      — Ja som, pán majster, — hlási sa tenký hlas učníka.
     </em>
    </span>
   </p>
   <p>
    <span class="emphasis">
     <em>
      — Aj ja som ja, — odpovedá majster, ale pri tom vtipe sa mu ježia vlasy, lebo
            hlas sa mu pozdáva známy. I prišlo mu na rozum, že veru učník nemal sa u neho najlepšie,
            že ho aj zauškoval, aj šticoval, i buchnáty mu rozdával. A teraz, keď sa blíži polnoc,
            sa pánu majstrovi zobudilo svedomie.
     </em>
    </span>
   </p>
   <p>
    <span class="emphasis">
     <em>
      — Pán majster, pán majster, nechže otvoria, zima mi je a som slabý.
     </em>
    </span>
   </p>
   <p>
    <span class="emphasis">
     <em>
      — No, to je už iste on, mŕtvy chlapec, a pán majster, hoci dobrý evanjelik, začne
            zažehnávať duchov.
     </em>
    </span>
   </p>
   <p>
    <span class="emphasis">
     <em>
      Vtedy sa zobudí i pani majstrová a volá:
     </em>
    </span>
   </p>
   <p>
    <span class="emphasis">
     <em>
      — Čože je to, čo sa robí? — Ani ona nemá najlepšie svedomie, ale zato učníka
            poľutovala, keď ho vyniesli, lebo jej bol pri deťoch na dobrej pomoci.
     </em>
    </span>
   </p>
   <p>
    <span class="emphasis">
     <em>
      A učník pod oblokom sa trasie, plače a volá:
     </em>
    </span>
   </p>
   <p>
    <span class="emphasis">
     <em>
      — Pani majstrová, prosím ponížene, nech mi otvoria…
     </em>
    </span>
   </p>
   <p>
    <span class="emphasis">
     <em>
      — No to už veru nehovorí duch, ale človek a majstrová, preniknutá akýmsi neznámym
            citom zmilovania, ponáhľa sa otvoriť. Chlapec jej vletí do rúk, omdlie, ale pani
            majstrová ho kriesi, nalieva mu mlieka, zohreje a zachová životu.
     </em>
    </span>
   </p>
   <p>
    <span class="emphasis">
     <em>
      Čo sa to všeličo pospomína v taký dlhý, zimný večer. Ešte nie je ani tak neskoro,
            ale tma tam von je veľká a sneh sa sype, takže chodiaci nevidia ani na krok pred
         seba.
     </em>
    </span>
   </p>
   <p>
    <span class="emphasis">
     <em>
      Dobre je tým, čo sú v teplej izbe, kde veľká, zelená pec hreje celú izbu, kde sa
            priateľskí ľudia príjemne v rozhovore zabávajú a kde po besede čaká, hľa, za pecou
            uložené občerstvenie.
     </em>
    </span>
   </p>
   <p>
    <span class="emphasis">
     <em>
      Ale tam von v tej metelici, ponáhľa sa ešte zakuklená ženská postava do Bánikov.
            Musí byť mladá, je štíhla a nesie sa pekne ako v tanci. Už prichádza pred Bánikov dom,
            zrazu cíti, že ju niekto chytil za ruku. Nevidela v tom snehu nič, tým väčšmi sa zľakla.
            Pozrie hore, vidí pred sebou postavu človeka a tvár, jój, tvár, hroznú, ako tvár
            netvora, alebo diabla. Tvár nadutá, oslnená, oči pod dlhými mihalnicami a pod hustým
            obočím hlboko vpadnuté, čierne a či aké oči, bodavé, ako dýky. Dlhá, šedivá brada visí
            mu až do pása a husté, tiež šedivé rozstrapatené vlasy vejú mu vo vetre. A tá strašná
            tvár sa škľabí, otvorené ústa rozťahuje a z úst vyčnieva, niekoľko klováňom podobných
            zubov. Mladá žena cíti jeho dýchanie, odporný zápach po tabaku a nečistote ju zavial, a
            netvor ju ťahá k sebe a škľabí sa ešte väčšmi.
     </em>
    </span>
   </p>
   <p>
    <span class="emphasis">
     <em>
      Ale ona je mocná a mladá, vychytí sa mu z rúk, sotí ho nabok, že on, slabý a
            nemotorný, hneď sa sprplil v snehu. Mladica vbehne do Bánikovie dvora, stade do domu a
            do izby. Nedbá, že jej kápka zliezla z hlavy, otvorí strmo dvere — len že je už medzi
            ľuďmi.
     </em>
    </span>
   </p>
   <p>
    <span class="emphasis">
     <em>
      — Jaj, či som sa zľakla! — zvolá zadychčaná a kladie praslicu a vretienka na
            najbližšiu stoličku.
     </em>
    </span>
   </p>
   <p>
    <span class="emphasis">
     <em>
      Všetci prítomní sa predesili. Paniam vypadla práca z rúk, mladý Ďurko a jeho
            matka sa ponáhľali k príchodiacej a zobrali z nej krišpinu a šatku. Ďurko hneď aj vody
            priniesol, aby sa napila.
     </em>
    </span>
   </p>
   <p>
    <span class="emphasis">
     <em>
      — Jaj, to bolo strašné, — vzdychla ešte raz zhlboka, napila sa vody, hoci
            nevyzerala, akoby išla omdlieť, a sadla si na ponúkané miesto pri stole.
     </em>
    </span>
   </p>
   <p>
    <span class="emphasis">
     <em>
      — Čoho si sa zľakla, Zinka moja? — opytovala sa Bánička starostlivo.
     </em>
    </span>
   </p>
   <p>
    <span class="emphasis">
     <em>
      Oslovená, ešte veľmi mladá ženička, obzrela sa k dverám, akoby čakala, že ten
            hrozný zjav postaví sa jej do dvier. Potom vyrozprávala, čo sa jej prihodilo práve pred
            oblokmi domu.
     </em>
    </span>
   </p>
   <p>
    <span class="emphasis">
     <em>
      — Fekete! — zvolali niektoré panie.
     </em>
    </span>
   </p>
   <p>
    <span class="emphasis">
     <em>
      — Fekety, — ohlásila sa jedna zo starších, ktoré sedeli pri peci. Takto ho
            pomenoval ľud, ešte i po dedinách a to na dlhé časy. Na Dobronivej ešte donedávna matky
            strašievali svoje nezbedné deti hrozbou: „Len nečuš, príde Fekety po teba“.
     </em>
    </span>
   </p>
   <p>
    <span class="emphasis">
     <em>
      Pani Malitóriska sa ozvala:
     </em>
    </span>
   </p>
   <p>
    <span class="emphasis">
     <em>
      — Čože, vari Zinka nepozná Feketyho?
     </em>
    </span>
   </p>
   <p>
    <span class="emphasis">
     <em>
      — Nepozná ho, a kiež by ho viac nevidela! — hovorí domáca pani. Nie je tak dávno
            vo Zvolene, hľa, len na Ondreja mala svadbu a v Ľupči o tom nepočula.
     </em>
    </span>
   </p>
   <p>
    <span class="emphasis">
     <em>
      — A my sa nazdáme, že o tom vie celá Zvolenská stolica, a ešte i ďalej, —
            ohlásila sa pani Róthová.
     </em>
    </span>
   </p>
   <p>
    <span class="emphasis">
     <em>
      Zinka bola Báničkina príbuzná, vydala sa do Gráfikov.
     </em>
    </span>
   </p>
   <p>
    <span class="emphasis">
     <em>
      — Čože ťa tí tvoji domáci pustili samu? — opytuje sa Bánik.
     </em>
    </span>
   </p>
   <p>
    <span class="emphasis">
     <em>
      — Ani som im dobre nepovedala, že idem, — priznala sa Zinka. — Len mužovi som
            povedala a on mi sľúbil, že keď si skončí prácu, príde po mňa. A či som ja
         vedela?
     </em>
    </span>
   </p>
   <p>
    <span class="emphasis">
     <em>
      — Veď tak, to si nemohla vedieť. V tomto čase ten nešťastník ani nechodí po
            uliciach, ale čuší v svojom brlohu.
     </em>
    </span>
   </p>
   <p>
    <span class="emphasis">
     <em>
      — Ale, ktože je? — opytuje sa Zinka.
     </em>
    </span>
   </p>
   <p>
    <span class="emphasis">
     <em>
      — Diabol v ľudskom tele, — súdi Molitóriska. — Násilník a vrah.
     </em>
    </span>
   </p>
   <p>
    <span class="emphasis">
     <em>
      — Postrach zvolenských žien a detí, — poznamenala Breuerka.
     </em>
    </span>
   </p>
   <p>
    <span class="emphasis">
     <em>
      — Ani si nežiadaj viac o ňom vedieť, — povedal Bánik vážne. — Kedysi bol veľkým
            pánom, teraz je vyvrheľom sveta. Človek, ktorý sa za mladi vozil na štvorke, teraz sa
            kníše na svojich kuľhavých nohách do hory a odtiaľ si nosí drevo na ohrev. Teraz zbiera
            po ulici koštiale, na ktorých sa i psi ruvali a varí si z nich polievku, vraj, výbornú,
            ako si sám pochvaľuje.
     </em>
    </span>
   </p>
   <p>
    <span class="emphasis">
     <em>
      — I fizolne
      <sup>
       [
       <a class="footnote" href="#ftn.id2591179" name="id2591179">
        51
       </a>
       ]
      </sup>
      si varí, — zamiešala sa tá od peci, — navarí si ich na celý týždeň, a
            splesnejú mu. Chlapci behajú za ním po ulici a volajú: „Fekety, Fekety, splesneté
            fizolne“. Ale keď sa Fekete obráti a zahrozí palicou, alebo sa zohne po skalu, chlapci
            začnú škrečať a výskať a čosi-kamsi sú za rohom.
     </em>
    </span>
   </p>
   <p>
    <span class="emphasis">
     <em>
      Bánik, aby predišiel rozličným poznámkam, aspoň nakoľko sa dalo, spomenul v
            hlavných črtách príhody nešťastníka od toho času, ako si odpykal trest a prišiel
         domov.
     </em>
    </span>
   </p>
   <p>
    <span class="emphasis">
     <em>
      Kým bol Fekete vo väzení, zatiaľ jeho majetky stáli väčšinou ladom, hoci mal
            brata a sestry v Honte. Kúria, dom, boli zavreté. Matka s dcérami sa vysťahovali,
            nevedieť, kam odišli. Ten dom každý obchádzal ako nejaký prekliaty príbytok, ba ešte aj
            to sa o ňom bájilo, že v ňom straší. Preto sa nikto neopovážil bývať v ňom a tak dom
            pustol a černal. V izbe, kde sa stala vražda, dlho, dlho boli krvavé stopy na stene i na
            dverách. Veselovský nevzal z domu ani to, čo patrilo mladej panej, ba radšej ešte
            posielal zaťovi pomoc, aby čím dlhšie ostal tam, kam ho odviedli.
     </em>
    </span>
   </p>
   <p>
    <span class="emphasis">
     <em>
      Minuli sa roky jeho zvýšeného trestu. Hriech je zhubca národov i jednotlivcov a
            aj na tomto človekovi vykonal hriech svoje zhubné dielo. Vypršal čas jeho zemského
            trestu, ale väčší ešte mu nadchádza. Prišiel ako zlomený starec, s dlhou šedivou bradou,
            ako františkán s dlhými, zapustenými vlasmi. Jeho odev pozostával z trestaneckého rúcha,
            aké nosil v kriminálnom blázinci vo Viedni. Lebo v posledných rokoch páni usúdili, že je
            blázon. Na väzenskom kabáte namiesto pása mal opásanú žinku a keď sa tá zodrala, teraz
            už opáše sa aj povrieslom. A to ten, ten istý, čo pred 31 rokmi nosil gálu uhorského
            zemana, zamatové šaty, tu so striebornými, tu so zlatými gombičkami. Vošiel do svojej
            pustej kúrie. Dlho nevychodil, len keď si musel ísť niečo kúpiť, napríklad sviečku alebo
            tabak. Dlho nemohol pozdvihnúť oči hore, lebo oči mu odvykli dennému svetlu. Chodil
            rozkročeno, ako sa naučil pri ťažkej práci na lodi. Keď sa raz osmelil a začal chodiť
            von, obchádzal mesto, chodil poza múry do úbočia Pustého hradu, tam sa zdržiaval, a v
            lete sa aj teraz zdržiava. Nasprostastý a zajakavý Koláčik pridružil sa k nemu a istý
            čas spolu kopali „poklady“ v sklepených chodbách Pustého hradu. Ktosi sa opýtal
            Koláčika: „Čo ste tam našli?“ Na to ten hlúpy človek odpovedal: „Bum, bum“, ako že našli
            tam rozbitý bubon a zahrdzavenú šabľu.
     </em>
    </span>
   </p>
   <p>
    <span class="emphasis">
     <em>
      Keď býva v úbočiach Pustého hradu, a keď tade vidí ísť ženičky od Ostrej Lúky
            alebo do hory na raždie, volá ich, aby sa zastavili, že by sa rád s nimi pozhovárať. Ale
            ženy sa s ním nechcú zhovárať, naopak, prežehnajú sa a ponáhľajú sa ďalej. Teraz sa ho
            tak neboja, lebo nevládze ani chodiť, nie to ešte pobehnúť…
     </em>
    </span>
   </p>
   <p>
    <span class="emphasis">
     <em>
      — Ale nebohá Šulička umrela od strachu a hrôzy, keď znezrady spod Pustého hradu
            vyskočil a smejúc sa, chytil ju za ruku a začal ju štekliť. Podarilo sa jej ujsť, ale
            domov prišla ako bez duše a na tretí deň bola nebohá, — dosviedčala jedna z
         priadok.
     </em>
    </span>
   </p>
   <p>
    <span class="emphasis">
     <em>
      — Jaj, veď si je človek nie istý pred ním ani vo dne ani v noci… — vzdychne pani
            Molitórisová, ktorá mala práve najmenej príčiny žalovať sa na toho nešťastného človeka,
            lebo sa ešte ani raz s ním nezišla.
     </em>
    </span>
   </p>
   <p>
    <span class="emphasis">
     <em>
      — Odvtedy sa udržala domnienka, že Fekete šteklením napáda bezbranné ženy… To by
            bola už teraz jediná zbraň, ktorá mu ostala. Čaro jeho osobnosti a jeho vzdelania sa
            pominulo s jeho mladosťou, hoci ešte donedávna boli ľudia, ktorí obdivovali jeho
            neobyčajnú vzdelanosť, ba ho aj ospravedlňovali. Spočiatku začal bývalých pánov bratov
            navštevovať, ako napríklad Ostrolúckovcov, ale keď raz, azda „omylom“, — Bánik sa
            usmial, — vopchal niekoľko strieborných lyžíc do kapsy, zakázali mu prístup. I do
            Lenštachov v Zolnej chodil, a do Slatiny a inde. A na Sliač tiež. Tam, keď videl, že
            niektorý hosť má pred sebou pivo, prišiel, vzal pohár s pivom a vypil ho do kvapky.
            Potom povedal gratias a šiel ďalej.
     </em>
    </span>
   </p>
   <p>
    <span class="emphasis">
     <em>
      — Nemožno, aby to robil človek s dobrým rozumom, — zostarela sa
         Bánička.
     </em>
    </span>
   </p>
   <p>
    <span class="emphasis">
     <em>
      Bánik pokrútil hlavou.
     </em>
    </span>
   </p>
   <p>
    <span class="emphasis">
     <em>
      — To je otázka, ktorú ani múdri páni, jeho sudcovia nevedeli riešiť. Veď v
            niektorých veciach dokazoval práve prenikavý rozum a vedel, vraj, sedem rečí
         —
     </em>
    </span>
   </p>
   <p>
    <span class="emphasis">
     <em>
      — Ba že jedenásť, — ozvala sa Róthová.
     </em>
    </span>
   </p>
   <p>
    <span class="emphasis">
     <em>
      — Čože mu pomohli, keď svoje vedomosti zle užíval. Lepšie je vedieť jednu reč,
            reč materinskú a v tej žiť ako Pán Boh prikázal.
     </em>
    </span>
   </p>
   <p>
    <span class="emphasis">
     <em>
      — Môjho muža a pána Huszágha citovali častejšie do Bystrice, aby vypovedali, v
            akom stave ho našli v to ráno, keď vnikli do izby, — hovorí Langička. — A málo chybelo,
            že ho neoslobodili, hoci usúdili, že je ľudskej spoločnosti nebezpečný. Veď ho ani
            palatín, ani Hontianska stolica nechceli súdiť, stolica preto, lebo sa hontianski páni
            hanbili za svojho „pána brata“.
     </em>
    </span>
   </p>
   <p>
    <span class="emphasis">
     <em>
      — A nedávno, keď bol v meste, — hovorí Róthová, postál na ceste a
         spieval:
     </em>
    </span>
   </p>
   <p>
   </p>
   <p>
   </p>
   <div class="literallayout">
    <p>
     Tá zvolenská veža, pekne maľovaná,
     <br/>
     Pod ňou leží moja žena, celá dorúbaná.
     <br/>
     Ktože ju dorúbal, sama sa zabila,
     <br/>
     Keď namiesto muža, druhého ľúbila.
     <br/>
    </p>
   </div>
   <p>
   </p>
   <p>
   </p>
   <p>
    <span class="emphasis">
     <em>
      — Blázon? Hriešnik? Ani teraz sa neprizná, ani teraz sa nekajá zo svojho
            preťažkého hriechu, ako sa nepriznal za celý čas svojho trestu. Hľa, obraz mravne
            upadnutého človeka, člena zaťaženej rodiny. Tento nešťastník je smutným, ale istým
            dôkazom, že hriechom padajú veľké veci.
     </em>
    </span>
   </p>
   <p>
    <span class="emphasis">
     <em>
      — Začiatok nápisu na bráne kaštieľa Radvanskovcov, — poznamenal jurista Ďurko a
            citoval celý distichon:
     </em>
    </span>
   </p>
   <p>
   </p>
   <p>
   </p>
   <div class="literallayout">
    <p>
     Celsa cadunt vitiis crescunt
     <br/>
     virtute tenella.
     <br/>
     Turris laxa jacet
     <br/>
     pondere pressa suo.
     <br/>
    </p>
   </div>
   <p>
   </p>
   <p>
   </p>
   <p>
    <span class="emphasis">
     <em>
      — Cnosťou dvíhajú sa malé veci… — doložil otec Bánik.
     </em>
    </span>
   </p>
   <p>
    <span class="emphasis">
     <em>
      Fekete už potom klesal duševne i telesne. Celé bájky vznikali o jeho pobyte na
            Pustom hrade a v jaskyniach. V úbočí vedľa Hrona chodil človek s konskou hlavou a zasa
            kôň s hlavou mnícha a rehotal sa a budil ozvenu a ľakal ľudí…
     </em>
    </span>
   </p>
   <p>
    <span class="emphasis">
     <em>
      Presťahoval sa a býval, najmä v zime, v záhradnom domku na Jame, kde je teraz
            krásna budova Tatra banky. Onedlho sa zrútil i tento chatrný domec a Fekete sa utiahol
            do pivnice. Tu žil biedne a umrel tiež tak. Keď ho už dlhšie nebolo vidieť v meste,
            úradne vnikli do pivnice a našli sedieť starca na hŕbe slamy a handár. Bol už viac dní
            mŕtvy. Studená mŕtva ruka držala listinu — testament. Svoje imanie poručil zvolenskej
            rímskokatolíckej cirkvi, ona ho ponechala v správe mesta.
     </em>
    </span>
   </p>
   <p>
    <span class="emphasis">
     <em>
      Umrel 29. decembra roku 1852, sedemdesiatšesťročný.
     </em>
    </span>
   </p>
   <p>
   </p>
   <p>
    <span class="emphasis">
     <em>
      (1927)
     </em>
    </span>
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2590214" name="ftn.id2590214">
        50
       </a>
       ]
      </sup>
      <span class="emphasis">
       <em>
        Fružika Langička,
       </em>
      </span>
      Eufrozína rod. Nándoryová, Vansovej
                  stará matka (z matkinej strany).
     </p>
    </div>
    <div class="footnote">
     <p>
      <sup>
       [
       <a class="para" href="#id2591179" name="ftn.id2591179">
        51
       </a>
       ]
      </sup>
      fazuľa (pozn. autorky)
     </p>
    </div>
   </div>
  </div>
 </body>
</html>
