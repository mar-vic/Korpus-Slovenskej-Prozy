<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2550238">
       </a>
       I
      </h2>
     </div>
    </div>
   </div>
   <p>
   </p>
   <p>
   </p>
   <p>
    Živou ulicou väčšieho vidieckeho mesta drobným krôčkom kráča staručká pani. Jej útla
         postava je už nahrbená; hlava napred naklonená, ale jej chôdza je rezká a rýchla. Jej
         bledá, jemná tvár oživená je starostlivým a milým, troška akoby smiešnym úsmevom. Sú mnohí,
         ktorí tvrdia, že dobrí ľudia sú často smiešni; čo je na tom pravdivého, ponecháme iným k
         rozjímaniu. Ale isté je, že niektorí mimoidúci usmiali sa pri pohľade na starenku, lebo
         mala klobúk, k tomu ešte z módy vyšlý, hodne na krivo, a zpod neho všetečne vyzeralo
         niekoľko pramienkov šedivých vláskov. Ale ten úsmev prechádzajúcich sa ľudí bol viac
         shovievavý, ako posmešný. Veď celá tá drobná, filigránska postavička podobala sa figúrke z
         krehkého porcelánu, lenže nie taká veselá. —
   </p>
   <p>
    Starenkine tmavé, hlboké oči hľadia so živým záujmom na okoloidúcich. Zvlášte pozorne
         upierajú sa na tváre mladých žien, dievčat a detí. Akoby tým pohľadom každú tú tváričku
         chcela pohladiť a akoby sa pýtala: „Či by som ti nemohla dačo milého preukázať?“
   </p>
   <p>
    Ponáhľa sa domov, do domu, v ktorom býval jej syn, kým ešte žil, a v ktorom býva synova
         dcéra, už vydatá. I ona, stará mať, má tam svoju izbičku. Teraz vracia sa domov z obvyklej
         popoludňajšej prechádzky o veľa včaššie, ako po iné dni. Bola v cintoríne, na hrobe
         synovom, a tu jej prišlo na um, že doma nechala vnučku Martu úplne samotnú. Martin muž je
         nie doma, slúžky išly prádlo manglovať a mladá žena sa nudí. Akoby jej i tie vädnúce už
         listy na mladej lipe šepkaly: „Prečo si ju nechala samotnú, nudí sa, smúti, ponáhľaj sa k
         nej.“ A tak sa zodvihla starká s hrobu, na ktorom sedela, len čo ešte raz prešla rukou po
         ňom, akoby pohladkať chcela toho, ktorého jej smrť tak skoro vyrvala. Teraz už nešla ako
         zvykla chodievať ku svojim chránencom, chudobným a „pokúšaným“, ale ponáhľa sa domov.
   </p>
   <p>
    Tí jej „pokúšaní“, to boli ľudia, ktorí si nevedeli rady v živote a octli sa na
         rozcestí. Tu chodník príkry, tŕnistý, tam cesta široká, zdanlive pohodlná, obrúbená ružami
         lásky a kvietim blahobytu. Slabý, krehký človek ľahko pomýli, i skláti sa a volí ísť
         pohodlne, ako potkýnať sa na úskalí a raniť si nohy tŕnim a bodliačim. Jemným cítením a
         porozumením podarilo sa starenke často vynajsť takých v duševnej borbe postavených, a bez
         vtieravosti, so srdečnou sústrasťou zaujala sa ich. Nie hmotnými prostriedkami, lebo tými
         príliš nevládla, ale svojou dušou a láskou. Nežným slovom potešila, pádnym, ale šetrným
         príkladom upravila na cestu, na ten úzky chodník života. Už svojím zjavom a milou prostotou
         vplývala uspokojive na nešťastných, alebo zúfajúcich si ľudí. Podarilo sa jej takto
         zachrániť nejednu dušu od poškrvrny hriecha, ale, žiaľ, väčšina pustila sa predsa len na
         cestu nepravú…
   </p>
   <p>
    Starenka octla sa pred bránou pekného starého domu. Rýchlou chôdzou sa zadychčala,
         zmiernila kroky, a pri schodišti oprela sa o zábradlie a ťažko vydychovala. „To srdce, to
         srdce,“ šeptala bolestne. Jej tvár zvážnela, tieň sadla na ňu a zahnala úsmev s nej. Po
         malej chvíli prešiel pocit slabosti a ona pomaly a namáhave stúpala schodami, stupeň za
         stupňom. Tak príkre tie schody ešte nikdy neboly.
   </p>
   <p>
    Ako sa bude Marta tešiť, že sa jej stará mať tak skoro vrátila! Povie jej: „Netrpelo ma
         to tam von, vedela som, že si smutná a nespokojná, a že vyhýbaš spoločnosti, a preto som
         prišla k tebe.“ A Marta se zasmeje svojím zvonivým smiechom a povie: „Dobre, starká moja,
         že si mi prišla tak skoro, poď, budeme si spolu rozprávať.“ A pri tom ju bozká svojimi
         sviežimi ústočkami.
   </p>
   <p>
    Takým radostným pocitom nesená kráča dlhou predsieňou. Tak, ako keď človek skutočne ide
         domov, kde ho čaká pokoj, radosť, oddych.
   </p>
   <p>
    Ticho je všade. Predsieň prázdna, kuchyňa tiež. Všetko pootvárané. Starenka pokyvuje
         hlavou: „Hľa, mladosť, pochabosť a neopatrnosť! Ako ľahko by sem mohol prísť zlý človek a
         vykonať svoj špatný úmysel.“ Netušila starenka, že zlý človek je už v dome.
   </p>
   <p>
    Svojím drobným krokom, ticho, ako tieň, kráča hrubým kobercom k dverám obývacej izby.
         Otvorí dvere a zarazená ostane v nich stáť. Zbadala, že je Marta nie sama, že je ktosi s
         ňou v izbe. Rozhľadí sa, a pozná, že pri Marte na pohovke sedí mladý človek. Ale je to nie
         ten, ktorému pred troma rokmi prisahala vernosť pred oltárom, je to človek cudzí, úplne
         cudzí, hoci prináleží k známym. A tá Marta, to zbožňované dieťa, synova jediná dcéra trpí,
         aby ten ľahtikár dôverne hľadel na ňu, bral jej ruku do svojej a bozkával ju. Ten
         záškodník! A ona, Marta, poslúcha jeho pološeptom hovorené slová, slová pálčivé a
         nebezpečné pre slabé srdce ženy. Ona sa odvracia, kloní rozpálenú hlávku, ale jej odpor je
         taký slabý!
   </p>
   <p>
    Stará mať mala ešte dosť dobré oči. Videla v okamžení všetko a prišla k tomu poznaniu,
         že je to tu nie dobre, ba že je už zle. Kým ona chodila k svojim „pokúšaným“, za ten čas tu
         obchodil pokušiteľ a zaťahoval svoju sieť okolo tej najdrahšej bytnosti, ktorá jej ešte
         ostala. Ako keby sa bola dotkla chladná, vražedlná oceľ jej srdca, tak ju to tam zabolelo.
         Nenazdajky, zákernícky. Jej tvár zosinela, stiahla sa zdesením a veľkým zármutkom.
         Zavrávorala, pokročila vpred, oprela sa o stenu a zastenala.
   </p>
   <p>
    Ale tí dvaja ju nepočuli, nevideli. Marta snaží sa vytiahnuť ruku z ruky mladíkovej,
         ťahá sa od neho a bráni sa i prosí: „Nechajte ma, prosím, vzdiaľte sa, odíďte!“ Ale on,
         pokušiteľ, musel mať zbehlosť v dobíjaní nestrežených sŕdc a vypoznajúc slabosť odporu,
         útočí ďalej.
   </p>
   <p>
    Vtedy starenka spamätala sa z omráčenia. Premohla rastúcu slabosť, zatvorila dvere a
         pokročila niekoľko krokov do izby. Zbadali ju. Oba vinníci vyskočili nemilo prekvapení a
         zahanbení. Stará mať ako by bola vyrástla zo zeme, tak stála pred nimi vztýčená. Jej oči
         vzplanuly hnevom a oprely sa prísno, s opovržením na svoditeľa. Zodvihla ruku, ukázala na
         dvere a zvučným, kovovým hlasom zavolala: „Von!“
   </p>
   <p>
    Všetko toto stalo sa tak rýchlo a prišlo neočakávane. Kto by si bol myslel o tej vetchej
         starenke, že môže byť ešte takou energickou! Aspoň ten pokušiteľ obzrel ju s udivením,
         placho, potom obzrel sa po svojom klobúku, schytil ho so stolca, letmo uklonil sa smerom k
         mladej žene a ponáhľal sa von dvermi. Iste si pomyslel: „Fatálna situácia, sprepadená stará
         baba!“
   </p>
   <p>
    Tam dnu stály si tieto dve ženy zoči voči. Stará matka a vnučka, predstaviteľky dvoch
         ľudských vekov. Stará mať teraz zlomená, smutná, s výčitkou hľadí na tú, ktorú tak vrúcne
         milovala, vychovávala a chránila, ako zornicu oka. Na jej bledú tvár zaľahol nielen
         zármutok, ale i akési zdesenie, akoby nenazdajky zjavil sa bol duch, opustivší dávno
         zabudnutý hrob. Či mŕtvi vstávajú z hrobov svojich, či sa udalosti života opakujú?
   </p>
   <p>
    Marta zastala na tom mieste, kde sa octla, keď vyskočila s pohovky. Bola zahanbená a
         rozzlostená. Najradšej by bola zaplakala. Cítila svoje previnenie, ale ako väčšina
         hriešnikov, i ona mala pohotove mnoho okrášľujúcich výhovoriek, ktorými hľadela utíšiť
         svoje vlastné svedomie. Na jej tvári zjavil sa vzdor a zápasil i v srdci s ľútosťou a
         zahanbením. Kosom pozrela na starú matku a zľakla sa premeny, viditeľnej na tej
         zduchovnelej tvári. Takú ju nikdy nevidela! Veď ten výraz v tvári dobrej starenky je nie
         hnev, ani tak žiaľ, ale čosi cudzieho, strašného. Ona sa chveje, ona slabne a div neklesá
         pod ťarchou neviditeľnou.
   </p>
   <p>
    — Stará mama! — zvolá Marta, premáhajúc vzdor a ľútosť. Priskočí k starej matke, berie
         ju v náruč a vedie k pohodlnému kreslu. Starenka premáha slabosť, vydychuje zťažka a zápasí
         s dávnymi rozpomienkami.
   </p>
   <p>
    — Daj mi vody, prejde to ešte, azda prejde — musí prejsť, — šeptá a dychtive chytá sa
         podávaného pohára a pije dúškom. Opre hlavu o kreslo a vydychuje. Už zas prechodí slabosť,
         musí, veď ešte má prácu. Na okamženie zatvorí oči a šepce trhano: — Akoby sa život
         opakoval, akoby dávne udalosti sa chcely vrátiť! Vari ma pravica božia ešte dosť
         netrestala? Nebolo dosť ešte všetkého toho trpkého na svete, nebolo? Aký je ten život
         záhadný, neúprosný, ako sa všetka vina tresce sama sebou, tu na zemi a tam — — — Marta,
         dieťa, prečo si mi to urobila?
   </p>
   <p>
    — Čo, stará mama? — opytuje sa mladá žena, akoby nerozumela.
   </p>
   <p>
    — Ja som si myslela, že mám už všetko za sebou, — pokračuje stará mať hlasnejšie, — že
         posledné časy svoje prežijem v pokoji, bez utrpenia, a že s očistenou dušou predstúpim pred
         súd Najvyššieho — a pred neho — pred neho…
   </p>
   <p>
    — Stará mama, ty blúzniš, si chorá, pošlem po lekára.
   </p>
   <p>
    — Nie, neposielaj, — okríkla ju stará mať a narovnala sa. — Mne je tvoj doktor nie
         potrebný. To, čím ja trpím, neodstráni. Toto som už nečakala, nie, nie! — Sklonila hlavu do
         chudých a priehľadných rúk a horko zaplakala, tak horko, že sa to vetché telo triaslo ako
         breza víchrom zmietaná.
   </p>
   <p>
    Dojímavý je plač mladého stvorenia, ale plač starého človeka je nanajvýš smutný a
         beznádejný.
   </p>
   <p>
    A Marta stála ustrnutá a nevedela pochopiť tento výbuch trpkého a, tak sa zdá, hlbokého
         žiaľu. Cítila, že zaslúžila pokarhanie, prísne slová výčitky. Bola na to pripravená, ale
         takýto paroxizmus u ináče tichej a pokojnej starenky je niečo nového, zároveň i úžasného.
   </p>
   <p>
    — Stará mama, neplač, uspokoj sa, veď vlastne čože sa stalo? — dohovára Marta.
   </p>
   <p>
    — Čo sa stalo? — opakuje starena a zdvihla žiaľom prerývanú tvár. — Ty sa ešte opytuješ?
         Bože môj, ona vari nevie, necíti, nad akou priepasťou stojí aj ona, ona! Nebolo dosť na
         jednom?
   </p>
   <p>
    Marta bola znepokojená. Snáď nemala potuchy o tom nebezpečenstve, ktoré desí starú matku
         — a preto pokúša sa ju uspokojiť, uchlácholiť.
   </p>
   <p>
    — Zaiste, stará mama, ty všetko zveličuješ. Uznám, že sa previnil, — nevyslovila jeho
         meno, — že sa pozabudol, a že som ja bola prislabá — ale uisťujem ťa, že je nie tak zle,
         ako ty myslíš.
   </p>
   <p>
    — Ba zle je, zle! — horlila stará mať. — Ty si sa už prehrešila proti zákonom božím,
         zrušila si prísahu.
   </p>
   <p>
    — Stará mama! — zvolala Marta urazená. — Ty preháňaš, držíš cele nevinnú vec za veľký
         prečin, a predsa je to len takrečený malý flirt.
   </p>
   <p>
    — Daj mi pokoj s týmto novým menom, pod ktorým zakrýva sa stará neresť. Beda mi, že som
         to ešte raz musela prežiť!
   </p>
   <p>
    — Vidíš, stará mama, uznaj mi, som mladá, rada žijem, rada sa bavím — a —
   </p>
   <p>
    — Rada sa páčim, — doplnila trpko starenka a kývala šedivou hlavou. — To je, žiaľbohu,
         stará historia.
   </p>
   <p>
    — Či je tedy div, keď v srdci mladého, vnímavého človeka zrodí sa láska?
   </p>
   <p>
    — Nemenuj to láskou, čo zrodilo sa v srdci toho ľahtikára. Láska je vyvýšená nad všetku
         podlosť, a radšej žertvuje samú seba, akoby druhému ublížila. V srdci ale tohoto galána
         zrodila sa hriešna žiadosť, ktorá neohliada sa po iných, ale šliape sväté zákony a práva.
   </p>
   <p>
    — Láska má tiež svoje právo, — nadhodila Marta so vzdorom.
   </p>
   <p>
    — Iď mi s tvojimi heslami! Láska má právo, ale len tá čistá, pravá, ktorá hľadá blaho a
         šťastie iných. Takáto hriešna ale páli a nehreje a zanecháva osten v srdci po celý život.
   </p>
   <p>
    Ale Marta nebola presvedčená. Odvrátila sa a prešla cez izbu, akoby svojmu zaslepenému
         srdcu hľadala oporu. Potom postavila sa pred starú mať a riekla rozmarne, len aby na iného
         uvalila vinu:
   </p>
   <p>
    — Prečo som toľko samotná? Prečo ma Laco zanedbáva? I dnes odišiel s hnevom z domu. Nie
         div, keď mi je lichotenie a priateľstvo úprimného priateľa vítané.
   </p>
   <p>
    — Od takého priateľstva a priateľa zachovaj, Bože, každú mladú ženu a devu, — zvolala
         stará mať. — To je nie „úprimný priateľ“, to je sám ten had pokušiteľ, ktorý od vekov na
         veky svádza slabú ženu k odboju a k hriechu.
   </p>
   <p>
    — Hriech! — povedala Marta pohrdlive a zúmyslne vychytila to slovo. — Čo je tu vlastne
         hriech?
   </p>
   <p>
    — Hriech je prestúpenie zákona v prvom rade božieho a tresce sa sám sebou, — zkríkla
         starenka akoby v zúfalstve. — Áno, tresce sa a má byť trestaný! Ach, Bože, aký je tvoj
         trest spravedlivý, zaslúžený, ale krutý, tak že slabé toto telo svíja sa pod ním, ako
         zašliapnutý červík.
   </p>
   <p>
    Marta ustrnula. — Ona skutočne blúzni, — myslí si a skláňa sa nad ťažko dýchajúcu
         starenu.
   </p>
   <p>
    — Nerozčuľuj sa, mamička, — prosí láskave.
   </p>
   <p>
    — Len uznaj, dieťa moje, že i ja znám život, že nezveličujem a nezarmucujem teba i seba
         po daromnici.
   </p>
   <p>
    — Veď ja uznám, ale dopusť i ty, že nepoznáš kúzla, ktoré sa zmocňuje celej bytnosti,
         keď zahovorí srdce…
   </p>
   <p>
    — Dopustím, viem, poznám všetko, ale poznávam, že všetko to, čo som už pohovorila,
         nepriviedlo ťa k poznaniu toho zla, pred ktorým si sa octla! Zahrávaš sa s ohňom, ako
         dieťa, ktoré nepoznalo ešte zhubnosti požiara.
   </p>
   <p>
    — Vidíš, stará mama, ty si iste žila v iných pomeroch. Vtedy snáď ľudia ani tak
         necítili, ani tak neľúbili, ako teraz. Ja viem, ty si žila ako svätica.
   </p>
   <p>
    Stará matka zdvihla ruku, ako by chcela dačo odmietnuť od seba, a smutne zavrtela
         hlavou. Marta ale pokračovala horlive:
   </p>
   <p>
    — Otecko mi vždy rozprával, ako si mladá ostala vdovou s dvoma deťmi. Tetka Milka umrela
         mladá…
   </p>
   <p>
    — Chúďa, — šeptala stará mať, — umrela mladá, vďaka Pánu Bohu, kým sa jej nedotkla vina.
   </p>
   <p>
    — A potom si ty pracovala deň i noc, aby si vychovala detičky svoje. Otecko hovoril, že
         sa pamätal na záhadnú smrť starého otca!
   </p>
   <p>
    Starena si zakryla tvár a ťažko zavzdychala.
   </p>
   <p>
    — Žila si len pre iných, na seba si nepomyslela a preto ostalo tebe všetko podobné
         cítenie cudzím, — pokračovala Marta, akoby sa chcela ospravedlniť.
   </p>
   <p>
    Trpkým úsmevom usmiala sa starenka na slová Martine. Rozmýšľala chvíľku a pozerala
         pátrave, s čudným výrazom očí na vnučku. Vzdychla, narovnala sa, prešla rukou cez čelo, na
         ktorom zjavily sa kropaje potu.
   </p>
   <p>
    — Sadni si, dieťa moje, teraz sme samé. Musím hovoriť teraz, lebo neviem, dokedy ešte mi
         bude dovolené. Čím skorej, tým lepšie.
   </p>
   <p>
    Marta sadla si na nízky stolec k boku starej matky. S nežnou láskou a s úsmevom, plným
         bolesti, pozeraly staré oči na kvetúcu tvár vnučkinu.
   </p>
   <p>
    — Dieťa moje drahé, milé dieťa milovaného syna môjho! Ja ťa prosím a zaklínam v mene
         všetkého, čo ti je sväté, odvrhni každý nečistý, nedovolený cit zo srdca svojho. Nežartuj s
         vecmi vážnymi a nezľahčuj zákony, ktorým sme podrobení všetci. A zle by bolo bez nich, —
         povedala ďalej, ako sama pre seba, — lebo zvery v hore a vtáci v povetrí nepotrebujú
         zákonov, ale ľudia, tí áno, pre tých sú zákony nevyhnuteľné. I tá tak rečená verejná
         mienka, ktorú tak radi zľahčujú mnohí vinníci, má svoje oprávnenia. Pritúľ sa opäť s
         dôverou a láskou k svojmu mužovi, ktorý ťa verne miluje a chráni. On je len zdanlive
         chladný a ľahostajný, ale on vrele cíti a tvoja láska je jeho pokladom. Len ako milujúca a
         milovaná manželka najdeš svoje pozemské šťastie. Všetko iné je klamné, žhavý plameň, ktorý
         páli, ale nehreje, po ktorom ostane v srdci smutná, beznádejná púšť — a tam, kde predtým
         kvitly ruže, ostávajú len tŕne a šipina.
   </p>
   <p>
    Marta poslúchala; čosi silnejšie nad jej vzdor a zaslepenosť, nútilo ju načúvať trhaným
         slovám starej matky.
   </p>
   <p>
    — Pred chvíľou si hovorila, — pokračovala stará mať, — že tvoj oslávený otec pomenoval
         ma sväticou. Chudák, on ma tak vrúcne miloval. Ale ani on nevedel, že som nezaslúžila toho
         mena, že mi pristalo najskôr meno: Magdalena!
   </p>
   <p>
    — Ty, stará mama? — zvolala Marta s úžasom a zodvihla hlavu.
   </p>
   <p>
    — Ja, dieťa moje. Ťažko mi padne hovoriť o tom, veď som stará a ty mladá, ja stará mať a
         ty moja vnučka, a hľa, ja pred tebou budem vinníčkou a ty mojím sudcom. — Zakryla si tvár
         chudými rukami a horko zaplakala. — Tak som sa modlila k Hospodinovi, aby všetko to, čo v
         hĺbke srdca niesla som ako ťažkú ranu, kleslo zároveň so mnou do hrobu. Ale vidím, že musím
         ešte tu na zemi složiť vyznanie, aby som od podobného nešťastia zachránila teba. A za túto
         cenu vďačne otvorím pred tebou tú stranu knihy života môjho, v ktorej nikto zo živých
         nečítal. Ó, by som mohla vziať so sebou tú istotu, že moja spoveď zachráni dušu tvoju od
         poškvrny hriecha, že svoje svedomie ponesieš čisté až po pozdnú starobu a srdce tvoje
         ostane detinsky nevinné, až dotiaľ, kým nedotkne sa ho anjel smrti. Tak vďačne predstúpim
         pred súd boží, pred neho, pred neho — a pred všetkých, ktorých som prežila, zvlášte pred
         rodičov tvojich, ktorí ťa sverili mojej opatere. Ó Pane, pomôž mi a smiluj sa nado mnou!
   </p>
   <p>
   </p>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2504737">
       </a>
       II
      </h2>
     </div>
    </div>
   </div>
   <p>
   </p>
   <p>
   </p>
   <p>
    Asta bola najstaršou dcérou dedinského farára. Krstili ju Anastáziou po starej matke,
         volali ju Tázikou a pozdejšie Astou.
   </p>
   <p>
    Bolo to pekné, živé dieťa. Smialo a veselilo sa celé dni, a tak sa stalo miláčkom celého
         domu, zvlášte rodičov. Okrem nej mali jej rodičia ešte dve dcéry, ale takou, ako Asta,
         nebola ani jedna. Nielen že bola vždy zdravá, veselá, pekná, ale bola tak pôvabná, že
         zaujala letkom i cele cudzích ľudí. Preto ju každý vyznačoval, každý ju chválil. A ona to
         cítila. Chvála stávala sa jej životnou potrebou, ňou opájala sa jej útla dušička.
   </p>
   <p>
    Sotva uspela odhodiť detské črievičky, už chodila na zábavy (čo aj len domáce), a sotva
         že prišla domov zo Spiša, z obvyklej „edukácie“, už ju známe tetušky začaly vydávať.
   </p>
   <p>
    Asta sa rada bavila. Bola bezstarostná, veď pred všetkým zlým chránili ju dobrí rodičia,
         a veselá, lebo nemala príčiny k smútku. Rada prijímala prejavy chvály a prvé počiatky
         dvorenia ostýchavých študentov a suplikantov, ktorí tak radi prichádzali na prázdniny do
         pohostinnej fary. Nie jeden odniesol si rozpomienku na jej milý zjav so sebou, a nie jeden
         na základe toho bol nadchnutý k páchaniu viac-menej dobrých veršíkov.
   </p>
   <p>
    Rodičov to zprvu tešilo, ale skoro zbadali, že si Asta začína pohrávať s citami mladíkov
         k ženeniu ešte nespôsobilých. Prísny otec videl v prejavoch Astinej živosti a radosti zo
         života príznaky koketerie. Hoci uznal, že sama príroda vložila do duše dievčaťa istú mieru
         žiadosti po záľube, bál sa, že Astina záľuba presiahne hranicu dovoleného. Jeho žena ho
         tešila, že však pri Aste je jadro zdravé a bude vzdorovať pokúšeniu a záhube, ale v duši
         svojej bála sa i ona o Astu. Ako svedomití ľudia, usmysleli si dobrí rodičia, že Astu čím
         skôr vydajú. Týmto zamedzilo by sa ešte v pravý čas nejakej ľúbostnej zápletke.
   </p>
   <p>
    Medzi „vážnymi“ zbožňovateľmi Astinými bol i podlesný Poľanský. Tohoto vybrali rodičia
         Aste — a ona nemala nič inšie proti nemu, len to, že bol príliš vážny a málomluvný. Ale
         ináč bola s vydajom usrozumená, a s osobou snúbenca aspoň do vtedy, kým bol pri nej. V jeho
         neprítomnosti ale rada zabudla, že je už zasnúbená. A vtedy by sa bola zas chcela zabávať,
         ako predtým.
   </p>
   <p>
    Poľanského preložili do Horvatska. Pri tom postúpil a dostal väčší plat. Rodičom by to
         bolo bývalo po vôli, ale tá diaľka kalila ich radosť. Potešili sa, že iné dievčatá vydajú
         sa ešte ďalej, a sú šťastné. A potom, otec Astin začal nápadne chradnúť, a bál sa, že umre
         prv, ako by „opatril“ aspoň jedno zo svojich detí.
   </p>
   <p>
    I vydala sa Asta ďaleko od domu. Prišla do nového kruhu. Všetko, čo ju obklopovalo, bolo
         veľkolepé. Veľký dom, záhrada, rozsiahle hory a divé pustiny. Ona pani v peknom veľkom
         bývaní, k jej obsluhe boly spoľahlivé slúžky a sluha.
   </p>
   <p>
    Bola šťastná, a vžila sa rýchlo do nových pomerov. Občas prišli i hostia, i Poľanskovci
         chodili na návštevy. Pozdejšie narodil sa im chlapček. Za ním o dva roky prišlo dievčatko.
         Deti zaujaly celkom Astinu dušu. Ona s nimi zas stala sa dieťaťom, tak že jej muž často
         povedal, že má troje všetečných, samopašných, ale nadovšetko milovaných detí.
   </p>
   <p>
    Keď deti troška odrástly a chlapček mal ísť do školy, túžily po inej spoločnosti. I
         poslala ich Asta so slúžkou častejšie alebo do horárne, kde bolo viac detí, alebo do
         dedinskej školy, kde sa oboznamovaly s horvatskými deťmi.
   </p>
   <p>
    A Asta zostávala často samotná. Muž išiel do hory, alebo bol v kancelárii. Astu netešila
         práca a začala sa nudiť. Zatúžila po nejakom románe, zprvu po takých písaných, pozdejšie po
         takom, kde by sama dejstvovala.
   </p>
   <p>
    Boly dni, kde sa ona, tá šťastná Asta, cítila nešťastnou, a začala sama seba ľutovať,
         lebo vtedy je človek skutočne nešťastným, keď sám seba ľutuje.
   </p>
   <p>
    Prišly jesenné poľovačky. Vidiek ožil, hora ozývala sa štekotom psov, krikom, trúbením a
         streľbou. Do nadlesných častejšie prichodili hostia z blízka i z ďaleka. Zahnaná bola nuda,
         začal sa román.
   </p>
   <p>
    I teraz častejšie poslala Asta detičky do horárne, keď mala práce s chystaním večere,
         riadením domu a hotovením svojich oblekov. Chcela byť zas pekná, chcela sa zapáčiť, chcela
         blýskať svojím duchom, svojou veselosťou.
   </p>
   <p>
    Podarilo sa jej to, veď sú páni za takéto snahy veľmi vďační a odmieňajú sa lacným
         lichotením a holdovaním. Medzi tými, čo Aste dvorili, bol sám syn majiteľa panstva. Mladý
         gróf „imponoval“ naivným dušiam svojou čiernou pleťou, čiernymi, blýskajúcimi očami,
         čiernymi bajúzkami a vysokou, štíhlou postavou. Ach, tieto vlastnosti narobily už toľko
         nešťastia medzi nezkúsenými mladými stvorami!
   </p>
   <p>
    Tento „čierny grófik“ dvoril najtuhšie, a Asta jeho poklony prijímala najvďačnejšie.
   </p>
   <p>
    Jednoho rána odchodil Astin muž na poľovačku. Prišiel k svojej žene, aby sa odobral.
         Práve vtedy stála v salóne pred veľkým zrkadlom a probovala ružové šaty, ktoré si pre
         budúci večer prešívala. V ten večer mali ísť do správcov na večierok. On s nežnou láskou
         obzeral, ako jej slušia šaty, chválil jej dielo, hladkal ju a spýtal sa na deti. Tie práve
         vbehly dnu, oblečené na obvyklú prechádzku. Ako videly deti otca pri matke, s jasotom
         hodily sa k ním a objímaly spolu rodičov a tak bozkávajúc sa navzájom, tvorily skupinu
         dojímavej, dokonalej lásky rodinnej. Netušily, že — naposledy.
   </p>
   <p>
    Odišli všetci, všetci. Nadlesný s flintou na pleci ešte od dvier obzrel sa na ženu s
         úsmevom, akoby sa nemohol od nej odtrhnúť. Odišly i deti so slúžkou. V dome nebolo nikoho.
         Bolo tak ticho, len tam von verná Diana skučala, lebo ju pán nechcel pojať so sebou: mala
         mladé.
   </p>
   <p>
    Asta zostala stáť naprostred izby akási zostrašená. Jej srdce bilo prudko a nepokojne.
         Nevyzliekala ružové šaty, už zabudla na ne. Konečne predstúpila pred zrkadlo, pozrela doň a
         videla svoju bledú, akoby zostrašenú tváričku a deťmi rozcuchané vlasy. To ju priviedlo k
         vedomiu. Začína vlasy naprávať, usmievať sa sama sebe a pritom jej líca zas zružovely.
   </p>
   <p>
    Je tak ticho, ticho. Odrazu tam von zabrechal pes — cudzí pes. A Diana odpovedá zkrátka,
         akoby s hnevom. Potom je ticho, ale nie dlho, lebo dlhou chodbou ozývajú sa kroky — ľahké
         kroky. Tak nekráča jej muž. Aste bije srdce, že sa nazdá, že ho musí počuť i ten, čo teraz
         dvere otvára. Stojí ako primrazená, nemôže sa pohnúť, hoci je každá žilka rozihraná. Na jej
         postavu svieti slniečko cez okno, ona ani nevie, aká je v tom okamžení krásna. Akýsi
         vnútorný hlas jej hovorí: Prchaj odtiaľto. Ale ona ho nepočúva — a je už i tak pripozde. Vo
         dverách stojí mladý gróf a díva sa na ňu. On je znalec, vie oceniť túto krásu, a Asta, ako
         pozre na neho, zbadá dojem, ktorý vyvolala. Bojí sa ho — ale i láka ju čosi k nemu. Spamätá
         sa, usmeje sa mu, a on rytierskym spôsobom bozkáva jej ruky. A pritom šepce slová obdivu,
         slová ohnivé, ktoré nehrejú, ale pália a urážajú. Ale Asta udúša nepokoj duše, nebráni sa
         jedovatému kúzlu nedovolenej lásky. On sa spytuje, či netuší jej muž niečoho, ona odpovedá,
         že ani najmenej. Na to jej záletník znovu bozkáva ruky a oviňuje rameno okolo nej.
   </p>
   <p>
    A tam von zaskučala verná Diana radostne. Nikto ju nepočul. Nik nevidel, nepočul príchod
         nadlesného. Prišiel nepozorovane až k dverám. Otvoril ich a zastal ako omráčený. Zprvu
         myslel, že to sen, klam, mámenie, ale nie, on vidí jasne, že pri jeho žene stojí cudzí
         mužský, že jej bozkáva ruky a vzťahuje ramená, aby ju k sebe privinul, a že šepotom hovorí
         k nej slová, ktoré nesmie hlasne povedať.
   </p>
   <p>
    Výraz tváre nadlesného strašne sa zmenil. Schytil pušku, mieril na tých dvoch, jedna
         guľka stačila by pre oboch — ale v druhom okamžení obráti pušku k svojej hlave…
   </p>
   <p>
    Výstrel… a pád ťažkého tela vyrušil oboch vinníkov. Vyskočili. On s kliatbou na ústach,
         ona s výkrikom zdesenia. Asta hodila sa k mužovi, ale ako neviditeľnou rukou odstrčená,
         cúvla nazpät. Súc strachom bez seba, vrhla sa zas k svojmu svoditeľovi, chytila ho za
         rameno, akoby pri ňom pomoc hľadala. Ale on jej ruku odsotil od seba, pozrel chladno na
         bezdušné telo nadlesného a povedal: — Úbohý blázon. — Vzal klobúk, pozrel na mladú ženu s
         poľutovaním a chcel sa rýchlo vzdialiť. Asta vykríkla: — Nechoďte, ja sa bojím! — Chcela mu
         zastúpiť cestu, ale on ju odstrčil a povedal: — Ľutujem, ale musím. Ja som to vážne
         nemyslel. Moja prítomnosť by vás práve kompromitovala, a mne sa toto z duše protiví. —
         Potom bez ďalšieho slova prekročil mrtvolu nadlesného a rýchlo odišiel.
   </p>
   <p>
    Nechal tam svoju obeť, nech sama prekoná, čo má prekonať. Veď on už vie, ako má ponímať
         takéto smutné zakončenie veselých dobrodružstiev svojich. Odišiel.
   </p>
   <p>
    Asta je sama so svojím mužom. Sama, sama. A díva sa zprvu, akoby nevedela pochopiť, čo
         sa to stalo. Sama je s tým, ktorý ju tak verne miloval a chránil, ako keď bývala sama, kým
         nebolo ešte detí.
   </p>
   <p>
    — Deti, deti moje! — vykríkla a chytila sa za hlavu. Spomienka na deti priviedla ju k
         poznaniu skutočnosti. — Deti, deti moje! — začala nariekať a ako zúfalá chcela sa hodiť k
         mužovi, ale pocit jej nehodnosti bránil jej zblížiť sa jeho mrtvole. Zdesene pozerá na
         neho. On, ten dobrý, starostlivý muž, leží teraz nehybný, chladný, a ona je príčina jeho
         smrti, ona, jej ľahkomyseľnosť vzala otca deťom. — Deti, deti moje! —
   </p>
   <p>
    Koniec tomu radostnému, šťastnému životu! Nikdy ju viac nepohladká, neobjíme, ako i tie
         svoje milé, zlaté deti. — Deti, deti moje! — Kde sú, prečo neidú, ako desno je tu s ním
         osamote a Asta je i tak bojazlivá… Chce ísť von, ale cez dvere leží jej muž vystretý dolu
         tvárou na zemi: v pravej ruke flinta, ktorou vyhasil svoj život. Cúvne, beží k obloku, dvor
         je tichý, len čo Diana skučí a dobíja sa dnu. Ako by tušila tá verná Diana. Áno, verná — a
         ona? Neverná! Vykríkne, obzre sa, či ten tichý muž nevstane na jej žiaľ, neodpustí? Veď by
         ona chcela všetko, všetko napraviť! Len ešte raz aby pozrel na ňu, pobozkal ju, a tie jej
         deti, deti! Vykríkla a padla bez vedomia na zem.
   </p>
   <p>
    Nikto nevedel, ako sa to stalo. Deti a iní domáci našli ich oboch ležať na zemi. On už
         cele chladný, ona bez vedomia. Všetci mysleli, že prijdúc domov, potkol sa na prah, flintu
         snáď mal už v ruke a tak že nešťastne vystrelila. Na pravý stav veci nikto nepomyslel.
   </p>
   <p>
    Astu dlho nemohli prebrať, a keď ju prebrali, bola tak zamĺkla, že nehovorila nič. Báli
         sa o jej rozum. Ale deti, tie ju udržaly, veď jadro bolo dobré. A tie ju uviedly na tú
         jedinú cestu, ktorá jej ostávala: cestu práce, povinnosti a pokory.
   </p>
   <p>
    To bolo, čo rozprávala stará mať svojej vnučke.
   </p>
   <p>
    Ticho je v obývacej. Zatíchol hlas starenkin. Povedala, čo mala povedať. Dokončila dielo
         svojho života. Azda podarilo sa jej zachrániť mier duše tejto mladej ženy, ktorá vo všetkom
         tak podobala sa svojej starej matke…
   </p>
   <p>
    Zamĺkla i vnučka. Počas rozprávky skĺzla sa na koberec a položila si hlavu na kolená
         starenkine. Na jej hlave spočinuly ruky starej matkine, ako k žehnaniu. Ale už chvíľku
         nepočuje šepot úst, ani dýchanie, a tie ruky sú tak ťažké. A tá tichosť ju desí. Ona chce
         počuť ďalej. Chytí ruky starenkine a tie sú také chladné a meravé. Zodvihne tvár, slzami
         zmočenú, a pozrúc na starú mať, vykríkne:
   </p>
   <p>
    — Stará mama! —
   </p>
   <p>
    Ale tá sa jej viac neohlási: zmazaná je dávna vina, jej duša očistená vznáša sa už pred
         trón Najvyššieho…
   </p>
   <p>
   </p>
  </div>
 </body>
</html>
