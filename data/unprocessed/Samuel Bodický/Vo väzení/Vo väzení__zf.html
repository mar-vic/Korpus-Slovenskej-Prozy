<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2563289">
       </a>
       1
      </h2>
     </div>
    </div>
   </div>
   <p>
   </p>
   <p>
   </p>
   <p>
    „Rád by som, otec môj, s tebou súhlasil,“ preriekol môj syn Ivan, novopečený pravotár,
      „keby zúfalá skutočnosť tak dôrazne nepotvrdzovala moje náhľady.“
   </p>
   <p>
    „Mladá krv, ľahká krv; dá sa ľahko oduševniť a ľahko upadne do zúfania,“ vravím ja; „čo ťa
      oprávňuje na to, aby si zúfal nad budúcnosťou nášho národa?“
   </p>
   <p>
    „Myslím, že tam jesto dostatočnej príčiny na zúfanie, kde všetky nádeje oklamú,“ odpovedal
      Ivan a radoval sa svojej zdanlivo vydarenej odpovedi.
   </p>
   <p>
    „Aké nádeje?“ pätím ho ďalej.
   </p>
   <p>
    „S vypätím všetkých síl sme si založili svoje vzdelávacie ústavy, prišiel však nepriaznivý
      vietor a sfúkol všetky naše do nich skladané nádeje. Nastali slovansko-turecké vojny, s
      napätím sme ich sprevádzali, skončili sa podľa našich túžob, a predsa neospravedlnili naše
      nádeje.“
   </p>
   <p>
    „Divné chápanie a divnejší výsledok; z dvoch zmarených nádejí odvodzovať skazu celého
      národa; tu nejde o jednotlivého človeka, a čo je našich pár rokov oproti tisícročnému životu
      národov? Inakšie búrky prechádzajú ponad národy a ony žijú. Ukrutnosť protivníkov nie je
      predzvesťou skazy národov, ale vnútorná neschopnosť na ďalší život, nemravnosť. My sa ešte
      tohto nemusíme obávať, máme mravnú silu a tá zvládze odrážať všetky útoky. Ty súdiš podľa
      minulých desiatich rokov; obzri sa zasa desať rokov dozadu a uvidíš iné. Zdá sa, že v živote
      slovenského národa párne desaťročie donáša šťastie, nepárne nešťastie.“
   </p>
   <p>
    „Nerozumiem dobre, otec môj!“
   </p>
   <p>
    „Poznať, že si neštudoval históriu nášho hnutia. V štyridsiatych rokoch začali Slováci
      žiť, začali prácu prebúdzania národa a ich námaha bola korunovaná úspechom; v päťdesiatych
      zaľahlo hmlisté počasie, a bez slnca sa nič nedarí; v šesťdesiatych zasvietilo slnce slobody a
      pri tom slnci zasiate semä začalo pučať, kvitnúť a už sme si robili nádeje na hojnú žatvu, keď
      v sedemdesiatych mrazivé vetry zmarili naše nádeje. A teraz máme už osemdesiat; či máš právo
      zúfať?“
   </p>
   <p>
    „Odpusť mi, otec môj, moje nerozvážne slovo; áno, uznám, že som pozoroval len povrchne.
      Rád čerpám nádej z tvojich slov; rozptýľ mi, prosím ťa, ešte jednu pochybnosť.“
   </p>
   <p>
    „Ešte vždy?“ spytujem sa.
   </p>
   <p>
    „Hoci je nám odňaté už skoro všetko, čo je potrebné k národnému vývinu, predsa naši
      protivníci neprestávajú siahať na naše práva, nepoviem národné, ale ľudské. Či sa nemáme
      obávať, že surová moc nám pre naše presvedčenie odníme bezpečnosť našej osoby?“
   </p>
   <p>
    „Jedným slovom chcel si povedať, či nás nebudú väzniť a vešať? Toho sa neboj, lebo
      mučeníctvo najviacej rozširuje zásady mučeníkov, a to naši protivníci dobre vedia. A myslíš,
      že sme to už neprežili? Posadajte si okolo mňa, rozpoviem vám niečo z mučeníckych čias.“
   </p>
   <p>
    Moja žienka si prisadla bližšie k peci, dcéra Ľudmila nasledovala matku, Ivan, usadiac sa
      oproti mne, napchal a zapálil si na fajku.
   </p>
   <p>
   </p>
   <p>
    V Lieskovom — začnem rozprávať — žila vdovica po nebohom nadpolesnom Jánovi Buravom.
      Nevodilo sa jej ani najlepšie, ani najhoršie, niečo nagazdovaného a skromná penzia stačili na
      poctivú výživu. Pani Buravá vo svojom vdovskom stave nachádzala potešenie v jedinom synovi
      Ľudovítovi.
   </p>
   <p>
    Ľudovít nesklamal do neho vkladané nádeje, úprimne miloval svoju matku a čo jej videl na
      očiach, všetko jej urobil kvôli. V školách nepopúšťal prvé miesto a matka rada všetko
      obetovala, vidiac, že zo syna vyrastie dobrý, poriadny človek. Po skončení nižších škôl dal sa
      na lekárstvo, a práve ozdobený doktorským titulom uberal sa domov, keď vypuklo povstanie.
   </p>
   <p>
    Vy si neviete predstaviť rozpoloženie ducha v čase povstania. Človek akoby v rozochvení
      chopí sa podľa svojho presvedčenia jednej alebo druhej strany. Idea, za ktorú bojuje, vystúpi
      do popredia a premôže všetky iné, ba dosiahne taký význam, že sa ti zdá byť cieľom života.
      Hovorím podľa toho, čo som ako ohnivý mladík skúsil za povstania. Ani s Ľudovítom to nebolo
      inakšie. Mohol si voliť v mene kráľa proti kráľovi a v mene kráľa za kráľa; on pridal k tomu
      otázku svojho slovenského národa a podľa skúseností minulých rokov volil si heslo: za národ a
      kráľa!
   </p>
   <p>
    Pod záštitou cisárskeho vojska pokračoval vo svojom, už v študentských časoch započatom
      diele národného prebúdzania svojej rodnej osady a jej okolia. Jeho namáhaním založený
      čitateľský spolok a spolok miernosti prekvitali. Pán Lieskovský, tamojší zeman, oddávna hľadel
      na toto počínanie krivým okom, a kde len mohol, hatil Ľudovítovo účinkovanie, a keď sa zjavne
      neodvážil vystúpiť proti nemu, tajne podrýval jeho šľachetné zámery.
   </p>
   <p>
    Ľudovít poznal názory pána Lieskovského na vzdelávacie spolky, vedel aj to, že túžobným
      zrakom pozerá na stranu povstalcov, ale jeho šľachetnej duši sa protivilo byť zradcom na
      spoluobčanovi.
   </p>
   <p>
    Nazhromaždením vojska a čiastočne aj nedostatkom potravy vypukla vo vojsku nákazlivá
      horúčka. Lekári mali plné ruky práce. Ľudovít sa neodťahoval, ale svojou radou a pomocou
      usiloval sa zamedziť rozširovanie nákazlivej choroby; v otcovskom dome zariadil jednu izbu na
      opatrovanie chorých.
   </p>
   <p>
    Už ťa mám, myslel si Lieskovský — nepriateľov liečiť dokáže len vlastizradca.
   </p>
   <p>
    Nákazlivá choroba začala sa povážlivo rozširovať aj medzi obyvateľstvom; aby sa tomu
      zamedzilo, ustúpilo vojsko za hranice.
   </p>
   <p>
    Ľudovít nemyslel na svoju bezpečnosť, keď rodáci boli v nebezpečenstve. Vo dne v noci
      navštevoval svojich chorých podľa svojho povolania, ako on hovoril, podľa svojej povinnosti.
   </p>
   <p>
    Lieskovskému sa naskytla vhodná chvíľa: oboznámil predstaveného stolice s odchodom
      cisárskeho vojska, so zmýšľaním obyvateľstva a s popularitou nebezpečného Ľudovíta; s výkrikom
      „Vlasť je v nebezpečenstve!“ radil Ľudovíta uväzniť a potrestať.
   </p>
   <p>
    Lieskovčania už tvrdo spali a len v niekoľkých domoch rozžaté svetlo ukazovalo, kde sú
      ešte chorí. Ľudovítovo miesto bolo pri posteli chorých; matka, poznajúc jeho obyčaj, čakávala
      ho domov okolo polnoci. Nesvietila, ľahla si do postele a načúvajúc driemala, a keď niekedy
      tichý spánok jej aj zatvoril oči, vo sne poznala blížiace sa kroky svojho syna, vyskočila,
      otvorila dvere, a keď ešte raz ponaprávala jeho posteľ, odobrala sa na svoju posteľ.
   </p>
   <p>
    Zdalo sa, že v ten večer prichádza Ľudovít včaššie; bolo počuť kroky, ale bola to inakšia
      chôdza než Ľudovítova. Niekto búcha na dvere — kto to môže byť? Ľudovít nebúcha, on klope.
      Otvorila dvere.
   </p>
   <p>
    „To ráčite byť vy, pán Lieskovský? Azda niekto ochorel, že prichádzate tak pozde?“
      oslovila Lieskovského prekvapená Buravá.
   </p>
   <p>
    „Neprišiel som po lekára,“ odpovedal Lieskovský, „som vyslaný uväzniť buriča.“
   </p>
   <p>
    „Dobre viete,“ vravela Buravá nevinne, „že nemáme nikoho v dome okrem nás dvoch; ale nech
      sa vám páči do izby, tu von je chladno.“
   </p>
   <p>
    Lieskovský vstúpil dnu. „Dvaja chlapi ostanú pri dverách, dvaja pôjdu so mnou,“
      rozkazoval, „kde je váš syn, pani Buravá?“
   </p>
   <p>
    „Ešte sa nevrátil od chorých. Už sa bojím, že mi prinesie nemoc do domu; o seba sa
      nebojím, ale on, on!“ vravela Buravá, vdýchnuc do posledných slov celý výraz svojej
      materinskej lásky.
   </p>
   <p>
    „Tak ho musím vyhľadať v dedine; dobrú noc vám,“ odchádzal Lieskovský, mihnúc dvom
      chlapom, aby ostali na stráži pri dome.
   </p>
   <p>
    Ľudovít stál pri posteli nemocného, úzkostlivo pozorujúc prichádzajúcu smrť, obkolesený
      usedavo plačúcou manželkou a deťmi nemocného, keď bez predbežného zaklopania vkročil
      Lieskovský, sprevádzaný pandúrmi. Ľudovít, upozornený neobyčajným šramotom, obrátil sa ku
      dverám a prekvapene hľadel na vstupujúcich.
   </p>
   <p>
    „Pán Buravý z poverenia podžupanského úradu vás uväzňujem!“ ohlásil sa Lieskovský a
      pristúpil k Ľudovítovi.
   </p>
   <p>
    Ľudovíta to omráčilo a nevedel, čo má povedať; Lieskovský opakoval svoje slová.
   </p>
   <p>
    „Nie som si vedomý nijakej viny,“ spamätal sa konečne Ľudovít.
   </p>
   <p>
    „Neskúmam vaše viny,“ odvetil Lieskovský, „poslúcham len rozkaz predstaveného.“
   </p>
   <p>
    Domáci zabudli na nemocného a so strachom hľadeli na tento výstup; napokon sa odhodlali
      prosiť, aby im takého milého a potrebného lekára neuväznili, vyratúvali jeho zásluhy, lásku a
      starostlivosť o chorých. Lieskovský sa na nich ani nepozrel a pevne hľadel na Ľudovíta.
   </p>
   <p>
    Ľudovítovi sa spríkrili tie mnohé prosby.
   </p>
   <p>
    „Neproste, nebojte sa!“ upokojoval prosiacich, „nič sa mi nemôže stať, pán Lieskovský so
      mnou len žartuje.“
   </p>
   <p>
    „Mýlite sa, pán Buravý,“ odsekol Lieskovský, „vážne hovorím, že vás zatýkam. Chlapi, sem!
      Vezmite tohto pána so sebou!“
   </p>
   <p>
    Ľudovít musel poslúchnuť.
   </p>
   <p>
    Sotva ho odviedli, hneď sa to rozchýrilo po dedine. Chlapi, ženy zhŕkli sa na ulici, každý
      ozbrojený palicou, kosou, cepmi, sekerou a začali hľadať Lieskovského; nebolo však po ňom ani
      chýru ani slychu. Potom bežali k Ľudovítovej matke, ktorá nechcela veriť vlastným ušiam, že
      ten hľadaný burič je jej Ľudovít.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2523237">
       </a>
       2
      </h2>
     </div>
    </div>
   </div>
   <p>
   </p>
   <p>
   </p>
   <p>
    Ľudovíta odviedli do okresného mesta, kde vtedy sídlil kráľovský komisár. Keďže nebolo
      riadneho a bezpečného väzenia, použili na to byt predstaveného. Až vtedy mu zišlo na um, že
      musí byť obvinený z veľkého priestupku, keď — nehľadiac na jeho doterajšie správanie —
      zachádzali s ním ako s nejakým Róža Šándorom, ale ten už vtedy zbíjal za vlasť — teda ako s
      nejakým Šobrim.
   </p>
   <p>
    Do väzenia, vlastne pivnice, vnikalo svetlo len jedným dobre zamrežovaným oknom. Pri
      lepšom pozorovaní zbadal, že tie dobré mreže možno pre mäkkosť kameňa, do ktorého boli
      osadené, ľahko vylámať, ale vo vedomí svojej nevinnosti a v očakávaní svojho ospravedlnenia
      nerátal s touto možnosťou.
   </p>
   <p>
    Strážnik väzenia bol vo svojom úrade nový človek. Ako majster poctivého — už neviem akého
      — remesla dal sa za dobrý plat upotrebiť na strážnictvo. Nemal ešte výzor opravdivého, večne
      zamračeného a surového strážnika, jeho tvár mala výraz dobromyseľnosti.
   </p>
   <p>
    S ostýchaním podával Ľudovítovi každodennú dávku väzenského jedla, a keď slovom nesmel
      prezradiť svoj súcit s ním, robil to aspoň pohľadom.
   </p>
   <p>
    Jožko — tak sa volal strážnik krátkym menom — mal milú šestnásťročnú dcéru Aničku. Anička
      nevyrástla ako mnohé remeselnícke dievčatá, odkázané iba na školu. Vedená rodičovským
      príkladom čítala staré knihy a stala sa tak usilovnou čitateľkou. Jej priateľka Marienka,
      dcéra učiteľa Kamenického, rada jej požičiavala na čítanie Orla tatranského a čo škola a
      okolnosti zameškali, to si Anička nadobudla Marienkinou pomocou: iskru národného povedomia.
   </p>
   <p>
    Otec jej rozprával o novom väzňovi a ona ho chcela poznať. Nemusela dlho prosiť, dovolil,
      že môže — pravda v tajnosti — navštíviť uväzneného.
   </p>
   <p>
    V zámke zaškripeli kľúče, Ľudovít zodvihol hlavu zo slamenej postele, a keď videl, že je
      to mladá žena, ktorá mu prináša obedňajšiu dávku, išiel jej v ústrety.
   </p>
   <p>
    Anička sa zarazila, vidiac pred sebou strojného mladého človeka, sklopila oči do zeme a
      bez slova mu podávala drevenú mištičku s polievkou.
   </p>
   <p>
    „Zasa bez slova,“ vzdychol si Ľudovít, berúc od nej mištičku, „mám byť odsúdený na večnú
      nemotu, matka moja drahá?!“
   </p>
   <p>
    Anička sa na neho pozrela a videla, že z rozpálených očí tečie nová slza. Väzením sa ozval
      spoluútrpný vzdych.
   </p>
   <p>
    „Vidím, že máte spoluútrpné srdce,“ pokračoval Ľudovít, „či sa mi ani od vás nedostane
      nejakého slova? Nech bude ono akékoľvek, ale potrebujem slovo!“
   </p>
   <p>
    Anička videla, že stojí pred tvrdou skúškou, preto v rýchlosti zberala ešte večer
      vyprázdnenú nádobu a chvatom sa poberala preč; vo dverách sa však ešte raz pozrela na väzňa,
      na ústa položila prst, ukázala na zamrežované okno a zdvihnúc sedem prstov, uvrzla zo dverí.
      Kľúče zaškripeli a Ľudovít ostal sám. Začal rozoberať Aničkino čudné správanie a jej tajné
      znaky. Prst položený na ústa znamená nehovoriť, ukázané na okno, že tam sa možno dohovoriť, a
      na otázku kedy, odpovedá sedem zdvihnutých prstov.
   </p>
   <p>
    Srdce mu od radosti zaklopalo, že aj tu má jednu s ním cítiacu dušu, a akú! Tie krásne
      čierne oči boli zastreté smútkom a aké budú v smiechu? Tie zapálené líčka prekvitajú
      červenosťou ako dve jabĺčka.
   </p>
   <p>
    Do čoho sa to Ľudovít zaplietol? Či to nie je všetko nastrojené, aby sa dal zviesť na
      nebezpečný krok? — Nie, v Paríži, vo Viedni atď. je to možné, že tie najúprimnejšie oči môžu
      byť náličnicou ľsti a tá najozdobnejšia tvár môže skrývať najohavnejšiu dušu. K nám v tých
      časoch ešte neprenikla kultúra, nivočiaca už v zárodku všetku úprimnosť. Ľudovít netrpezlivo
      čakal ozvenu siedmej hodiny večernej. Keď mu vzali slobodu, nemohli poviazať zvučný hlas
      zvona, aby nedoletel k väzňovmu uchu.
   </p>
   <p>
    V kroví pod oknom niečo zašušťalo. Ľudovít opatrne prikročil k oknu a počúval, skade sa mu
      dostane prvý ohlas. „Počujete, pane?“ ozval sa Aničkin tichý hlas.
   </p>
   <p>
    „Tu stojím a počujem každé vaše slovo,“ odpovedal Ľudovít.
   </p>
   <p>
    „Len ticho, preboha, aby nás nikto nepočul,“ napomínala Anička. „Povedzte mi, prečo ste
      uväznený?“
   </p>
   <p>
    „Sám neviem,“ prehovoril Ľudovít akoby s výčitkou, že mu pripomenula jeho smutný stav.
   </p>
   <p>
    „Ja vám poviem. Ide o vás chýr, že ste búrili ľud proti vlasti, a ten vzbúrený ľud po
      vašom uväznení sa oboril na dom pána Lieskovského a všeličo tam vyvádzal.“
   </p>
   <p>
    „Azda aj z toho ma vinia?“
   </p>
   <p>
    „Zo všetkého vás vinia. Varujte sa pred súdom pána Lieskovského, on je vaším najväčším
      nepriateľom.“
   </p>
   <p>
    „Lieskovský? On ma uväznil, ale svedčím pred bohom, že som mu nikdy nič zlého neurobil!“
   </p>
   <p>
    „Druhú vinu máte, že sa hlásite za Slováka!“
   </p>
   <p>
    „Či je aj to hriech ostať tým, čím nás boh stvoril?“
   </p>
   <p>
    „Teraz je hriech, lebo naši páni nepoznajú vraj ani Slováka, ani Srba, ale len Maďara.“
   </p>
   <p>
    „Povedzte mi, drahá duša, ako vás volajú?“
   </p>
   <p>
    „Volám sa Anička a som dcérou vášho strážnika, ale čo mám aj jednoduché meno, viem predsa,
      čo viem.“
   </p>
   <p>
    „A čože tak viete, drahá Anička?“
   </p>
   <p>
    „Viem,“ odpovedala rozhodne, „že ste nevinne uväznený!“
   </p>
   <p>
    „Vďaka vám za tie slová! Keby to tí páni, čo ma držia v tejto ohavnej diere, tak vedeli —“
   </p>
   <p>
    „Aj oni vedia,“ presekla mu reč, „ale nechcú uznať pred svetom.“
   </p>
   <p>
    „Máte pravdu, Anička, nechcú uznať; ich úlohou nie je spytovanie pravdy, ale dostať sa k
      mastným hrncom, ich rozkošou nie je dobre činiť, ale hoci po šliapanom bratovi dostať sa k
      sláve.“
   </p>
   <p>
    „Nerozpriadajte sa nadlho, lebo čas uteká. Či by ste niečo nepotrebovali, čo by som vám
      mohla touto cestou podať?“ spytovala sa dobrosrdečná Anička.
   </p>
   <p>
    „Dajte mi, prosím vás, niečo na čítanie, už zúfam v samote!“
   </p>
   <p>
    „Na to som myslela, ale pozor; keď počujete kroky, šuch do slamy! Priniesla som vám knihu,
      tu máte!“ Pritom mu podala knihu, on ju chytil, ale aj Aničkinu ruku. Táto mu ju na chvíľu
      ponechala, a potom s tichým „dobrú noc vám, zajtra sa uvidíme“, zmizla v kroví.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2523515">
       </a>
       3
      </h2>
     </div>
    </div>
   </div>
   <p>
   </p>
   <p>
   </p>
   <p>
    V súdnej sieni stôl pokrytý zeleným súknom, za vrchstolom kráľovský komisár, okolo neho
      prísediaci súdu, v pozadí postava Lieskovského, tmoliaca sa od jedného k druhému.
   </p>
   <p>
    „Doveďte väzňa Buravého,“ ozval sa rozkazujúci komisár.
   </p>
   <p>
    Ľudovít vstúpil pevným krokom pred svojich sudcov, úctivo sa poklonil a smelým pohľadom si
      dobre poprezeral tých, čo majú nad ním súdiť.
   </p>
   <p>
    Sudcovia neodpovedali na uklonenie, aby si nenaštrbili vážnosť, a keď sa Ľudovít začal
      obzerať, či niet nablízku nejakej stoličky, na ktorú by si mohol sadnúť, pán komisár zahrmel
      prísnym hlasom: „Nech stojí!“
   </p>
   <p>
    Po všeobecných otázkach nasledovalo čítanie obžaloby, z ktorej na svoje veľké prekvapenie
      vyrozumel, že sa zúčastnil na takých veciach, za ktoré spravodlivý trest je smrť.
   </p>
   <p>
    Po prečítaní nasledovalo vyšetrovanie. Komisár uprel na Ľudovíta strmý pohľad a začal
      zvýšeným hlasom:
   </p>
   <p>
    „Vyrozumeli ste, že ste postavený pred súd ako burič a vlastizradca? Chcete sa dobrovoľne
      priznať k svojim priestupkom a kvôli zmierneniu trestu vyzradiť aj spoluvinníkov?“
   </p>
   <p>
    „Slávny súd!“ prehovoril Ľudovít pevným hlasom, „žaloba tak všeobecne pretriasala vec, že
      na ňu nemožno ani odpovedať. Ráčte mi, prosím, uviesť jednotlivé prípady mojej viny.“
   </p>
   <p>
    Lieskovský vystúpil do popredia, on bol hlavným žalobcom. „S dovolením slávneho súdu,“
      povedal, „môžem ako očitý svedok všetkých priestupkov, obsiahnutých v obžalobe, predložiť pár
      otázok?“
   </p>
   <p>
    Komisár prikývol hlavou, ostatní tiež.
   </p>
   <p>
    Ako vidíte, bolo to veľmi primitívne súdobné pokonávanie.
   </p>
   <p>
    „Či sa obžalovaný pamätá,“ ozval sa slávnostne Lieskovský, „že ešte za študentských čias
      zakladal v našej obci spolky?“
   </p>
   <p>
    „Pamätám a priznávam sa,“ vraví Ľudovít, „bol to čitateľský spolok a spolok miernosti;
      tieto dva boli preto založené, aby sa dopĺňali.“
   </p>
   <p>
    „Čitateľský?“ ozval sa jeden starý táblabíró, „to páchne karbonárstvom. Nemali sme dosť
      odbojnej sedľače aj bez spolkov?“
   </p>
   <p>
    „Spolok, ktorý som založil,“ ohlásil sa Ľudovít, „nemal za cieľ rozširovať nepokoj, ale
      osvetu v každom ohľade.“
   </p>
   <p>
    „Aké knihy sa v spolku čítali?“ zamiešal sa komisár.
   </p>
   <p>
    „Prirodzene, akí čitatelia, také knihy — prostonárodné, slovenské.“
   </p>
   <p>
    „Už sme tu. Poznačiť, pán notár!“ vykríkol komisár, „nie karbonárstvo, pán brat, ale
      panslavizmus! Toto priznanie vás odsúdi!“ Komisár si odkašlal na znak toho, že má za lubom
      niečo vážne. „K panslavizmu ste sa priznali,“ pokračoval, „či sa priznáte aj k inej
      vlastizrade?“
   </p>
   <p>
    „Ak každé moje aj to najnepatrnejšie slovo,“ odpovedal namrzený Ľudovít, „budete pokladať
      za uznanie viny tak ako dosiaľ, nuž potom sa vám budem zatiaľ priznávať, kým sa ma budete
      spytovať.“
   </p>
   <p>
    „Či už tak zvysoka?“ skríkol nahnevaný komisár, „neviete, že vaša hlava stojí veľmi slabo
      na pleciach? Odpovedajte! Je pravda, že ste nemeckých vojakov, ktorí bojovali proti našej
      uhorskej vlasti, v nemoci bezplatne liečili, ba ešte aj svoj dom ste premenili na nemocnicu?“
   </p>
   <p>
    „Nemeckých vojakov som neliečil!“ odvetil Ľudovít záporne, pričom komisár zvedavo pozrel
      na Lieskovského, „a neliečil som ani vojakov, ktorí bojovali proti vlasti, lebo kto bojuje za
      kráľa, nemôže bojovať proti vlasti; liečil som cisárskych vojakov nielen preto, aby som ich
      vyliečil, ale aby som našu obec a jej okolie ochránil od nákazlivej choroby.“
   </p>
   <p>
    „Či je pravda, že ste za to dostali záslužný kríž?“ spytoval sa komisár.
   </p>
   <p>
    „Nič som nedostal, ani som nečakal.“
   </p>
   <p>
    „Ale máte nádej, že ho dostanete?“
   </p>
   <p>
    „O budúcnosti ani nerozhodujem, ani do nej nevidím!“
   </p>
   <p>
    „Má nádej. Poznačiť, pán notár!“ rozkazoval komisár; „predávať za odmenu nepriateľovi
      svoje služby je vlastizrada. Odveďte väzňa!“
   </p>
   <p>
    Ľudovít bol rád, keď sa dostal do svojho tmavého žalára, tam bol zanechaný sám na seba,
      jeho myšlienky mohli voľne lietať. Všade ticho, len zvedavý vetrík zadúchal do okna a pohýbal
      na sklepení visiace pavučiny. Čosi šuchlo — pozrel k obloku a uvidel biely lístok: „Dnes o
      siedmej vážne správy. Lístok zničiť. A.“ Ľudovít už nebol vo väzení; neboli to čierne múry, čo
      ho obklopovali, bola to krásna príroda, nebolo to mokré sklepenie, čo mu viselo nad hlavou,
      bola to modrá obloha, nebol to mam v ruke, bola to Aničkina ruka. Zabudol na dnešné
      vyšetrovanie, nelámal si hlavu nad budúcnosťou, v myšlienkach sa kochal Aničkou, až v
      myšlienkach zaspal a v spánku sníval ďalej. —
   </p>
   <p>
    Čo to klopká? Do pivnice padá kameň za kamienkom. Ľudovít si pretrel oči, zbadal, že už je
      večer, prikradol sa k oknu a spýtal sa tichým hlasom: „Kto to?“
   </p>
   <p>
    „Ja som,“ ozval sa Aničkin ľúbezný hlas; „pripravili ste sa na cestu?“
   </p>
   <p>
    „Na cestu?“ spytoval sa Ľudovít, „či ma chcú v noci vysánkovať z tohto pohodlného príbytku
      a nedožičia mi v ňom ani nocľahu?“
   </p>
   <p>
    „Žarty bokom, aby vám smiech nepadol za väzy,“ karhala ho Anička. „Neviete, v akom ste
      nebezpečenstve. Vynakladajú všetko možné, aby vám mohli dokázať vlastizradu.“
   </p>
   <p>
    „To mi nedokážu!“
   </p>
   <p>
    „To vám dokážu. Už sú na ceste falošní svedkovia z Lieskového; nemáte inej cesty ako
      útek!“
   </p>
   <p>
    „Tak som stratený, drahá Anička!“
   </p>
   <p>
    „Nie ste stratený, len smelosť a opatrnosť.“
   </p>
   <p>
    „Dajte radu, preboha!“ vzdychol Ľudovít, cítiac nebezpečnosť svojho položenia.
   </p>
   <p>
    „Počúvajte,“ nahla sa Anička do okna, takže temer šepkala Ľudovítovi do ucha, „vylámať
      mreže, tu máte železo. Probujte! Železo podložte pod mrežu, ktorá sa vylúpi z mäkkého kameňa.“
   </p>
   <p>
    Ľudovít skúsil; darilo sa, spodný kameň sa rozmrvil, podložil zboku, bočný kameň popustil,
      úlomky opatrne podával Aničke a tá ich v tichosti odkladala do krovia. O pol hodiny stála
      mreža z okna opretá o múr.
   </p>
   <p>
    Od námahy stekali Ľudovítovi z čela kropaje potu.
   </p>
   <p>
    „Či smiem už, Anička, k vám?“ šepkal Ľudovít.
   </p>
   <p>
    „Počkajte chvíľku! Keď sa dostanete von z mesta, pôjdete do Kamenice. Poznáte chodník
      Besnou dolinou?“
   </p>
   <p>
    „Poznám,“ prikývol Ľudovít.
   </p>
   <p>
    „Pod Divým bralom uvidíte známy starý dub!“
   </p>
   <p>
    „Dobre sa pamätám!“
   </p>
   <p>
    „V diere toho starého duba máte pripravené šaty. Svoje nechajte tam. Usilujte sa však, aby
      ste do Kamenice došli ešte za tmy; tento lístok odovzdáte v škole pánu učiteľovi, on vás
      ukryje a vyznačí novú cestu. Poďte už!“
   </p>
   <p>
    Ľudovít odložil mrežu a otvoreným oknom sa dostal do krovia.
   </p>
   <p>
    „Čím som si zaslúžil túto lásku, drahá Anička?“ šepkal Ľudovít premožený citom.
   </p>
   <p>
    „Aj ja som Slovenka,“ odpovedala krátko.
   </p>
   <p>
    „Ako sa vám odmením za túto vašu obeť?“
   </p>
   <p>
    „Tým, že navlas vyplníte, čo som vám prikázala. O matku sa nestarajte, odovzdám jej
      správu, a teraz zbohom! Toto je voľná cesta.“
   </p>
   <p>
    Po týchto slovách tisla Ľudovíta pred sebou von zo záhrady.
   </p>
   <p>
   </p>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2506681">
       </a>
       4
      </h2>
     </div>
    </div>
   </div>
   <p>
   </p>
   <p>
   </p>
   <p>
    Ľudovít cítil pod nohami tvrdú pôdu hradskej. Odľahlo mu zo srdca; otvorená, ale nie
      bezpečná do šíreho sveta.
   </p>
   <p>
    Zastal, aby si oddýchol; kŕčovité vyslobodzovanie z väzenia napälo na prasknutie i
      najposlednejšiu žilku. Spamätal sa; niet času na oddychovanie, ešte ďaleká cesta k
      vyslobodeniu; či sa znovu dostať do pazúrov zlostníkov?
   </p>
   <p>
    Chodník Besnou dolinou mu bol dobre známy, chodieval tadiaľ za mladších čias.
   </p>
   <p>
    Jarný vetrík potriasal šuchotajúce lístky kríkov. Načo ste ostali, vy, suché lístočky?
      Prídu nové, zelené, a vás postrčia na zem. Postrčia, rozmýšľal Ľudovít, ale ste už vykonali
      svoju úlohu, ochránili ste útly peň pred pálčivým slnkom cez celé leto, ale ja! Národ ma
      odchoval a čo dobrého som preň dosiaľ vykonal? Veľká je ešte moja úloha, veľká moja dlžoba, a
      ja som mal ostať večným dlžníkom!
   </p>
   <p>
    Tu je storočný dub! Anička, Anička! Ona sa vystavuje nebezpečenstvu, aby ma vyslobodila.
      Prečo? Že som Slovák! Veď Slováka každý prenasleduje, potupuje, každý ním opovrhuje, Slovák
      nemá pravdy pred zákonom, záštity pred zlostníkom — má záštitu v šľachetnom srdci. Aké je
      sladké byť Slovákom!
   </p>
   <p>
    Starý dub vydal svoj obsah. Boli tam uložené pekné roľnícke šaty. Tak bude dobre, nohavice
      priliehajú ako uliate, halena tesne obopína driek.
   </p>
   <p>
    Už sa Kuriatka nížili, keď Ľudovít vystúpil nad Kamenicu. Kohút oznamoval tretiu hodinu.
      Dobre mu bolo v hore, veď stromy nepoznali zradu, a teraz musel medzi ľudí.
   </p>
   <p>
    Nepozorovane vkročil do školského dvora. Dunčo neštekal. Učiteľa strážila láska občanov, a
      keby ani tej nebolo, čo ukradnú, chudobu?
   </p>
   <p>
    Ostýchavo zaklopal na okno.
   </p>
   <p>
    „Kto to?“ ozval sa učiteľov hlas.
   </p>
   <p>
    „Statočný človek, ktorý potrebuje pomoc,“ odpovedal Ľudovít. Učiteľ otvoril, bez bázne
      uviedol nočného hosťa do domu a rozžal svetlo. Ľudovít odovzdal Aničkin list.
   </p>
   <p>
    „Vy ste pán doktor Buravý?“ spytoval sa hostiteľ.
   </p>
   <p>
    „Tým som bol, avšak začas ním nesmiem byť,“ odpovedal Ľudovít.
   </p>
   <p>
    „Potrebujete odpočinok, prekonali ste ťažkú cestu,“ otcovsky sa staral učiteľ.
   </p>
   <p>
    „Necítim nijakú slabosť, len prosím v rýchlosti o maličké občerstvenie, aby som sa mohol
      pod plášťom noci prebrodiť na voľnejšie povetrie.“
   </p>
   <p>
    „Marienka!“ volal učiteľ do bočnej chyžky, „vstávaj!“
   </p>
   <p>
    O chvíľu sa Marienka krútila okolo ohniska; neminulo pol hodiny a Ľudovít pristrojený na
      ďalšiu cestu mohol sa spýtať: „Kade ďalej?“
   </p>
   <p>
    „Vy ste rodák z našich krajov,“ vykladal učiteľ, „poznáte mestečko X?“ Ľudovít prisvedčil.
      „Tam leží oddiel dobrovoľníkov. Školskou záhradou sa dostanete na poľnú cestu, držte sa vždy
      vpravo, ona vás zavedie do hory. V hore nájdete dobre utlačený chodník, ktorým naši ľudia
      chodievajú na trhy, tým nemôžete poblúdiť. O tri hodiny ste v meste.“
   </p>
   <p>
    „Srdečne ďakujem za ochranu a priateľské vystrojenie. Slečna Marienka,“ obrátil sa Ľudovít
      k učiteľovej dcére, „keď sa stretnete s Aničkou, povedzte jej to, čo som jej nestačil povedať,
      že ju nikdy nezabudnem.“
   </p>
   <p>
    Ľudovít sa poberal ďalej rezkým krokom. Potom to šlo bez prekážky, nebolo vidieť živého
      ducha; ani si to nežiadal, lebo každý, aj ten najnevinnejší človek bol mu postrachom. Možno už
      zbadali jeho útek a množstvo sliedičov podkupných duší vrhlo sa na všetky strany, aby jednak
      pre odmenu, jednak pre blahosklonnú priazeň vyšších prenasledovali utečenca.
   </p>
   <p>
    Ako prichádzal do hory, tým väčšie prístrachy účinkovali na jeho zmysly, čím väčšmi
      ochabovalo jeho telo. Z brloha vyplašený zajac vzrástol v Ľudovítovej obrazotvornosti na šík
      ozbrojencov, trepotanie krídel vtáčika znelo mu ako štrngot zbrane; obhorený peň vystieral
      hroziacu ruku proti nevinnému vlastizradcovi.
   </p>
   <p>
    Začína sa brieždiť — ubúda aj noci, aj hory; všetko sa ukazuje jasnejšie, pribúda duševnej
      sily, telo musí poslúchať. Doznievajúci hlas vežových hodín pridal mu sily, háj vypustil z
      náručia svojho obyvateľa, Ľudovít stál pred mestom X.
   </p>
   <p>
    Stráž volá „Stoj!“
   </p>
   <p>
    „To sú naše zvuky,“ zaradoval sa Ľudovít, pristúpil k stráži a keď mu oznámili, kde býva
      veliteľ, vyhľadal ho, aby svojmu národu ponúkol ruku.
   </p>
   <p>
    Ostatné Ľudovítove príhody splývajú s priebehom slovenského povstania; tie vám nejdem
      rozprávať.
   </p>
   <p>
    Po skončení búrlivých čias, keď si oddýchol v mäkkom lone matky, pomýšľal na zriadenie
      domácnosti. Pod domácnosťou rozumel Aničku. Anička s radosťou podala svoju bielu rúčku vernému
      Ľudovítovi.
   </p>
   <p>
   </p>
   <p>
    — — —
   </p>
   <p>
   </p>
   <p>
    „Vidím, že Ľudmilke hľadia oči do postele,“ prehovorím po skončení rozprávky.
   </p>
   <p>
    „Nie, otec môj,“ odpovedala, bystro pozrúc na mňa, „ani nezaspím, kým mi neprezradíš
      Aničkino pravé meno.“
   </p>
   <p>
    „Nepäť ho, dievka moja,“ ohlásila sa moja žienka, „náš otec si celý príbeh len vymyslel,
      aby nám skrátil dlhý večer.“
   </p>
   <p>
    „Ja nemyslím, mamička,“ zastal si Ivan k svojej sestre; „aj ja prosím: keď Ľudmile
      prezradíš Aničku, mne prezraď Ľudovíta.“
   </p>
   <p>
    Nedbajúc na matkino záporné žmurkanie, rozhodol som: „Ivan, Ľudmila, pobozkajte ruku
      svojej matke, ona je Anička!“
   </p>
  </div>
 </body>
</html>
