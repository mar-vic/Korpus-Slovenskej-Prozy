<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2517221">
       </a>
       1
      </h2>
     </div>
    </div>
   </div>
   <p>
   </p>
   <p>
   </p>
   <p>
    U Jaseňov v kozube ohník veselo horí; vyschnuté brezové triesky červenkavým svetlom
         osvecujú priestrannú chyžu. Porcelánové tanieriky, pokladené za rámom, pýšia sa v svetle
         svojou pestrou farbou: jeden ružou, druhý tulipánom, tretí celou kytkou, štvrtý práve
         kohútom, a povešané sklené krčahy ožívajú, v každom trepoce sa zmenšený obraz blkotajúceho
         plameňa. Hospodár prechádzajúci sa po izbe nevenuje týmto okrasám najmenšiu pozornosť,
         postáva, netrpezlivo načúva, či nepočuť nejaké kroky. „Nerád vidím oneskorencov,“ vrhne
         rukou od seba.
   </p>
   <p>
    „Každý musí skončiť svoju prácu, veď je sobota,“ ozvala sa gazdiná spod praslice.
   </p>
   <p>
    „Ty máš na všetko hotovú odpoveď,“ zazrel na ňu manžel. Myslel by si, že títo manželia
         žijú ako pes s mačkou.
   </p>
   <p>
    „Matej!“ skričal na sluhu, „skoč po susedoch, volaj ich ešte raz, vážnu vec nemožno
         skončiť jedným tľapnutím.“
   </p>
   <p>
    Matej odbehol, hospodár znovu načúval. — O chvíľu mihol sa v okne tieň, hospodár usadil
         sa za vrchstola, do chyže vstúpil najbližší sused, chyža sa pomaly naplnila ostatnými
         susedmi. Vlastne, neboli to susedia, ale Jaseňovi dôverníci z celej osady. Na dedine je
         susedstvo rozšírenejší pojem, do ktorého vmestí sa každý, kto stojí mimo pokrvenstva a
         kmotrovstva.
   </p>
   <p>
    „Vitajte, priatelia,“ vítal hospodár všetkých. „Dlho som čakal na vás; mám pre vás dobrú
         novinu. Hlavné panstvo chce odpredať krčmu, ako mi to pán úradník dôverne povedal.“
   </p>
   <p>
    „Kúpme ju,“ vykríkol ohnivý Kamenec; „máme zbytočných peňazí v obecnej pokladnici, ktoré
         sa nemilobohu rozkotúľajú. Budú nás požehnávať i naši potomci.“
   </p>
   <p>
    „Máteže tých peňazí,“ vysmieval sa jeden neveriaci, „a pri obecných počtoch nikdy
         nevykážete zvyšok. Viem tie spôsoby. Navrhnete novú daň. Keď treba platiť, nech platí
         chudoba; keď treba brať, poberú tí čo krajší.“
   </p>
   <p>
    „Bláznivé reči,“ odsekol Jaseň. „Poradíme sa, skade nabrať peňazí. Keď hodíme prirážku k
         obecnej dani, ja iste viac zaplatím ako ty a tak spravodlivá vec, že časom potiahnem väčší
         osoh ako ty. Ak chceš platiť rovno so mnou, nedbám.“
   </p>
   <p>
    „Netreba nám nových starostí,“ hádzal sa neveriaci.
   </p>
   <p>
    „Povedzte i vy ostatní.“ Jaseň pozrel na všetkých. „Neprišli ste počúvať hádky, ale
         preriecť slovo.“
   </p>
   <p>
    Všeobecné šomranie odsúdilo Jaseňovho odporníka.
   </p>
   <p>
    „Čo by ten vedel!“ „Tára ako na mukách“; „Žid má ho za šticu,“ bolo rozoznať jednotlivé
         výpovede spomedzi šomrania.
   </p>
   <p>
    „Každý po poriadku, nie všetci razom,“ ozval sa Kamenec. „Dosť bolo zdierania, krčma
         bola celej obci na skazu, nech nám raz slúži na úžitok.“
   </p>
   <p>
    „A čo si počnete so židom?“ spytoval sa nezostrašený neveriaci.
   </p>
   <p>
    „Vyhodíme ho na psom drúku,“ odrezal Kamenec. Všetci zmrzli, jediný neveriaci mal ešte
         otázku. „Jeho deti si rozdelíte medzi seba?“ spýtal sa vážne. Neborák myslel, že
         povinnosťou kresťanskej chudoby je vychovať hŕbu žíďat.
   </p>
   <p>
    „Ty môj milosrdný človiečik,“ odpovedal Kamenec a hnevlivý úsmev hral mu okolo úst. „Akú
         starosť má o židove deti. Či on tiež tak milosrdne zaobchádza s nami? Lanského roku zomrel
         Buro, sotva rozišiel sa pohreb, už žid zapravotil vdovu a siroty. Prišli jej predávať, tam
         si stál; vdova plakala, tvoj žid nemal srdca, chcel dostať chalupu. Sused Jaseň zľutoval sa
         nad ňou, odkúpil chalupu a navrátil chudobnej vdove. A prečo chcel mať chalupu? Aby u nás
         zapustil hlbšie korene, teraz rozhadzuje sa u richtára a náš richtár väčšmi váži jeho slovo
         ako písmo sväté. Eh! nebudeme trpieť žida v dedine.“
   </p>
   <p>
    Neveriaci utíchol pred týmito dôkazmi; sám Kamenec unavený neriekol viac ani slovo,
         ostatní cítili vyslovenú pravdu, ale neopovážili sa otvorene vyznať, ba ani hlasným
         prisvedčením odmeniť Kamenca. Žid ešte vládol mnohým.
   </p>
   <p>
    Jaseň, aby prerušil všeobecné mlčanie, zavolal na dcéru: „Zuzka, prilož na oheň!“ Zuzka
         skočila, v kozube doháralo, napravila odhorky, priložila nových triesok, na jedno
         podúchnutie nový plameň ožiaril jej i tak červené líčka.
   </p>
   <p>
    „Mlčíte, akoby ste mali nohy krížom pokladené,“ zavolal Jaseň. „Hádam kúpite tú krčmu?
         Pozrite, susedia, kým krčma nie je naša, krčmár nám je pánom. (Slovo „žid“ obchodil.) Dáva
         nám nápoj, aký chce, za cenu, akú chce. Či to bude i naďalej?“
   </p>
   <p>
    „Nebude!“ kričali všetci okrem Kamenca, ktorý už vypovedal svoje, a neveriaceho, ktorý,
         Kamencom zronený, so zlostným nahnevaným výrazom v tvári načúval porade.
   </p>
   <p>
    „Nebude,“ pokračoval Jaseň, „ak všetci ostaneme svorní. Tu sme len na priateľskej
         schôdzke; po tieto dni zídeme sa do zákazu, pamätajte si na slovo!“
   </p>
   <p>
    Susedia porozumeli, pobrali svoje klobúky, „dobrú noc,“ zaželali, „pán boh daj i vám,“
         odpovedal zdvorilý hospodár. „Zasvieť, dievka moja, susedom,“ napomínal ešte dcéru.
   </p>
   <p>
    „Dajte pokoj, pochodíme i po tme,“ odvrávali, tajne sa radujúc toľkej hospodárovej
         pozornosti. Nebol mu každý roveň.
   </p>
   <p>
    V chyži ostalo ticho, na ulici čuť šepotavé hlasy a čím väčšmi sa susedia vzďaľujú, tým
         hlasnejšie sa im jazyky rozväzovali. Hovorili za Jaseňov návrh a mysleli každý na seba. Žid
         a richtár dozvedia sa o všetkom; ak ja oznámim, ostanem čistým, ak nie, budem
         spoluvinníkom.
   </p>
   <p>
    Hneď prvý sused vyslal svoju ženu do richtárov. Richtára nebolo doma; tým lepšie, žena
         žene lepšie porozumie. Vkročila do dverí: „Dobrý večer, kmotrička,“ klaňala sa tajuplne.
   </p>
   <p>
    „Vitajte, prejdite ďalej, kde ste sa tu vzali?“ sypala jej výrečná richtárka v ústrety.
   </p>
   <p>
    „Nestačím dlho meškať,“ predniesla všeobecnú výhovorku, ktorú donášajú vtedy, keď majú
         najlepšie naostrené jazýčky. „Len na jedno slovo,“ šepla richtárke do ucha. Richtárka
         porozumela, zaviedla kmotru do komory, tam budú isté pred nevolanými a tie milé jazyky
         slobodne pomelú ako vo mlyne. „Nato mu dávam papati, aby znal dobre štekati,“ bolo beztak
         richtárkiným príslovím.
   </p>
   <p>
    Komora? To bolo jej meno, nepanoval tam večný súmrak, slnce mohlo slobodne nazerať
         veľkým oblokom. Nevidíš tam do povaly napoprávané postele, ani tulipánové truhly, ani
         vyrezávané skrine. Sem volá sa do pánov! Dve postele, každá iného druhu, ako sa práve
         podarilo zakúpiť na verejnom odpredaji, stáli po dvoch bokoch, oblok zakrytý červenou
         záclonou. I u žida tak majú, vďačná farba, či vo dne, či v noci vidieť ju zďaleka. Na ľavej
         strane obloka zrkadlo, pozostalosť z dávnejších čias, lebo jeho pozlátka nechce sa dívať na
         terajšie pokolenie, kus za kusom odpadáva. Pod ním skriňa s veľkými mosadznými obrúčkami,
         sklené nádoby stáli za sklom, medzi nimi dva poháre so zapravenými dvadsiatnikmi na dne.
         Richtár predkladal ich len vzácnym hosťom, keď tak pán slúžny obedoval u neho. Jožko,
         richtárov syn, dosť proboval zbaviť poháre nepotrebného dvadsiatnikového prívesku;
         nepodarilo sa mu.
   </p>
   <p>
    Sem voviedla richtárka kmotru: „Čo nového nám nesiete?“
   </p>
   <p>
    Kmotra rozprávala:
   </p>
   <p>
    „Prišla som vám povedať, akých priateľov máte v dedine. Dnes večer sa zišli u Jaseňov,“
         vyratovala všetkých do radu, „bol tam i môj starý, aby vyzvedel, čo hovoria. Viete,
         kmotrička,“ chytila richtárku za ruku, „nad nás nemáte lepších priateľov.“
   </p>
   <p>
    „Verím, vy ste naši úprimní ľudia,“ súhlasila richtárka, aby skôr vyzvedela tajnosť.
         „Nuž čože vraveli?“
   </p>
   <p>
    „Ani by ste neuhádli,“ otáľala kmotra s odpoveďou. Chcela napnúť richtárkinu zvedavosť.
   </p>
   <p>
    „Viem, nič dobrého; terajší svet a dobre rozprávať! Jaseňovci nehovorili zle?“
   </p>
   <p>
    „Hriech by som mala povedať, ale Kamenec sa na vás hnevá?“
   </p>
   <p>
    „Malý pán, malý hnev,“ hodila frčku v povetrí. „A čo vravel?“ chcela predsa zvedieť.
   </p>
   <p>
    „To je hrozné! Hovoril, že kmotor pán richtár a žid dujú do jedného vreca.“
   </p>
   <p>
    „Bodaj mu jazyk onemel! Ako si bude utierať ústa o statočných ľudí,“ spľasla ruky
         dovedna.
   </p>
   <p>
    „Rozpoviem vám od začiatku.“
   </p>
   <p>
    „Už mi je toho dosť,“ pretrhla ju richtárka. „Nuž či richtár,“ podľa úradu volala svojho
         muža pred inými, „a žid chcú obci zle? Pozriteže ho! Viem, skade vietor duje.“ Richtárka
         zamĺkla, skoro bola by prezradila viac, ako kmotra môže vedieť. „Rozprávajte mi od
         začiatku,“ napravila sa.
   </p>
   <p>
    „Chceli by kúpiť krčmu,“ začínala kmotra.
   </p>
   <p>
    „Veď sú mi za vladárov,“ ozval sa posmešný výkrik richtárkin.
   </p>
   <p>
    „Tak, tak, kupovať krčmu a nemáme čo do úst položiť,“ prízvukovala kmotra. Richtárka
         vypytovala sa ešte na jedno-druhé a všetko končilo sa u Jaseňov. Keď však kmotra bola na
         konci svojej múdrosti, pod zásterou, že čaká ju súrna robota v chyži, ju vyprevadila. V ten
         istý deň sotva sa zvečerilo, richtár vzal paličku do ruky a na veľkú radosť domácej
         čeliadky odišiel preč. Celý deň bol namrzený, nikto nerobil mu po vôli, sluhu vyhrešil,
         niečo horšie malo pridať sa slúžke, Jožko neobišiel tiež nasucho. Podobné mrzutosti, ako to
         vtipný sluha vypočítal, chodia štyri razy do roka; prečo nie menej alebo viac ráz, nevedel
         pochopiť. „Príde,“ rozpráva sluha, „z pošty list, na opaku vymaľovaná včela, tá neštípe, a
         predsa náš hospodár taký je rozsrdený, sťaby ho celý roj doštípal.“
   </p>
   <p>
    Takto vysvetľoval sluha. Inakšie cítil hospodár: boli to štvrťročné upomínania, že
         zmenka vypršala. Kde vziať peňazí? Odkedy sa stal richtárom, akoby parom rozfukoval všetky
         bankovky, nedajbože udržať ich na hŕbe. Zbíjaš dovedna, príde jedno, fuk jedna; treba na
         druhé, fuk druhá, až pomaly z celej hŕby neostane nič. I to hospodárstvo málo donáša; žena
         vraví, že pre nedostatok dozoru, svet dorobí, svet stroví. Veď je tam Jožko! Keby otec
         vedel, že Jožko učí sa od otca, nechá stáť všetku prácu a hybaj po susedoch a susedkách.
         Matka vtisne synovi jeden-dva šestáky, ten jedináčik si to zaslúži, on je potešením jej
         očí; len čo ho zbadá na dvore, postaví sa pred opršané zrkadlo, nazerá do neho, porovnáva
         črty, podobu. Taký je, sťaby jej vypadol z oka. A milý Jožko žije si zlaté časy.
   </p>
   <p>
    Richtár tiež si neukrivdí. Museli ho nahovárať, aby prijal paličku, a teraz zdá sa mu
         byť zlatou. Pobrať sa do poľa, zadržať pluh, pochytiť kosu? Žena vraví: dosť si sa narobil,
         oddýchni si aspoň na starosť; žid — a ten má rozum, videl mnoho sveta — prižmúri mačacie
         oči, potrhne červené fúzy a medzi zuby zašomre: „Nesvedčí sa richtárovi.“ Pravdu má. Keď
         groš chýba v dome, on pomôže. Či mäso, či víno berie sa na knižku; vďačne pošle, ba i
         ponúka.
   </p>
   <p>
    Pred pár rokmi sa rátali. Žid bol trochu prísny, požadoval svoje peniaze a to hneď,
         richtár nevedel pomoci; v dedine požičať, prišiel by o svoju vážnosť. Žid vedel radu: tam
         je sporiteľňa, na hotovú zmenku dostane peniaze. Od toho času zmenka sa zotrela, u žida
         narástla dlžoba dvojnásobne. Zasa sporiteľňa; prichodí lehota, peňazí nikde, preto sa
         richtár mrzí, berie paličku a kráča dolu dedinou.
   </p>
   <p>
    „Nepostávaj na ulici!“ volal prísnym hlasom na mládencov. „Poriadny človek večerom doma
         sedí.“
   </p>
   <p>
    „Mali by ste i vy,“ zadudral jeden z nich pod nos.
   </p>
   <p>
    „Čo šomreš?“ okríkol ho richtár.
   </p>
   <p>
    „Rozchodíme sa domov, len sa nehnevajte,“ udobroval dudroš.
   </p>
   <p>
    Takto krátil si cestu: kričal na druhých, aby zabudol na seba. Pri všetkom tom srdce mu
         klepalo veľmi nepokojne, zastal pred krčmou, nazrel do obloka, tam ani živej duše. Žid sa
         modlí — myslel si — netrpí zhon v krčme, zajtra je nedeľa, môžu sa nakričať dosýta. Ešte si
         odkašlal, koncom paličky zaklepal na dvere. „Len ďalej!“ ozval sa temný hlas. V korhelni
         nikoho, v svetlici stál Mojžiš zakrútený v bledožltej plachte, celý zviazaný remencami,
         zvíjajúc sa kŕčovite, vykrikoval svoju večernú modlitbu. „Rifka! stolca Ďurkovi,“ pretrhol
         modlitbu. „Hneď sa domodlím.“ Nemýlený richtárovou prítomnosťou zakončieval svoju modlitbu:
         „Uleiny loišabajach,“ t. j. ďakovaním bohu za to, že ho nestvoril goiom (nečistým) a
         dohovoriac odpľul na zem a povedal: „Fuj! imach šmom voizychrom!“ (Nech zahynú ich mená a
         pamiatka na nich.)
   </p>
   <p>
    Napriek tomu, že z posledných slov ani richtár nebol vyňatý, usmievavá židova tvár
         vylúštila sa z ohyzdnej plachtovej obruby.
   </p>
   <p>
    „Vitajte, Ďurko. Veľká novina,“ sipel potuteľným hlasom. V dôvernom kruhu volal richtára
         krstným menom, aby pocítil nadvládu.
   </p>
   <p>
    „Nič nového, pán arendáš, prišiel som vás navštíviť.“ Židove ústa hrali pokojným
         úsmevom. Keď dôverné pomenovanie „Ďurko“ spláca názvom „pán arendáš“, musí mu prihárať.
   </p>
   <p>
    „Nalej, Rifka, z toho košerovaného,“ kázal židovke.
   </p>
   <p>
    „Nebude od veci,“ prisviedčal richtár. Potreboval posmelenia. Rifka rozložila poháre,
         žid ulieval sebe dopoly, richtárovi plný. „Na naše zdravie,“ vyprázdnili na dúšok.
   </p>
   <p>
    „Dobrý nápoj,“ zodvihol richtár hlavu z palice, ktorú pri vrchu držal pravou rukou,
         ľavou v polovici, kresliac ňou po zemi.
   </p>
   <p>
    „Zbaví,“ mľasol si židák. „V týchto časoch dobre padne trochu dobrého nápoja.“
   </p>
   <p>
    „Pravdu máte, človeku sa začína unovať jeho život. Každým dňom je horšie,“ horekoval
         richtár.
   </p>
   <p>
    „Vy sa ponosujete? Každý grajciar staví sa u richtára,“ pokáral ho žid.
   </p>
   <p>
    „Áno, ak dajeden zvýši od krčmy,“ richtár neostal dlžen odpoveď. „A to sú zriedkaví
         vtáci.“
   </p>
   <p>
    „Človek neverí druhému. Závidíte mi ten malý zárobok. Z čoho mám žiť a platiť dane?“
   </p>
   <p>
    „Žartoval som,“ udobroval richtár.
   </p>
   <p>
    „Dopime si,“ nalieval udobrený žid, veď udobriť ho veľmi ľahká vec, len mu človek ide po
         srsti.
   </p>
   <p>
    Večer pomaly uchodil, richtár ani nespomenul svoju záležitosť, až keď košerované víno
         rozohrialo hlavy, nesmelosť ustúpila.
   </p>
   <p>
    „Pán arendáš, nie ste pri groši?“ Žid zbadal, koľká udrela; vyceril čierne zuby, ruky
         prehodil krížom cez prsia a s tou najnevinnejšou tvárou odpovedal: „Nemám, Ďurko, nemám,
         nepríde odnikiaľ.“
   </p>
   <p>
    „Nepotrebujem mnoho, mohli by ste pomôcť,“ modlikal nezostrašený richtár, veď ani
         nečakal druhú odpoveď.
   </p>
   <p>
    „Nemôžem, keď nemám, viete, že rád pomáham.“ Žid ostával pri svojom, vedel, že k nemu
         idú len vtedy, keď všetky ostatné dvere sú zatvorené a tak peniaze musia byť stoj čo stoj.
         Preťahovaním možno zvýšiť úroky.
   </p>
   <p>
    „Včera ste predali vlnu, neoklamete ma,“ chytal ho richtár v klame.
   </p>
   <p>
    „Pravdu máte,“ odvetil nepomýlený žid, „ale potrebujem peniaze do obchodu; viete, že
         kameň, keď dlho leží, zarastie machom, i žid keď sa nehýbe, zarastie chudobou. Potrebujem
         svoje peniaze.“ Richtár bledol. Keby mu žid odoprel peniaze, také pohanenie ešte nezažil.
         Žid pozoroval všetky jeho pohyby; richtár musí mať peniaze. „Koľko potrebujete?“ spytoval
         sa ho.
   </p>
   <p>
    „Dvesto zlatých.“
   </p>
   <p>
    „Načo toľko peňazí?“ stopoval žid.
   </p>
   <p>
    „Do sporiteľne.“
   </p>
   <p>
    „Mnoho peňazí, aj-vaj! mnoho peňazí,“ pokrúcal žid hlavou. „Nemám, nemôžem.“
   </p>
   <p>
    Richtár zahanbený sklopil oči na zem, chcel vyhnúť prenikavému židovmu pohľadu, ktorý
         nepozorovaný s celou rozkošou pásol sa na trapiech richtárových. Keď prestávka trvala dlho,
         napomínal žid: „Nemôžem, počujete, Ďurko,“ triasol ho za plece, „nemám toľko peňazí.“
   </p>
   <p>
    „Darmo je, keď nemáte,“ pozrel na žida, vystrel pod stolcom zohnuté nohy napred, akoby
         odchodil. Žid nepúšťal richtárovo plece, aby zlatý vtáčik neodletel. Richtárovo strojenie
         na odchod zabilo mu klin do hlavy. Ak sa inam obráti! „Dvesto zlatých,“ počtoval žid, veľký
         peniaz. Keď kúpim špiritus, zarobím dvojnásobne, dvesto zlatých obráti sa na štyristo.“
   </p>
   <p>
    „Nemôžem vám dať toľko zárobku,“ richtár siahol za klobúkom.
   </p>
   <p>
    „Sadniteže si,“ ťahal ho žid na stolec. „Nežiadam toľko zárobku, ale aby ste vedeli, že
         som vám dobrým človekom, ruka ruku umýva, dáte písmo na dvestotridsať. Vidíte, koľko
         škodujem, neodopriete mi ten malý úroček, len jeden grajciar na týždeň od zlatého. Nebude
         mnoho?“
   </p>
   <p>
    „Dobre, dajte papier,“ chytil sa richtár príležitosti. Zmorená mucha sama sa hádže do
         pavúkovej siete.
   </p>
   <p>
    „Viem, že vyplatíte statočne,“ skladal žid vyhotovený úpis. „Načneme jablko,
    <sup>
     [
     <a class="footnote" href="#ftn.id2506409" name="id2506409">
      1
     </a>
     ]
    </sup>
    keď sa Jožko ožení. Jaseň, ten starý úžerník,“ každého okrem seba, kto grošom
         vládol, volal úžerníkom, „má mnoho šupákov.“
   </p>
   <p>
    „Tie čítať nebudeme,“ odvetil richtár. „Kamenec si ostrí na ne zuby.“
   </p>
   <p>
    „Čo nepoviete?“ zadivil sa žid. „Len sa obracajte, Jožko je strojný šuhaj, získa si
         Zuzku, a my,“ ukázal potom na seba a richtára „obrobíme Jaseňa.“
   </p>
   <p>
    Hrmotom otvoria sa dvere, na prahu zastal Matej Ondráš, neveriaci účastník porady u
         Jaseňov. Zamastený klobúk tlačil mu zapálenými viečkami ohradené oči, na tenkom, vysušenom
         hrdle kolísala sa hlava s vpadnutou tvárou. Natiahnuté hrdlo strčil do chyže, sucho si
         odkašlal: „Dobrý večer, pán arendáš,“ priklonil sa úctivo.
   </p>
   <p>
    Žid pobúrený v milej besede, otočil sa na svojom stolci tvárou k dverám, pravú nohu
         narovnal, ľavou rukou podoprel bedro: „Čo chcete, Matej?“ skričal bez odvety na pozdrav.
   </p>
   <p>
    Matej nezmýlený židovým krikom vyvábil úsmev na tvár, pokročil z prahu do chyže. „Nesiem
         vám novinu, bol som u Jaseňov.“
   </p>
   <p>
    „Choďte do pekla i s vašou novinou,“ reval žid. „Surovec, neviete tam von nechať
         klobúk?“
   </p>
   <p>
    „Zabudol som,“ usmial sa Matej, ale klobúk nechal na hlave. Žida to pobúrilo, vyskočil
         zo stolca, zdrapil zamastený klobúk, vyhodil do otvorenej korhelne a za vystrčeným Matejom
         zachlopil dvere. „To je čeliadka,“ nazlostený vravel richtárovi, „nazdá sa, že sme
         kamaráti, neuctí si človeka.“
   </p>
   <p>
    Matej škrabal sa za uchom. Kým bol zámožným hospodárom, „Matejko“ a „Mojžiš“ menovali sa
         dôverne. Mohol zaklopať o polnoci u žida, dvere sa mu otvárali s radosťou; dlho klopával,
         až navzájom zaklopali na bubon, Matej prišiel o svoj majetok. Stade tá zmena.
   </p>
   <p>
    „Už sa len nehnevajte,“ prosil vystrčený Matej. Nemal viac citu pre urazenie. Aby ho
         lepšie počuli, vtlačil tvár do dverí, otvoriť sa neopovážil.
   </p>
   <p>
    „Poberajte sa domov, na takých ľudí mám palicu,“ hrozil rozhnevaný žid.
   </p>
   <p>
    „Nieže, nie, poviem vám všetko. Na vás rozprávali a na pána richtára.“
   </p>
   <p>
    Richtár zvedavo pozrel na žida. „Len mu dovoľte, nech príde medzi nás.“
   </p>
   <p>
    Žid sám zvedavý otvoril dvere: „Poďte dnu, Matej. Tak, Matejko,“ keď videl jeho
         nepokrytú hlavu, „prečo ste bez klobúka neprišli medzi nás, či by som vám ublížil? Ani za
         celý svet.“
   </p>
   <p>
    „Nič to zato,“ zmieril sa Matej; „aj pobili sa, aj zmierili sa.“ Na vyzvanie rozprával,
         pretrhovaný posmešnými židovými výkrikmi. „Kamenec vravel,“ pokračoval rozprávač, „žida von
         z dediny,“ žid zahryzol do spodnej pery, „s richtárom je nič, ten poslúcha žida.“ V
         richtárovi žlč prekypovala, chcel sa ukázať samostatným a tu mu vykričia, že poslúcha žida;
         v čom a kedy? Žid, pravda, nenatískal svoju radu richtárovi, len pekným spôsobom privádzal
         ho na svoju stranu. Zlostne dupol palicou na zem, okom švihol na žida.
   </p>
   <p>
    „Hlúpi ľudia,“ ohlásil sa žid, chápajúci richtárovo naladenie, „to je do smiechu, taký
         múdry človek ako náš pán richtár neutisne sa na moju radu. Čo by som vedel do vášho úradu?
         Dávno je tomu, ako sedávate za richtárskym stolom?“
   </p>
   <p>
    „Veru dvadsať rokov,“ odpovedal richtár, presvedčený židom. „Ale ten Kamenec!“ nemohol
         predsa zabudnúť.
   </p>
   <p>
    „Vtáka po perí, človeka po reči poznať,“ zavŕšil žid rozhovor. „Z kamennej hlavy nevyjde
         nič múdreho.“
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2506409" name="ftn.id2506409">
        1
       </a>
       ]
      </sup>
      V čas svadby rodičia mladej nevesty a všetci svadobníci skladajú peňažitý dar. V
               Novohrade volajú to „dávať do jablka“.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2506577">
       </a>
       2
      </h2>
     </div>
    </div>
   </div>
   <p>
   </p>
   <p>
   </p>
   <p>
    Na vŕšku nad Hrabicou vystavený kostol okrašľuje celú dolinu; z druhej stolice vidieť
         bielu vežu, keď slniečko osvieti pozlátený kríž. A keď zahučia hlasné zvony, okolité vrchy
         vydávajú ohlas, Hrabičania nedali by to za celý svet. Pravda, okolití na svoj kostol
         pyšných Hrabičanov niekedy zahriaknu: a či chodíte do kostola? Tu zahriaknutý postaví sa
         pyšne a povedome odsekne vtipkárovi: príďte sa podívať! Má pravdu. Hrabičania chodia do
         kostola, starí, mladí, ponáhľajú sa, lenže z rozličných príčin.
   </p>
   <p>
    Mládenci neposedia pekne ani v kostole. Hneď potajme uštipačne jeden druhého, hneď zase,
         keď ukryť sa môžu hľadajúcemu pohľadu pána farára, pošepne susedovi niečo smiešne a ten
         schuti by sa zasmial, keby neboli v kostole, ale čím väčšmi dusí v sebe, tým väčšmi ho
         napína. Starí vyhovoria samopaš mládeže: mladosť — vraj — pochabosť, prehltnúc druhú
         čiastku príslovia, ktorá na takú výhovorku dobre sa hodí, že starosť — nemúdrosť.
   </p>
   <p>
    A dievčatá? Zavčas rána vyhľadajú svoje obratné tetky, ktoré v najtenšie pletenice
         zoberú ich dlhé vlasy. Matka vyhladí stužky, belasé a červené, zelené a žlté, všetko
         prehliadne, aby dcéra strojne vyzerala, naúča dcéru: ústa pekne drž, veľmi neotváraj, veľké
         ústa špatia dievča. Schopná dcéra zapamätá si naučenie, a tu jedna drží ústa do záhybov
         poskladané, druhá pritisne pery k zubom — na šošovičku — vyzeráš hlávky klinčekov, ktorými
         sú pripevnené. Okrúhlu svoju hlávku vrtí ako na kolovrátku najviac ta, kde mládenci sedia.
   </p>
   <p>
    V tom brde tkali i Zuzku Jaseňovie. Matka naúčala a strojila ju v komore. Pred otcom
         museli sa utiahnuť — daromné hromženie, prísny otec nevidel, keď matka podávala kus za
         kusom, i sukňu i živôtik, hneď skúsenými prstami upravila záhyby na sukni, hneď preberala
         sa v havraňom vrkoči. Dcérino vystrojenie vyhovovalo jej dedinskému vkusu, ešte podala
         dcére knižku zavinutú do hodvábneho ručníka a vyprevadila z domu.
   </p>
   <p>
    Matka má ešte všeličo usporiadať, aby mohla odísť za ňou. Starý ostane doma, už sedí za
         stolom, z otvorenej knihy sa modlí, nedeľa posvätená je bohu.
   </p>
   <p>
    „Pán boh ťa opatruj,“ odberá sa žena.
   </p>
   <p>
    „Pomodli sa i za mňa,“ odpovedá manžel, naprávajúc okuliare k ďalšiemu modleniu. Tak
         vrúcne prúdila by modlitba z jeho srdca, keby cudzie myšlienky neodháňali nábožnosť; dosť
         potriasa hlavou, aby odohnal rušiaci nával, nemožno, vždy silnejší dochodí. Včerajší večer
         nejde mu z hlavy, všetko dobre išlo, ale môže sa človek spoľahnúť? Jediný Kamenec stojí,
         ostatní ľahko odskočia; čakajú, kým iný povyberá zemiaky z pahreby. Díva sa ustavične do
         knihy, okuliare nepohnute sedia na nose, myšlienky lietajú po svete, niekto klope, „voľno!“
         zavolá Jaseň zvedavo, hľadiac ponad okuliare ku dverám.
   </p>
   <p>
    „Pán boh daj dobrý deň!“ prikloní sa prichádzajúci. Jaseň natiahne tvár v zadivení.
         Neočakávaná návšteva. Prichodí žid.
   </p>
   <p>
    „Ani ma neprivítate?“ oslovil Jaseňa, keď tomuto privítanie zaviazlo v hrdle.
   </p>
   <p>
    „Vitajte, to mi je novina,“ Jaseň podával ruku židovi cez stôl, neopúšťajúc svoje
         miesto.
   </p>
   <p>
    „Ďakujem, ďakujem; viem, neočakávali ste ma, prišiel som nečakaný,“ ceril žid zuby na
         Jaseňa.
   </p>
   <p>
    „Tým lepšie,“ okrašľoval nepríjemné prekvapenie.
   </p>
   <p>
    „Vaša starká šla do kostola,“ rozhováral sa žid. „Spýtam sa, či ste doma? Prisvedčila
         mi, tak vidíte, pomyslel som si, Jaseň i doma slúži pánu bohu,“ významne pozrel na dosiaľ
         otvorenú knihu „pôjdem k nemu, už som beztak polovičatým kresťanom.“
   </p>
   <p>
    „Hádam sobotným,“ namáhal sa Jaseň na vtip.
   </p>
   <p>
    „Deň ako deň,“ vyhováral sa žid „kedykoľvek sa pomodliť, všetci máme jednoho boha, a ten
         počuje nás či v sobotu a či v nedeľu.“
   </p>
   <p>
    Jaseň prechodil z prekvapenia do prekvapenia. Keby na ňom stálo, pretrhla by sa niť
         rozhovoru; no mal pred sebou výrečného spoločníka.
   </p>
   <p>
    „Dovolíte mi sadnúť?“ spytoval sa žid a nečakajúc na dovolenie, priťahoval ľavou nohou
         stoličku pod seba. „Rád som, že sa môžem s vami pobaviť. Hlava plná starostí, ber parom
         všetko kupectvo i s krčmou! Sotva vyžijem, nápoja by sa minulo, ale kde sú peniaze? Človek
         nedostane groša; chudobný svet, neplatí.“
   </p>
   <p>
    „Len začnite stenať,“ usmial sa Jaseň; „všetky zárobky stavia sa u vás.“ Myslel
         krvopotné mozole, ktorých odmenu požije žid.
   </p>
   <p>
    „Neveríte?“ urazený vstával zo stoličky. „Tvrdo čakám lehotu, aby som sa striasol
         krčmy.“ Zvedavo hľadel na Jaseňa, ako premení tvár. Jaseň pokojne načúval rečiam.
   </p>
   <p>
    „Keby ste skoro odkúpili krčmu, kto by bol radšej ako ja?“ Žid siahal do živého. Pre
         Jaseňa nové prekvapenie.
   </p>
   <p>
    „Kto vám povedal?“ spýtal sa Jaseň.
   </p>
   <p>
    „Hm!“ mliaskol si. „Mám dobrých ľudí, i to viem, že ma chcete vytlačiť z dediny.“
   </p>
   <p>
    „Ja nie,“ skočil naľakaný Jaseň.
   </p>
   <p>
    „Vy nie! Či vám povedať?“ trápil ho žid.
   </p>
   <p>
    „Nie je pravda,“ zakrýval Kamenca.
   </p>
   <p>
    „Nerobte sa nevedomým; zato nič. Kamenec povedal. Boli sme predtým dobrí priatelia.“
   </p>
   <p>
    „Ako koza s nožom,“ nevládal udržať Jaseň, poznajúc Kamencove pomery so židom.
   </p>
   <p>
    „Mýlite sa,“ odopieral žid a prižmúriac jedno oko, spýtal sa: „Znáte, prečo sa premení
         priateľ na nepriateľa?“
   </p>
   <p>
    „Keď sa povadia.“
   </p>
   <p>
    „A prečo?“ predĺžil žid otázku.
   </p>
   <p>
    „Kto by to vypočtoval.“
   </p>
   <p>
    „Požičajte mu niečo, a on vám nemôže vrátiť,“ zaškľabil sa žid.
   </p>
   <p>
    „Vy ste požičali Kamencovi?“ vyvalil oči na žida, čakajúc odpoveď ako výrok na život a
         smrť.
   </p>
   <p>
    Žid váhal s odvetou, pochopil položenie. Odvážna hra, ktorú prevádza. Ak chce mať
         vydarenú, musí zaštepiť nedôveru do Jaseňa proti Kamencovi.
   </p>
   <p>
    „Ďaleko siahate,“ vykrúcal žid. „Nuž a keby to pravda bola, mali by ste vôľu vracať?“
   </p>
   <p>
    „Čo bych vracal za druhého?“
   </p>
   <p>
    „Pekné priateľstvo medzi vami, budúci svákovia by si nepomohli,“ prehodil so smiechom.
   </p>
   <p>
    Jaseňa bodlo do srdca: Kamenec počtuje so Zuzkiným dedičstvom. Zložil okuliare, zvraštil
         čelo tak, že spod hustých obŕv sotva prenikal plachý pohľad.
   </p>
   <p>
    „Požičali ste mu peniaze?“ spytoval sa rozčúlený.
   </p>
   <p>
    „Nehovorím o ničom,“ vyhováral sa žid; „načo spomínať také veci?“
   </p>
   <p>
    „Keď ste začali, dopovedzte,“ potriasal Jaseň židovo plece.
   </p>
   <p>
    „Nerád roznášam chýry, chcel som vám len ukázať, že Kamencovi by dobre padlo, keby som
         odišiel z dediny a hodil isté písmo do ohňa.“
   </p>
   <p>
    „Predsa je vaším dlžníkom?“
   </p>
   <p>
    „Nezradíte nikomu?“
   </p>
   <p>
    „Nikomu na tom svete,“ veril sa Jaseň.
   </p>
   <p>
    „Pozor na reči,“ hrozil žid prstom; „ak zradíte, sme len sami dvaja, nemám svedka,
         zodpovednosť padne na vás.“ Jaseň sľúbil ešte raz.
   </p>
   <p>
    „Kamencovi som požičal päťsto zlatých,“ riekol slávnostne.
   </p>
   <p>
    „Nemožno,“ vykĺzlo Jaseňovi. Kamenec dobre stál, dedil, rozumne hospodáril.
   </p>
   <p>
    „Povedal som,“ žid tvrdil príkro. „Nechcete veriť?“ Jaseň záporne krútil hlavou.
   </p>
   <p>
    „Počkajte, presvedčím vás,“ začal prekutávať vrecká. Istý bol, že má písmo vo vrecku,
         ale to muselo vyzerať náhodne. Jaseň napnute sledoval židove pohyby. „Tu je,“ vytiahol
         písmo z vrecka; „nie! hádam ani nemám,“ pretrhol ďalej. „Mám ho! Čítajte!“
   </p>
   <p>
    Jaseňova červená tvár bledla. „Tak je,“ vravel bolestne, „päťsto zlatých, úpis
         vystavený, richtár za svedka.“ Písmo vypadlo mu na stôl, ruky opadli za ním.
   </p>
   <p>
    Zvon zahučal, ľudia hrnú sa z kostola, žid nepozorovaný vyšuchol, opustiac Jaseňa
         zamysleného. Ostatná podpora padla, ani Kamenec nie je samostatným človekom, trpké
         sklamanie, sám sa budem páliť? Keby len to, ale Zuzka a Janko Kamencov! Nikdy! Žid
         nestučnie na mojich mozoľoch.
   </p>
   <p>
    „Ešte vždy pri stole? Mohli ukradnúť celý dom,“ štebotala vchádzajúca žena.
   </p>
   <p>
    „Daj mi svätý pokoj!“ dudral z myšlienok vyrušený Jaseň.
   </p>
   <p>
    „Niečo ťa bolí?“ spytuje sa ho žena.
   </p>
   <p>
    „Pokoj — povedal som,“ zavolal rozhodne.
   </p>
   <p>
    „Ty sa spýtaj otca, na mňa sa vari hnevá,“ obrátila sa matka k dcére, odkladajúcej
         sviatočné šaty. Zuzka priskočila, chytila otca za ruku:
   </p>
   <p>
    „Chorý ste, otec môj?“ zaznel do otcovho ucha milý hlas jedináčky.
   </p>
   <p>
    „Nič mi nie je, dievka moja.“
   </p>
   <p>
    „Chvalabohu,“ plesala matka. „Musím ti rozprávať niečo, v kostole —“
   </p>
   <p>
    „Nechcem daromné reči,“ pretrhol ju Jaseň.
   </p>
   <p>
    „Ty si dnes ráno vstal ľavou nohou,“ prekárala ho žena a nemýlená pokračovala v
         rozprávke. „V kostole zasadne si richtárka vyobliekaná ako páva, jej milý Jožko vtisol sa
         za prvého na chôr, včera doviedli ho domov zasa dobre opatreného.“
   </p>
   <p>
    „Nehovorte, mamka!“ zapýrila sa Zuzka.
   </p>
   <p>
    „Choď von, nemusíš počúvať,“ okríkla ju matka. Nebolo jej treba hovoriť dva razy, hneď
         bola v komore.
   </p>
   <p>
    „A čo ďalej?“ spytoval sa Jaseň, vyliečený z trudných myšlienok.
   </p>
   <p>
    „Richtárka a Jožko,“ s radosťou pokračovala, prikladajúc hrniec k pahrebe, „hádam sa
         doma zhovorili, tak milo pozerali hneď na mňa, hneď na Zuzku. Mali nás zjesť od samej
         lásky.“
   </p>
   <p>
    „Ty pomaly nedovolíš ľuďom ani dívať sa.“
   </p>
   <p>
    „Nech pozerá, kto chce, ale tá jedovatá vretenica, vieš, koľko nám ublížila? Ideme z
         kostola, tu ti ona ani diabol-pokušiteľ obchodí, zrazu začne hrkútať medovými slovami:
         ,Akože sa máte?‘ — Jaseňová napodobnila richtárkin tenký hlas, — ,a táto Zuzka, aká je
         hodná, niet hodnejšieho dievčaťa v dedine.‘ Pravdaže niet; ale načo pokúša, obrátila som sa
         chrbtom.“
   </p>
   <p>
    „Verím, že rada vyvedieš hlúposti,“ mrzel sa Jaseň.
   </p>
   <p>
    „Čo som mala urobiť, povedz, starý mudrc!“ postavila sa pred stôl ozbrojená vareškou.
   </p>
   <p>
    „Na poriadnu otázku poriadna odpoveď; jazyk škodí sojke,“ naúčal ju muž.
   </p>
   <p>
    „Nebojím sa, vari Zuzka mala by byť jej nevestou?“ spytovala sa rozhorčene.
   </p>
   <p>
    „Ticho! Dnes je svätý deň, o tom potom,“ presekol Jaseň.
   </p>
   <p>
    Žena pokrútila hlavou, ale vydané heslo nedovolilo ďalšie reči, pomaly sa uspokojila,
         rozhorčenie utíchlo a obed predložila svojím poriadkom.
   </p>
   <p>
    Jaseň sotva odložil lyžicu, búcha desiatnik na oblok:
   </p>
   <p>
    „Doma gazda?“
   </p>
   <p>
    „Doma! Čo je?“ spytoval sa hospodár.
   </p>
   <p>
    „Po večeri príďte do richtárov,“ vyriaďoval desiatnik.
   </p>
   <p>
    „Dobre, prídem.“ Bez Jaseňa nemôže byť zákazu, kde prídu na pretras obecné záležitosti,
         žaloby sa vypočujú, vynesú súd a pokuta — nech pán boh tresce — obyčajne býva odpustená. On
         bol prvým po richtárovi, a pretože od hlavy ryba smrdí, nečakal, kým sa poschodia všetci
         oneskorenci, býval u richtára medzi prvými.
   </p>
   <p>
    Richtár sedel za vrchstolom obkľúčený niekoľkými hospodármi, na kraj lavice proti
         čeľustí pece Kamenec, bolo to jeho zvyčajné miesto, netískal sa dopredu, z úzadia rád
         pozdvihol svoj hlas. Keď tak niečo nebolo v poriadku a richtár cítil ťarchu na svedomí,
         bojazlivo zazrel ľavým okom na Kamenca. Ak tento uprel zrak do zeme, už letelo okorenené
         slovo do richtárových očí, ak ale ľahostajne hľadel na richtára, znamenalo: teraz ti
         odpúšťam. Jaseň vážne vkročil do richtárskej chyže, hneď mu urobili miesto za stolom,
         stúpal, obzerajúc zhromaždených. Kamenec kýval hlavou na privítanie, Jaseň neodvetil,
         sklopil oči pred ním.
   </p>
   <p>
    „Tvrdo vás čakáme,“ usádzal ho richtár k svojmu boku. Jaseň potichu sadol, ruky zložil
         dovedna, palce nechal trčať dovysoka.
   </p>
   <p>
    „Čo ste ma žiadali, pán richtár?“ oslovil richtára; táto otázka bola začiatkom
         rokovania.
   </p>
   <p>
    „Páni hospodári,“ začal richtár svoj príhovor, „viac očí viac vidí, zakázal som vás, aby
         ste ma podopreli svojou múdrou radou,“ významne pozrel na Jaseňa, ktorý prijal poklonu,
         ostatní prisviedčali; „nadovšetko náš spoluobčan Kamenec súrne žiadal vaše zvolanie,
         neviem, čo vám povie. Keď si svoje vypovie, ostatní môžu predniesť svoje žaloby.“
   </p>
   <p>
    Kamenec oslobodil rukami obkľúčené kolená, narovnal nahnuté hrdlo, vstal hore istý vo
         svojej veci. Prvý pohľad hodil po všetkých, druhý platil hlavne Jaseňovi. „Včera večer
         radili sme sa poniektorí,“ začal smelým hlasom, „žeby bolo dobre odkúpiť krčmu pre obec.“
   </p>
   <p>
    „Pravdu máte,“ ozval sa zástup.
   </p>
   <p>
    Rozložil všetky z toho plynúce výhody, spomenul zdanlivé ťažkosti, ale mocnými dôvodmi
         podvrátil tvrdenie, akoby to nevystalo z nich, alebo práve niektorí mali byť ukrátení.
   </p>
   <p>
    „Tak je,“ zahučal búrlivý súhlas.
   </p>
   <p>
    Richtár sa nespokojne mrvil. Úzkostlivo pozeral na Jaseňa, či on tiež nepozdvihne svoj
         hlas v prospech Kamenca. Nastal trápny okamih. Jaseň začal hovoriť:
   </p>
   <p>
    „Keby nebolo keby, boli by sme v nebi. Kyslé jablko, do ktorého kázalo sa nám
         zahryznúť.“ Nemenoval Kamenca, nedovolili sklamané nádeje; pohľadal všetky krajinské
         ťarchy. „A k týmto vlastným pričinením máme si pridružiť nové? Nevládzeme kúpiť krčmu!“
         dokončil s prízvukom na ostatných slovách.
   </p>
   <p>
    „Tak je,“ ohlásili sa zhromaždení.
   </p>
   <p>
    Kamenec stŕpnutý pozeral na Jaseňa. Ostatným sa nedivil, vždy prisviedčali tomu, kto
         práve hovoril.
   </p>
   <p>
    „Včera ste inakšie hovorili,“ nemohol prežrieť trpkú poznámku.
   </p>
   <p>
    „Rozhútal som si, nedá sa,“ odvetil mu Jaseň. „Odpusťte, pán richtár, i vy ostatní,
         musím odísť domov.“ Poberal sa spoza stola.
   </p>
   <p>
    „Zabavteže sa,“ zdržoval richtár, uveličený Jaseňovým správaním. „Ako budeme, keď hlava
         odíde?“
   </p>
   <p>
    „Nepotrebujete si požičiavať radu,“ vracal richtárovi pochvalu. „Zbohom ostávajte.“
   </p>
   <p>
    Keď richtár nemohol opustiť svoje čestné miesto, zodvihla sa richtárka, aby vyprevadila
         vzácneho hosťa. Jej vhod odchodil, svrbelo ju na jazyku.
   </p>
   <p>
    „Vari sa hneváte na nás, že tak utekáte?“ hovorila mu v pitvore.
   </p>
   <p>
    „Čo bych sa hneval? Mám ešte mnoho vykonať,“ preložil nohu cez prah, aby mohol vyhnúť
         rozhovoru.
   </p>
   <p>
    „Len jedno slovíčko,“ vtiahla ho naspäť. „Vaša žena sa na mňa hnevá a bez príčiny; dnes,
         prosím vás, privravela som sa jej, ona ani slova. Zuzka stála pri tom, bolo vidieť, že
         ľutovala, ale pre matku ani ceknúť.“
   </p>
   <p>
    „Hádam ste zle videli,“ vyhováral ženu. „Moja starká je dobrá žena, neublíži ani muške.“
   </p>
   <p>
    „Neviem, čo jej bolo; ale hovorím vám pravdu.“
   </p>
   <p>
    „Musela sa ponáhľať domov, a v tom je veľmi divná, keď niečo má nanáhle, čo by som jej
         rezal jazyk, nepovie ani slova.“
   </p>
   <p>
    „Môže byť,“ prisviedčala, nepúšťajúc jeho halenu z ruky. „Ale ten Kamenec,“ prešla na
         druhý predmet.
   </p>
   <p>
    Jaseňom trhlo, richtárka myslela, že chce odísť. „Len jedno slovíčko. Každému poctivosť
         na mieste, nechcem ohovárať, ale ten Kamenec je divný človek, vystaví sa na posmech. Čoby
         tam kupoval krčmu! Vari je taký užiadaný toho nápoja, že by rád mal celú krčmu?“ doložila
         zlomyseľne.
   </p>
   <p>
    „Nech si kupuje, kto chce,“ odvrkol nevrlo. Ostatný richtárkin úder na Kamenca bol
         trochu priostrý.
   </p>
   <p>
    „Pravda,“ rapotala richtárka, „načo by som ohovárala, všetci sme hriešni ľudia, pre
         Janka by sa mu zišla. Môj Jožko, a ten bez môjho vedomia nevykročí zo dvora, rozpráva mi —“
   </p>
   <p>
    „Váš Jožko je hodný šuhaj,“ prehodil viac z posmechu než vážne. Richtárka necítila
         bodnutie.
   </p>
   <p>
    „Aby ste vedeli, nemáte v stolici takého mládenca, je robotný, poslušný, neublíži
         nikomu, a zlí ľudia predsa mu dosť naubližujú.“
   </p>
   <p>
    „Zlé jazyky operú každého,“ potešoval ju Jaseň.
   </p>
   <p>
    „A či je pravda,“ nahla sa mu k uchu, i keď hlasne vedený rozhovor v richtárskej chyži
         zabezpečil ich pred nepovolaným poslucháčom, „že chcú vašu Zuzku pre Janka Kamencovie?“
   </p>
   <p>
    „Dosiaľ o tom neviem,“ odvetil jej zdvorile. Táto zdvorilosť stála ho mnoho
         sebazaprenia, lebo otázka siahala hlboko do srdca.
   </p>
   <p>
    „Tak smie aj iný klopať?“ nútila ho vyznať.
   </p>
   <p>
    „Naše dvere sú otvorené pre každého poriadneho človeka.“ Na veľkú radosť Jaseňovu akýsi
         oneskorený občan prerušil ďalší rozhovor.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2507363">
       </a>
       3
      </h2>
     </div>
    </div>
   </div>
   <p>
   </p>
   <p>
   </p>
   <p>
    Po dedine ide chýr, že Jaseň a Kamenec, predtým najdôvernejší priatelia, sa pohnevali.
         Tento neobyčajný zjav našiel rozdielnych vykladačov, len žid si spokojne trel ruky:
         richtárovci majú skvelé výhľady, čerstvý groš príde do domu, zámienka sa nájde, aby sa k
         nemu dostal. S celým zápalom nalieval svojim hosťom, pre každého mal slovo, neobišiel ani
         najposlednejšieho.
   </p>
   <p>
    „Ďurko, pite; Janko je lepší chlap, na jeden dúšok vyprázdnil pol litra a vy sa
         maznáte.“ — „Miško sa bojí sklenice,“ vysmieval druhého, „akoby nemal z čoho zaplatiť;
         dočkám, vďačne dočkám.“
   </p>
   <p>
    „Netreba!“ udrel si vysmievaný na opasok.
   </p>
   <p>
    Najväčšiu radosť mal z mládencov. Kým dievčatá chodili hore-dolu po dedine so spevom,
         zatiaľ šuhajci pod Jožkovým vodcovstvom chladili si hrdlá, zohrievali krv. Jožko len mihol,
         hneď nové víno svietilo na stole. Inokedy tak často mihal, že viečka ustali v mihaní,
         priklopili jeho čierne oči. Dnes nie, pozeral bystro, viac nalieval priateľom než sebe.
         Janko Kamenec hanbiac sa sedel pri svojom poháriku, nebolo to jeho remeslo. Pred otcom
         nesmel. Beda jeho koži, ak by len raz podnapitý prišiel domov. A tá matka! Vyplakala by si
         oči. Častejšie hľadel na ulicu než do sklenice. Prvý pohár stál nedopitý. Na ulici spievali
         dievčatá, Zuzka Jaseňovie nechýbala, nijaká krajšie nespievala. Jožko badal, prečo Janko
         tak často vyzerá. Vrelo v ňom, boli súperi, jedna páčila sa obom, jej páčil sa jeden z
         nich, a to nebol Jožko.
   </p>
   <p>
    „Chlapci, opatrite hudcov!“ zavolal Jožko. „Dievčatá sú blízko.“
   </p>
   <p>
    „A či slobodno?“ ohlásil sa jeden zo starších.
   </p>
   <p>
    „Vás nejdeme prosiť,“ vysmial ho Jožko. Starší utíchol. Richtárov syn si môže dovoliť
         všeličo.
   </p>
   <p>
    O chvíľu hučalo krčmou; príkry hlas klarinetu privábil poslucháčov. Dievčatá kradli sa
         po jednej do chyže.
   </p>
   <p>
    Jožko pozeral do dverí, páry sa vrteli, on dosiaľ nepohol nohou.
   </p>
   <p>
    „Jožko, medzi nás!“ volal na neho jeden.
   </p>
   <p>
    „Počkaj, dosť času,“ odpovedal Jožko, uprene hľadiac do dverí.
   </p>
   <p>
    „Niekoho vyzeráš?“ pokúšal druhý.
   </p>
   <p>
    Hop! už bol Jožko na nohách, v okamihu skočil i Janko. Ubehávali sa. Vo dverách stála
         Zuzka Jaseňovie, hľadiaca cez plecia dievčat vpredu postavených. Nebolo jej vidieť len
         okrúhlu hlávku a modré očká. Obaja poznali, komu to patrí.
   </p>
   <p>
    „Sem sa, Zuzka, do kolesa!“ kýval Jožko, poskakujúc pred dievčatami. Jedným krokom
         predbehol Janka. Obrátený chrbtom k nemu nevidel, že Janko záporne krúti hlavou proti
         Zuzke. Ona stála v rozpakoch, pozvaním opovrhnúť sa nesluší, Janka neposlúchnuť ani za celý
         svet.
   </p>
   <p>
    „Noha sa mi zbiera,“ odhodlala sa na výhovorku.
   </p>
   <p>
    „Rovno si kráčala dedinou,“ doháňal ju Jožko.
   </p>
   <p>
    „Tŕň mi uviazol, keď som išla.“
   </p>
   <p>
    „Dobre, ostaň,“ zakričal rozhnevaný Jožko a pri všeobecnom smiechu pochytil bláznivú
         Dorku, ktorá spod pece vyvaľovala oči na ihrajúce páry.
   </p>
   <p>
    Zuzke prešiel mráz po tele: za roveň postaviť jej bláznivú Dorku! Od hanby zapálená
         vyšuchla z krčmy. Janko vzápätí za ňou.
   </p>
   <p>
    „Zuzka, postoj!“ volal pritlmeným hlasom.
   </p>
   <p>
    Obzrela sa, kto volá, videla Janka, stíšila krok.
   </p>
   <p>
    „Muselo to byť?“ začala vyčitovať. „Taký posmech! Roznesú ma po celej dedine.“
   </p>
   <p>
    „Načo ťa volá? Vie, že ho nechceš.“
   </p>
   <p>
    „Čo povie matka?“ bedákala. „Načo som išla!“
   </p>
   <p>
    „Nehnevaj sa na mňa,“ prosil Janko; „aspoň ty buď dobrá, keď tvoj otec zvalil by na nás
         všetky vrchy.“
   </p>
   <p>
    „Môj otec? Čo sa ti robí!“
   </p>
   <p>
    „Nevieš o ničom? Nehovorili doma?“
   </p>
   <p>
    „Nič nespomínali. Tvoj otec bol včera večer u nás, dobre sa rozišli. Hádam sa ti sníva?“
         vravela v nevedomosti.
   </p>
   <p>
    „Včera a dnes je nebo a zem.“ Rozprával, čo sa dialo u richtárov. Kamenec prišiel
         rozhorčený domov, kde žena prekvapila ho tým chýrom, že richtárovci idú na pytačky do
         Jaseňov a majú už vopred sľúbené. Richtárka chcela využiť Jaseňove slová.
   </p>
   <p>
    „Ty neveríš?“ oprela ruku na Janka.
   </p>
   <p>
    „Verím, že richtárka rozprávala; neverím, že by si ma nerada,“ oblapil jej štíhly driek.
   </p>
   <p>
    „Nerozprávaj, keď neveríš. Chcel si ma postrašiť, všakver?“ hladila ho po líci.
   </p>
   <p>
    „Nestraším, Zuzka; musíme byť na pozore.“
   </p>
   <p>
    „Príďte skôr vy, otec, matka dovolia.“
   </p>
   <p>
    „Prídeme, pôjdeš za mňa? Za druhého nie?“ spytoval sa náruživo, prišli mu richtárovci na
         rozum. Našťastie sa zotmilo, Zuzka nevidela jeho sršiace oči.
   </p>
   <p>
    „Sto ráz som ti povedala.“
   </p>
   <p>
    „Povedz ešte raz, máš moju prísahu, že nevezmem druhú. Prisahaj ty!“ Jeho hlas znel ako
         spod zeme. Zuzka v strachu odtiahla ruku z Jankovho pleca, rada by ušla, keby ju mocná ruka
         kŕčovite nedržala. Nikdy neprisahala, jej láska k Jankovi bola taká ako k otcovi, materi,
         tým neprisahala, a predsa verne ľúbila.
   </p>
   <p>
    „Pusť ma,“ odtískala ho v úzkosti.
   </p>
   <p>
    „Pustím,“ stenal zúfalo, „keď mi povieš, že ma nerada, nepozriem viac na teba, pôjdem,
         kam ma oči zanesú. Zuzka, povedz, pustím ťa!“
   </p>
   <p>
    „Nepoviem,“ šepkala.
   </p>
   <p>
    „Prisahaj!“
   </p>
   <p>
    „Prisahám!“ vydralo sa jej z pŕs a celou silou vymknúc sa z Jankových mocných rúk,
         utekala domov.
   </p>
   <p>
    Janko sa nevrátil do krčmy, šiel domov, ale ani večerný chlad nevládal rozohnať horúce
         myšlienky. Matka samotná čítala zo svätej knihy. „Dobre, že ideš, necháte ma ako
         pustovníka, nikoho z čeľade doma,“ privítala Janka, vykrúcajúc ruky zo zásterky. Divná
         obyčaj: ženy naučené ustavične pohybovať rukami to pod praslicou, hneď pri motovidle, zasa
         pri krosnách aby pri čítaní neboli mýlené rukami, zakrútia ich do zásterky.
   </p>
   <p>
    „Lepšie, že ste samotná, poviem vám niečo.“
   </p>
   <p>
    „Čo takého?“ vzbudila sa ženská zvedavosť.
   </p>
   <p>
    „Pôjdete mi pýtať Zuzku Jaseňovie.“
   </p>
   <p>
    „Ja nepôjdem, len máme oči,“ merala ho prísnym pohľadom.
   </p>
   <p>
    „Musíte, alebo pôjdem do sveta,“ položil klobúk na stôl a celou váhou tela hodil sa na
         lavicu. Matka sa diví, také slovo nikdy nevypustil z úst. „Čo ti je? Ty si premenený,“
         stúpa k nemu.
   </p>
   <p>
    „Nič, vypýtajte mi Zuzku.“
   </p>
   <p>
    „Bol si doma, keď otec rozprával?“
   </p>
   <p>
    „Doma,“ odpovedal ľahostajne.
   </p>
   <p>
    „Počul si, že richtárka má sľúbenú Zuzku pre Jožka?“
   </p>
   <p>
    „Počul.“
   </p>
   <p>
    „Budeme sa natískať? Dievčeniec dosť!“
   </p>
   <p>
    „Mamka, druhú nechcem,“ zvolal vášnivo.
   </p>
   <p>
    Matka badala, že muselo sa prihodiť niečo neobyčajné.
   </p>
   <p>
    „Ty si opitý?“ skúšala ho.
   </p>
   <p>
    „Vypil som pohár vína,“ doznal úprimne.
   </p>
   <p>
    „Kde si bol?“
   </p>
   <p>
    „V krčme.“
   </p>
   <p>
    „V krčme? Či to pekne?“ začala prevádzať rozhovor na iné. „Dosiaľ si nechodil do krčmy.
         Keby to vedel otec.“
   </p>
   <p>
    „V krčme som bol, a druhú nechcem. Pôjdete ju pýtať?“ spytoval sa vzdorovito. Kamencová
         videla Jankovu rozčúlenosť, udal sa na otca, ten tiež vyvádzal za mlada rozličné kúsky a
         teraz je poriadnym človekom. Musí zdanlivo popustiť.
   </p>
   <p>
    „Aký si náhlivý,“ vravela mu so smiechom. „Nechodia hneď pýtať; najprv sa prezvedia, či
         dievča pôjde.“
   </p>
   <p>
    „Pôjde, prisahala mi,“ vybuchlo z Janka.
   </p>
   <p>
    Matka sa zhrozila. Janko zaslepený touto prísahou je schopný všetkého. Nemala času na
         rozmýšľanie; syn netrpezlivo klepal nohou.
   </p>
   <p>
    „Nevravím o nej,“ opravovala; „otázka, či nám dajú rodičia? Počkaj, Janko, zajtra
         vypravíme niekoho do Jaseňov, vyspýta sa pekne, a keď budeme mať istotu, zoberieme
         pytačov,“ blížila sa k synovi, „potom pôjdeme na faru.“ Jankove oči blýskali radosťou. „A
         po sobáši dovezieme nevestu domov.“ Pri ostatných slovách chytila syna okolo hrdla. Janko
         položil hlavu na jej hruď, od radosti sa vyplakal. „A teraz, Janko môj,“ premohla matka
         svoje slzy, „pekne si ľahni spať, pozhovárame sa s otcom a bude dobre.“ Janko poslúchol ako
         baranča, z predošlého vzdoru nezostalo v ňom ani za mak.
   </p>
   <p>
    Keď starý Kamenec, hrmotne kráčajúc, vrátil sa z dediny, starostlivá matka vyslala mu v
         ústrety tiché pst! a na otázny otcov pohľad ukázala na spiaceho Janka, ktorému sladký úsmev
         obletoval vo sne okolo úst. Iste sa mu snívalo o Zuzke.
   </p>
   <p>
    Rodičia dohodli sa na tom: dôvernú ženu vyslať hneď za rána do Jaseňov. Nedorozumenie a
         či hnev odstrániť a starodávne priateľstvo svadbou dovŕšiť.
   </p>
   <p>
    Jaseňová netušila roztržku s Kamencovcami. Jej starý bol trochu namrzený, ktovie prečo?
         Žena nemusí vedieť všetko. Zuzka pribehla večer ako bez duše. Ponáhľala sa domov — nič
         iného.
   </p>
   <p>
    Keby vedela, čo sa všetko prihodilo, nebola by zaspala tak sladko až do rozsvitu,
         precitla na mužovo budenie: „Vstávaj, sedmospáč!“
   </p>
   <p>
    „Či je tak pozde?“ pretrela si oči. „Veru svitá. Snívalo sa mi so Zuzkou; obliekali sme
         ju na sobáš… taká bola pekná.“
   </p>
   <p>
    „Tebe sa nevie o inšom snívať, vy matky ešte len povíjate svoje dcéry, už myslíte na
         vydaj,“ zasmial sa Jaseň.
   </p>
   <p>
    Keď trochu i zaspala, pri práci nebolo poznať opozdenie: kravy podojené, ošípané
         opatrené, húsky, tie miláčiky Jaseňovej, skade by nabrala toľko perín pre Zuzku, keby húsok
         nie? — nakŕmené, všetko v poriadku. Čeľaď rozišla sa do poľa, matka s dcérou ostali doma.
         Zuzka len preto, aby raňajky odniesla za čeľaďou do poľa — a matka? Bože môj! hrniec do
         kolena šepce vo vatre, k tomu príde druhý, tretí; v jednom zapražiť, v druhom zatrepať,
         tretí odstaviť, lebo začína kypieť.
   </p>
   <p>
    „Zuzka, ponáhľaj sa, sýty lačnému neverí!“ napomínala Zuzku, ukrúcajúc chlieb do bielej
         váľaničky.
   </p>
   <p>
    „Hneď, mamka, uviažem si ručník, slnko začína pripekať,“ vystrájala sa Zuzka do poľa.
         Vystrojená zobrala raňajky a odišla, matka vzdychla si za odchodiacou: „Či dlho ešte budeš
         mi slúžiť? Snívalo sa mi so sobášom!“
   </p>
   <p>
    „Vy už posielate s raňajkami a moje ešte na ohni,“ privrávala sa prichádzajúca
         kmotrička.
   </p>
   <p>
    „Nemáte toľko lačnej čeľade. Sadniteže si,“ utierala zásterkou lavicu.
   </p>
   <p>
    „Veď si i postojím. Zuzka nie je doma?“ vyzerala kmotra po chyži.
   </p>
   <p>
    „Práve odišla do poľa.“
   </p>
   <p>
    „Máte dobrú pomoc, ale nestálu,“ narážala kmotra, vyslaná od Kamencov, aby doniesla
         istotu.
   </p>
   <p>
    „Darmo je, na to sú,“ tešila sa Jaseňová.
   </p>
   <p>
    „Vaša Zuzka je na to, pytačov na každý prst i desať.“
   </p>
   <p>
    „Nemôžem sa pochváliť,“ robila sa skromnou matka.
   </p>
   <p>
    „Načo chváliť? Čo je pravda, je pravda, ani jedna sa nemôže rovnať vašej Zuzke. Viem
         dvoch, čo by ju radi. Chudobní neopovážia sa. Keby toho nie!“ rozvažovala kmotra.
   </p>
   <p>
    „Nevyberáme bohatého, máme dosť okolo čoho robiť, len aby sme boli zdraví,“ vyhovárala
         sa Jaseňová.
   </p>
   <p>
    „Rovný k rovnému, malá hŕba pýta viac,“ sypala kmotra. „Môžete si vybrať hodného zaťa.“
   </p>
   <p>
    „Takého i chceme,“ rozohnila sa matka. „Načo bych sa trápila? Máme jednu dcéru a neviete
         si predstaviť, koľko toho treba? Perín, šatstva! Zhŕňam, stískam, všetko je málo.“
   </p>
   <p>
    Kmotra si pomyslela, ale nepovedala: Dobre zbierať klasy pod hŕbou.
   </p>
   <p>
    „Neprejde jeden jarmok, čo by som neprikúpila. To vám stojí peňazí!“ zhíkla Jaseňová
         sama, aby do tým väčšieho údivu priviedla kmotru.
   </p>
   <p>
    „Máte z čoho,“ hasila jej kmotra oheň. „Zuzka sa nebude na vás ponosovať; vypravíte ju
         so všetkým.“
   </p>
   <p>
    „Len komu sa dostane?“ urobila sa Jaseňová nevedomou.
   </p>
   <p>
    „Darmo vykrúcate, kmotrička,“ dorážala na ňu; „celý svet vie, že Jankovi Kamencovie.“
   </p>
   <p>
    „Ako to viete?“ stíšila hlas ako ku dôvernému rozhovoru.
   </p>
   <p>
    „Počula som,“ odpovedala opatrne. S bubnami nechodia na zajace; najprv si musí byť istá
         prajnej odpovede. „Vari by ste ju dali?“
   </p>
   <p>
    „Ako pán boh dá,“ tajila farbu Jaseňová.
   </p>
   <p>
    „Janko Kamencovie je hodný šuhaj,“ obchodila kmotra.
   </p>
   <p>
    „Hodnejšieho nepoznám.“
   </p>
   <p>
    „Nemusí sa hanbiť za rodičov.“
   </p>
   <p>
    „Nech boh tresce toho, kto zle povie na nich.“
   </p>
   <p>
    „Tak by ste ju dali?“ dostupovala kmotra.
   </p>
   <p>
    „Neviem,“ usmiala sa Jaseňová.
   </p>
   <p>
    „Nepoviete mi?“ nadhodila kmotra.
   </p>
   <p>
    „Nie ste pytačom.“
   </p>
   <p>
    „Dobre, kmotrička; a keby ma Kamencovci poslali k vám vyzvedieť, či môžu prísť na
         pytačky?“
   </p>
   <p>
    Jaseňová skúmavo hľadela na hovoriacu kmotru. Môže byť niečo vo veci. Nevedela, čo
         povedať.
   </p>
   <p>
    „Mňa poslali, donesiem ,áno‘ či ,nie‘?“ tvrdila kmotra.
   </p>
   <p>
    „Hovorte po slovensky,“ obzerala sa Jaseňová, či nikto nevolaný nepočuje odpoveď. „Ja
         rada, veľmi rada: poradíme sa s mužom.“
   </p>
   <p>
    Odchodiaca kmotra stretla Zuzku v pitvore; významne sa na ňu usmiala.
   </p>
   <p>
    Zuzka zložila prázdne nádoby, utrela vypotenú tvár. Matka ani slova. Vrchol jej nádeje
         mocne zatriasol mysľou. Po dlhom váhaní spýtala sa dcéry:
   </p>
   <p>
    „Vieš, čo chodila kmotra?“ A keď sa nemohla dočkať dcérinej odpovede, sama odpovedala:
         „Poviem ti niečo — vydáme ťa!“
   </p>
   <p>
    Zuzka sa zapálila po uši. Dievčenský stud nedovolil jej otázku.
   </p>
   <p>
    „Nespýtaš sa za koho?“ pokúšala ju matka. „Za Jožka richtárovie.“
   </p>
   <p>
    „Ešte mám času dosť, hovorievate, že som mladá,“ vytáčala Zuzka, nebadajúc matkin žart.
   </p>
   <p>
    „Mladá, chlapcov rada… len žartujem: pýtajú ťa do Kamencov.“ Zuzkino srdce hlasito bilo.
         Matka čítala jej radosť z očí, nech sa poraduje, myslela si, nechám ju samotnú, hanbí sa.
         „Prizri k ohnisku, treba ti privykať, idem pozrieť tavon.“ Išla rovno do komory, aby
         pozrela, či všetko je hotové na svadbu.
   </p>
   <p>
    Zuzka v myšlienkach zastala si k obloku, hľadela na poskakujúce deti. „Chúďatká,“
         ľutovala ich miesto seba, „poskakujete bez všetkej starosti, prejde pár rokov a zastanete
         na trápnu cestu, ako stojím ja!“ Radosť jej prešla do trápneho rozjímania. Prisahala
         Jankovi, čo povie na to prísny otec? Bude mať smelosť odporovať otcovi? Dá pán boh sily,
         veď tak rada vidí svojho Janka. Dvere vrzli.
   </p>
   <p>
    „Dobrý deň vinšujem,“ ozve sa detský hlások.
   </p>
   <p>
    „Vitaj, Anička,“ zvrtla sa Zuzka v okamihu, uchytila drobného hosťa na ruky, do chuti
         vybozkávala dvoje jabĺčkových líčok. „Tu si mi, malá družička?“
   </p>
   <p>
    „Pjišla som vás pozjeť, či už skojo pôjdeme na svadbu?“ spytuje sa dievčatko v
         nevinnosti.
   </p>
   <p>
    „Počkaj času ako hus klasu,“ ľulkala ju Zuzka, pristihnutá pri tajných myšlienkach.
   </p>
   <p>
    „Dáte mi i veniec?“ šteboce malá.
   </p>
   <p>
    „Družici netreba venca,“ odpiera jej Zuzka.
   </p>
   <p>
    „Tak vás nechcem,“ odtíska ju Anička od seba.
   </p>
   <p>
    „Počkaj, počkaj, ty tvrdá hlava; nazbieraš si fialiek, z tých ti uvijem venček, biele
         vlásky pričešem,“ hladká ju po hlave, „venček položíme na hlavu a tak pôjdeme do kostola.“
   </p>
   <p>
    „Pustite ma dolu!“ trepoce dieťa nôžkami.
   </p>
   <p>
    „Kam sa poberáš?“
   </p>
   <p>
    „Idem si nazbierať fialiek, uvijete mi venček.“
   </p>
   <p>
    „Ešte nie.“
   </p>
   <p>
    „Už kvitnú fialky.“
   </p>
   <p>
    „Keď tieto uschnú a druhé rozkvitnú, potom si natrháme,“ pustila Zuzka Aničku z náručia,
         počula otcove kroky; otec nerád videl maznanie sa s deťmi. Usadila malú družičku za dvere,
         dala jej jabĺčko do ruky a popri vchodiacom otcovi vyšuchla von.
   </p>
   <p>
    Jaseň pozrel do chyže, poriadny hospodár musí dozerať na všetko. „Pekný poriadok,“
         dudral medzi zuby, keď videl chyžu opustenú; „môže prísť žobrák, cigánka a odniesť, čo sa
         mu len páči.“ Nezbadal Aničku, ktorá schovaná za dvermi obzerala na všetky strany červené
         jabĺčko, hneď hladkala, hneď chytila za stopku. Keby tu bola Zuzka, dala by jej nitku,
         jablko by uviazala a holengala „combi-lombi“. Od starého Jaseňa nepýtala; nerád vidí malé
         deti.
   </p>
   <p>
    „Stará, kde si?“ volal Jaseň na ženu, keď dlho neprichádzala; „poď sem!“
   </p>
   <p>
    „Hneď prídem,“ ohlásila sa mu z komory, kde prezerala množstvo nazhromaždenej bielizne.
         Zuzka má pytačov, matka mnoho starostí. Rátala oplecká nie preto, či ich je azda dosť, ale
         aby sa potešila, že ich je mnoho. „Zasa nedorátam… päťdesiat, jeden, dva, tri —“ rátala
         ďalej.
   </p>
   <p>
    „Nebudem čakať do večera,“ hrmotil netrpezlivý muž.
   </p>
   <p>
    „Hneď, hneď,“ pretrhla rátanie, namrzená vrhla bielizeň do skrine, zapleskla vrchnák,
         ustanovila sa pred mužom. Na jej šťastie.
   </p>
   <p>
    Jaseň mal rád bezohľadnú poslušnosť, v dome prísny, odhodlaný, voči cudzím zhovievavý,
         bojazlivý. Pred cudzími chcel byť pekný.
   </p>
   <p>
    „Bola tu Kata Haviarovie?“ spytoval sa ženy.
   </p>
   <p>
    „Nedávno odišla,“ odvetila, kráčajúc k ohnisku.
   </p>
   <p>
    „Čo zasa chcela tá klebetnica?“
   </p>
   <p>
    „Už ty naubližuješ každému. Nesúď pred časom — doniesla nám dobrú novinu,“ usmievajúc sa
         bokom pozerala na muža.
   </p>
   <p>
    „Dobrú novinu ani keď kuvik kuviká.“
   </p>
   <p>
    „Neveriaci človek, prídu nám pýtať Zuzku do Kamencov,“ vypružila sa víťazne.
   </p>
   <p>
    „Môžu sa neustávať,“ prehodil Jaseň s opovrhnutím.
   </p>
   <p>
    „Prečo?“ spytuje sa žena. Takmer jej hrniec vypadol z ruky.
   </p>
   <p>
    „S Kamencom nechcem prísť do rodiny,“ posmešne skrivil ústa.
   </p>
   <p>
    „Nežartujem, naozaj rozprávam,“ presviedčala ho.
   </p>
   <p>
    „Čo som písal, písal som,“ použil slová Písma svätého na potvrdenie.
   </p>
   <p>
    Jaseňová si nevedela vysvetliť mužovu zmenu. Aby mala čas na hľadanie súvisu v
         manželových rečiach, poduchovala do vatry. Po daromnom hľadaní nechala vatru, utrela bielou
         zásterkou rozohriate čelo: „Nerozumiem tvojim rečiam,“ riekla. „Nechceš dať Zuzku do
         Kamencov?“
   </p>
   <p>
    Muža zmýlila prostá otázka, v mysli si predstavil pred sebou stojaceho Kamenca. Čo by
         jemu odpovedal? „Nemôžem,“ vymohol konečne zo seba.
   </p>
   <p>
    „Prvý raz počujem to slovo,“ zalomila rukami. „Hovorievaš, že človek všetko môže, čo len
         chce.“
   </p>
   <p>
    „Tak nechcem,“ preriekol s dôrazom.
   </p>
   <p>
    „Kedy ste sa pohnevali vy dobrí priatelia?“ vysvetľovala si odpor nejasným náhlym
         hnevom.
   </p>
   <p>
    „Nehneváme sa, priateľmi ostaneme, ale z kupectva nebude nič.“ Rozum jej zastal, ako sa
         domakať pravdy?
   </p>
   <p>
    „Bude to rečí po dedine,“ začala bedovať; „nesmiem viac chodiť do kostola. Od mlada sme
         ich držali za jeden pár, každý o tom vedel.“
   </p>
   <p>
    „Ja som nie príčinou,“ pretrhol horekovanie. „Vieš, nikdy som nechcel žida. Či z mojich
         mozoľov bude ho niekto vyplácať?“ zahrmel rozhorčený.
   </p>
   <p>
    „Tebe, človeče, sa marí,“ obzerala ho nedôverčivo.
   </p>
   <p>
    „Nehnevaj ma! Videl som písmo, Kamenec je židovi vo vrecku.“
   </p>
   <p>
    „Hi, hi!“ ozval sa detský hlások, „židovi vo vjecku!“ Anička vyrušená úsečnosťou
         Jaseňovej reči, dlhší čas počúvala rozhovor, nerozumela z neho až na posledné slová. V
         detinskom rozume predstavila si z vrecka nízkeho žida vykukávať mužnú postavu Kamencovu. To
         ju pohlo k smiechu. Jaseň zostrašený nad prezradením tajnosti pred nevolaným svedkom sa
         striasol, uprel skúmavý pohľad na ženu, ktorá už našla zvedavého poslucháča v osobe malej
         Aničky.
   </p>
   <p>
    „Nepovieš nikomu? Dostaneš jabĺčko,“ sľubovala dieťaťu.
   </p>
   <p>
    „Nepoviem.“ Anička s radosťou pristala a tešila sa podanému druhému jabĺčku. „Už idem
         domov,“ poberala sa ku dverám. Ako kŕmna hus ťapkala Jaseňovie dvorom na ulicu, pritískajúc
         k sebe jednou rukou jedno, druhou druhé jablko.
   </p>
   <p>
    Na ulici sa kŕdeľ detí hral svoje hry. Ďurko Kamencovie viedol predok. S krikom
         pribehli, kde malá Anička vyzerala spoločníkov, ktorým chcela ukázať svoje poklady. „Mám,
         ale vám nedám,“ volala v ústrety blížiacim sa deťom. Samopašná spoločnosť utíchla,
         obklopiac vytešenú Aničku.
   </p>
   <p>
    „Daj mi z nich len kúsok odhryznúť,“ pýtal si malý Ďurko, prežierajúc slinky.
   </p>
   <p>
    „Nedám, to mi dali u Jaseňov.“ Anička mocnejšie pritisla jabĺčka k sebe.
   </p>
   <p>
    „Veď len takýto kúsok.“ Spoly otvoril ústa, aby ukázal, že nezahryzne hlboko.
   </p>
   <p>
    „Ani taký.“
   </p>
   <p>
    „Pôjdem si pýtať, dajú i mne,“ vyhrážal Ďurko.
   </p>
   <p>
    „Tebe nedajú, mne dali zato, aby som nepovedala.“
   </p>
   <p>
    „A čo?“
   </p>
   <p>
    „Nepoviem.“
   </p>
   <p>
    „Veď mi len povedz,“ začal Ďurko sladkým hlasom, pomaly prikrádal sa k Aničke, hľadiac
         dychtivo na jabĺčka. Anička začala ustupovať, zbadala Ďurkov úmysel, — pozde, jedným skokom
         vytrhol jej jabĺčko z ruky. Víťazný krik ozval sa na strane detí. „Rozdeľme si ho! Tu je
         nožík,“ jeden vyťahoval svoj žabykláč, obhŕkli Ďurka, aby sa všetky zúčastnili na vzácnej
         hostine. Anička vykríkla, s plačom utekajúc za Ďurkom.
   </p>
   <p>
    Ďurko ju chcel len podráždiť a vyzvedieť, čo jej zabránili povedať. Zďaleka ukazoval
         ešte celé jablko, vyhadzoval do povetria, ale pozorne lapal, lebo na zem spadnuté medzi
         samopašnú háveď prišlo by do nebezpečenstva.
   </p>
   <p>
    „Povedz mi, čo ti nekázali povedať, dostaneš jablko,“ prekáral ju.
   </p>
   <p>
    „Dáš mi jablko?“ utrela si Anička slzy.
   </p>
   <p>
    „Ak mi povieš,“ prisviedčal Ďurko a na potvrdenie svojich slov blížil sa k nej, za ním
         celá spoločnosť, nespokojná s takým pokračovaním.
   </p>
   <p>
    „Zaver sa, že mi ho dáš,“ pätila ho Anička.
   </p>
   <p>
    „Na moj pravdu,“ zaveril sa Ďurko. „Teraz mi povedz!“
   </p>
   <p>
    Anička rada, že dostane svoje jablko, zabudla na sľub daný u Jaseňov, vymienila si ešte
         podmienku „z ruky do ruky“. Ďurko privolil, polovicu jablka držal sám v jednej hrsti, druhú
         chytila Anička do útlych prstov. „Skoro hovor!“ napomínal nedočkavý Ďurko. Anička sa
         poobzerala, či nik zo starších nepočuje. Naďaleko nikoho, len samé deti. Osmelená vyriekla:
         „Povedali, že je Kamenec židovi vo vjecku.“
   </p>
   <p>
    Deti výskali od radosti, budú mať čím prekárať Ďurka. Prečo nerozdelil jablko medzi ne?
         „Židovi vo vrecku!“ ozývalo sa z kŕdľa detí rozbehnutých po dedine.
   </p>
   <p>
    Prekvapený Ďurko vypustil jablko z hrsti, v behu sa ešte opýtal: „Kto to povedal?“ a keď
         Anička vyzradila starého Jaseňa, za príkladom druhých utekal k matke.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505854">
       </a>
       4
      </h2>
     </div>
    </div>
   </div>
   <p>
   </p>
   <p>
   </p>
   <p>
    Richtárovci sedeli v dôvernom kruhu. Niečo tajného bolo v reči, hlavy dávali spolu,
         šeptali.
   </p>
   <p>
    Jožko nebol medzi nimi; ten kuriplach skazil by všetko.
   </p>
   <p>
    Od nedele nie je s ním na vydržanie, dvakrát vadil sa s matkou, prečo mu bije do hlavy
         Zuzku Jaseňovie? Má — vraj — toho dosť, tak sa opáliť, ako predošlú nedeľu na burze, bolo
         priveľa.
   </p>
   <p>
    „Musíme sa ponáhľať,“ hovoril richtár polohlasom, prstami utierajúc lojovú sviečku,
         ktorá dosť nejasne osvecovala rozsiahlu komoru, „kým Jaseň s Kamencom neprídu na jednu
         strunu.“
   </p>
   <p>
    „Čím skôr, tým lepšie,“ prisviedčala richtárka; ale netreba sa nám ani náhliť, dobre som
         nabila Jaseňovi do rožku, myslím, má Kamenca po hrdlo.“
   </p>
   <p>
    „Čože s Jaseňom, ale jeho Zuzka stará i mladá budú zatiaľ plakať, kým ich nezmieria.“
   </p>
   <p>
    „Nazdáš sa, že tak pachtia po Kamencovi?“ uvádzala do pochybnosti richtárovo tvrdenie.
   </p>
   <p>
    „Trochu väčšmi ako po tebe,“ vracal jej richtár úštipok. „Rozprávala si mi, čo ste mali
         s Jaseňovou v nedeľu.“
   </p>
   <p>
    „Myslela som,“ odvetila na richtárovo podivenie celkom pokojne, „že ma chcela zahanbiť,
         ale never, býva to jej obyčajou. Tak mi Jaseň hovoril, a ten len pozná svoju ženu.“
   </p>
   <p>
    „Nech ti bude,“ kýval rukou, čo znamenalo, že neverí síce, ale hádať sa nebude.
   </p>
   <p>
    „Nie tak; hovorím, čo je pravda,“ namrzela sa richtárka. Nerada videla protirečenie.
         „Jaseňová bude rada, keď vezmeme Zuzku, nedbám, čo najskôr. Nám nie je do čakania, Jožko
         skôr privykne k domu, keď bude mať hodnú mladú ženu.“
   </p>
   <p>
    „Tichšie, stará, niekto ide,“ upozorňoval richtár svoju ženu, ktorá v rozhorlení hlasite
         začala rozprávať.
   </p>
   <p>
    „Koho zasa parom vlečie?“ nebárs lichotným spôsobom sa vyjadrila o prichádzajúcom.
   </p>
   <p>
    „Tu sú otec a matka,“ bolo počuť Jožka, otvárajúceho židovi dvere.
   </p>
   <p>
    „Sedia si samotní sťa nejaký mladý párik,“ prekáral žid richtárovcov.
   </p>
   <p>
    „Či sme takí starí?“ silila sa richtárka do úsmevu. „Preskočila by som mnoho mladých
         žien v Hrabici.“
   </p>
   <p>
    „Vy ste mladá nevesta proti druhým,“ pochválil ju žid. „Beda tej neveste, ktorá sa k vám
         dostane.“
   </p>
   <p>
    „Čo by tam! Mladé ruky a nohy ľahšie sa pohybujú.“
   </p>
   <p>
    „Ak vládzu. Nie sú naši mladí z tej hliny, čo sme my,“ prezrel sa žid s úľubou. „Len
         jedna, neviem, pravda, či ju chcete, bola by pre vás.“
   </p>
   <p>
    Richtárka nevedela, koho myslí. Zvedavá sa spýtala: „Kto je to?“
   </p>
   <p>
    „Múdra žena a neuhádne,“ rozosmial sa žid, keď sa mu podarilo napnúť richtárkinu
         zvedavosť.
   </p>
   <p>
    „Netrápte ju, pán árendáš,“ vplietol sa richtár do reči, „pupeň jej narastie na jazyku.“
   </p>
   <p>
    „Daj ti mi bože,“ mrdla pohrdlivo plecom. „Sami hovoríte, že ak ju chceme. Čo nás do
         takej?“
   </p>
   <p>
    „Neviem, či by ste ju nechceli?“
   </p>
   <p>
    „Len jedna je v dedine, ktorú chceme, a tá pôjde,“ predniesla richtárka s istotou.
   </p>
   <p>
    „Dobre, dobre,“ súhlasil žid; „verím, že pôjde, i viem, kto. Zuzka Jaseňovie, všakver?“
   </p>
   <p>
    „Vari ste prorok,“ vykríkol richtár, aby nezradil, že sa už o tom so židom zhovárali.
   </p>
   <p>
    „Nijaký prorok,“ klepal si žid paličkou na sáru. „Keby ste vedeli, ako to išlo?“
   </p>
   <p>
    „Vieme,“ vravela richtárka, aby nikto nepredchytil jej zásluhu. „Pozhovárala som sa s
         Jaseňom. Akoby nie? Neviem, komu lepšie padne, či nám, či Jaseňom? Do takého hospodárstva
         ako naše, môžeme zaklepať po nevestu u kohokoľvek.“
   </p>
   <p>
    Táto výrečnosť žida mrzela. Nespokojne sa hniezdil na svojom stolci. Neuznajú jeho
         zásluhu. „Viete, že mali dať Zuzku do Kamencov?“
   </p>
   <p>
    „Hovorilo sa o tom,“ mala richtárka hotovú odpoveď; „pravda, len dotiaľ, kým sme my
         nezačali. Od toho času ani chýru.“
   </p>
   <p>
    „Uhádnite, prečo?“ pokračoval žid, ostro hľadiac na richtárku.
   </p>
   <p>
    „Hnevajú sa.“
   </p>
   <p>
    „Vidím, že neviete. Hneď vám poviem,“ odkašlal si. „Mrzelo ma, že Zuzka Jaseňovie má sa
         dostať do Kamencov. Rozmýšľam, ako to prekaziť? Príde mi niečo na rozum,“ šuchol si rukou
         po čele; „idem k Jaseňovi, vyrozprávam mu, že je Kamenec mojím dlžníkom.“
   </p>
   <p>
    Richtár, aby svoje prekvapenie nestaval na odiv, ponúkal žida: „A ďalej?“
   </p>
   <p>
    „Rozpoviem, dlžen mi je päťsto zlatých.“
   </p>
   <p>
    „Aký boháč, chvastoš kadejaký!“ vykríkla richtárka škodoradostne.
   </p>
   <p>
    „Veď je to nie pravda,“ pristavil jej žid radosť.
   </p>
   <p>
    „Načo hovoríte?“ vraví sklamaná richtárka ešte vždy s pretrhovaným dychom.
   </p>
   <p>
    „Pre vás!“ narovnal sa žid na stolci.
   </p>
   <p>
    „Nekázali sme vám oklamať Jaseňa.“
   </p>
   <p>
    „Vám aby podal na lopate,“ odpovedal žid vyčítavo. „Znáte, my sme s Jaseňom veľmi malí
         priatelia. Keby vládal, nebolo by ma v Hrabici.“
   </p>
   <p>
    „Zle myslíte o ňom,“ vyhovárala Jaseňa ako budúcu rodinu.
   </p>
   <p>
    „Dajte tomu pokoj a nemýľte ma. Ak nadštrknem Jaseňovi, že Kamenec preto chce Zuzku, aby
         mňa ľahšie vyplatil, vedel som, že Jaseň radšej obráti celý dom naruby, akoby prepustil
         Zuzku do Kamencov. Tak sa stalo. Už sa hnevajú.“ Žid si znovu odkašlal a prižmúreným okom
         hľadel na richtárku.
   </p>
   <p>
    „Vy ste figliar,“ usmievala sa richtárka. „Bude to smiechu po dedine.“ Slinky jej tiekli
         na ten pôžitok, keď to prvá oznámi svojim kmotričkám.
   </p>
   <p>
    „Smiechu po dedine?“ zadivil sa žid. „Vy by ste povedali? Bolo by plaču u vás a u nás.“
   </p>
   <p>
    „Nehovorte také reči.“ Richtárka nevedela pochopiť.
   </p>
   <p>
    „Vážne hovorím,“ zmraštil žid čelo. „Jaseňovi som ukázal písmo, na ktorom pán richtár je
         podpísaný za svedka.“
   </p>
   <p>
    „Ja, ja?“ jachtal richtár. „Neviem o ničom.“
   </p>
   <p>
    „Áno, vy,“ prisvedčil žid, „spolu sme zapriahnutí, a to všetko pre vás. Ak sa niekto
         dozvie, môžeme prísť do chládku.“
   </p>
   <p>
    „Jaj, bože! Načo ste to urobili,“ lomila richtárka ruky.
   </p>
   <p>
    „Pre vás! Ináč nedostanete Zuzku!“
   </p>
   <p>
    „Čo tu robiť?“ pýtal sa zostrašený richtár v zmätku, šmátrajúc rukou hneď po hlave, hneď
         po stole.
   </p>
   <p>
    „Skončiť svadbu a písmo hodiť do ohňa,“ rozhodol žid.
   </p>
   <p>
    Richtárovci ostali medzi nádejou a strachom. Nádej dostala hrozného spoločníka, ktorý
         spoza jej chrbta vyškieral zuby. Richtár jednou rukou podpieral hlavu, druhou šúchal sem
         tam po stole, akoby chcel zotrieť všetky obavy; richtárka v roztržitosti šklbala strapce z
         bielej zásterky. Keby Kamenec o tom vedel, myslela si, bolo by kriku; ten nezná ohľadu.
         Našťastie, Jaseň utají, my sa poponáhľame a po svadbe sami povieme. Ten nezamočí svojho
         sváka do kaluže.
   </p>
   <p>
    „Tak je,“ myslela nahlas, hodiac posledný strapec na zem.
   </p>
   <p>
    „Čo je tak?“ spýtal sa vyrušený richtár.
   </p>
   <p>
    „Práve myslím na to, že môže byť ešte dobre. Len Jaseň vie o tom, zatají do svadby, po
         svadbe povieme mu sami. Hrmieť môže, ale neudrie.“
   </p>
   <p>
    „Pravdu máš,“ potešil sa richtár.
   </p>
   <p>
    „Keď mám pravdu, poberaj sa. Na nedeľu prvá ohláška, o dva týždne svadba. Tu máš
         kožuch,“ obliekala richtára; „nezabudni si klobúk,“ vysmievala ho, keď veľmi ťažko
         prichodil k sebe. „Obíď každého, kto nesie prázdnu nádobu, budeš mať šťastie.“
   </p>
   <p>
    Tvrdý súmrak, keď sa jeho oči rozhľadeli v tme, použil na zbieranie myšlienok. Ťažkú
         úlohu, ktorú mal vykonať, mu uľahčilo to, že nikto ho nevyrušoval z rozmýšľania; a keď
         niekto pozdravil ho „dobrým večerom“, premeneným hlasom odvetil na pozdrav, aby sa vyhol
         ďalšiemu rozhovoru. Potreboval pokoj, lebo Jaseň, i keď richtárke prisľúbil a v prvom ohni
         zaumienil si nevydať dcéru do Kamencov, ostával na vážkach. Celé stavisko, ktoré nie síce
         ťažko, ale s radosťou budoval, má sa zrútiť jedným razom. — A tá Zuzka! Od nedele celkom
         premenená, hádam šípi, obchodí otca, či prestal byť jej otcom? Celý svet krúti sa s
         Jaseňom, ani voda z vlastnej studne mu nechutí, a takej vody niet v celej dedine. Zamyslene
         hľadí do ohňa na kozube, vstupujúceho richtára poznal po hlase, menivý plameň oslepil mu
         oči. Kročil proti nevídanému hosťovi.
   </p>
   <p>
    „Vitajte mi; dobre, že idete,“ vítal prichádzajúceho, „takmer som vás nepoznal, neviem
         si nájsť hlavu od starosti.“
   </p>
   <p>
    „Bieda a starosť po ľuďoch chodí,“ ušklbol sa samoľúbo richtár. Príhovor si vysvetľoval
         prajne, zabudol, že to môže byť zakrývané nemilé prekvapenie.
   </p>
   <p>
    „Sadnite si u nás,“ zodvihla sa Jaseňová spod praslice; „sem bližšie,“ núkala ho miestom
         pri Jaseňovi.
   </p>
   <p>
    „Medzi vás oboch,“ usadil sa richtár na lavicu; „nebudeme len sami dvaja. A hľa, Zuzka,
         kamže sa ponáhľa?“ upozornil na Zuzku, ktorá, vymeniac tajný pohľad s matkou, ponáhľala sa
         preč.
   </p>
   <p>
    „Do susedov, na priadky,“ vyhovárala ju matka. „Tam rozprávajú si poviestky, vystrájajú
         fígle; musela som jej povoliť.“
   </p>
   <p>
    „Nie, dievka moja,“ ohlásil sa Jaseň, „nesluší sa odísť, keď máme hosťa.“
   </p>
   <p>
    „Len jej dovoľte,“ prosil za ňu richtár. „Čo má medzi nami starými? Keby tak môj Jožko
         —“ zasmial sa. Zuzka rozpálená i od zlosti i od hanby, nečakala na otcovo dovolenie,
         vyšuchla preč. Otec nezdržiaval dcéru, samého ho zamrzela richtárova poznámka, ktorý
         rozjarený ešte doložil: „Ľahko vystrašiť srnku, len spomenúť poľovníka.“
   </p>
   <p>
    „Mladosť pochabosť,“ proti svojej vôli prisviedčal Jaseň, aby neurazil hosťa. „Spomeňte
         mládencov, rozpália sa vám ako fakle, a predsa —“.
   </p>
   <p>
    „Keby si nehovoril také reči,“ krútila Jaseňová hlavou, „pán richtár si pomyslí, že naša
         Zuzka je celkom spochabená za mládencami.“
   </p>
   <p>
    „Bože uchovaj!“ križoval sa richtár. „Váš starý žartuje, my si rozumieme,“ usmial sa na
         Jaseňa, ktorému dosť nevhod prichodilo toto nové kamarátstvo, nebol si na čistom sám so
         sebou. Richtárov vrátený úsmev rozšíril trochu jeho ústa, ale zuby nebolo vidieť.
   </p>
   <p>
    „Žart, kedy žart,“ dorážala Jaseňová, ktorú nie tak mužova výpoveď, ako richtárov
         príchod domrzel. Šípila jeho úmysly.
   </p>
   <p>
    „Nemajte za zle,“ chlácholil richtár. „Keď bude mať muža, také reči prestanú. Hádam už
         onedlho, veď vám je beztoho na vydaj.“
   </p>
   <p>
    Jaseň netrpezlivo presadal z miesta na miesto, obával sa ostrejšieho výbuchu od svojej
         ženy. Aby tomu predišiel, musel sám odpovedať na otázku. „Dievča len pomaly dorastá,“ znela
         jeho odpoveď ani sladká ani kyslá a táto obojakosť neuspokojila jeho ženu. Vreteno, ktoré
         zastalo pri počúvaní, rozkrútila v rukách, až tak fundžalo.
   </p>
   <p>
    „Nemá ešte sto rokov,“ odsekla hlasom podobným fukotu vretena.
   </p>
   <p>
    Dobrá vôľa začala opúšťať richtára, tvrdá bola lavica, na ktorej sedel, otec vyhýba,
         matka odpiera. S prázdnou rukou nesmie ísť domov, to mu nakladá bázeň o vlastnú kožu:
         posmech, hanba, žalár, ako žid postrašil. Po dlhom namáhaní podarilo sa mu vyjasniť tvár,
         rozšíriť stiahnuté hrdlo: „Dosť mladších sa povydáva,“ obrátil sa k Jaseňovi ako
         povoľnejšej, ale silnejšej stránke v dome, „a taká, ktorá má takú rozšafnú matku ako vaša
         Zuzka, veru nemusí čakať.“
   </p>
   <p>
    „Načo by sa vydávala,“ prehodila Jaseňová. Ani lichotenie neosožilo.
   </p>
   <p>
    „Dosť takých rečí,“ karhal ju Jaseň. Ženina bezohľadnosť bola mu už odporná, richtár si
         môže pomyslieť, že ona nosí klobúk. „Dievča, keď mu príde čas, sa vydá,“ chcel rozhodnúť
         rozopru.
   </p>
   <p>
    „Zuzke ešte neprišiel,“ nepopúšťala žena.
   </p>
   <p>
    „Vaša starká nehovorí celkom tak, ako myslí,“ obrátil sa richtár s celou dôverou k
         Jaseňovi. „Keby tak hodný šuhaj, poriadnych rodičov syn zaklopal na dvere — do smrti vám
         dcéra neostane doma, veď ma rozumiete?“
   </p>
   <p>
    „Ani tak!“ odvrkla Jaseňová.
   </p>
   <p>
    „Žena, ty si dnes bláznivé huby pojedla,“ mrzel sa Jaseň. „Ona ti rozpráva, akoby mňa tu
         nebolo. Ja hovorím,“ buchol rukou na stôl, „keď príde hodný, vydáme dcéru.“ Richtár
         vysvetľoval si Jaseňove reči pre seba, hoci Jaseň hovoril na protivu neústupnej žene.
   </p>
   <p>
    „Sám chodím po takej ceste,“ začal posmelený richtár svoje prihováranie.
   </p>
   <p>
    „Nevydávate dcéru,“ poznamenala Jaseňová, aby zmýlila richtára.
   </p>
   <p>
    „Ale mám syna!“
   </p>
   <p>
    „Šťastný človek!“ ohlásil sa Jaseň, premožený rozpomienkou na svojho nebohého syna.
         „Mali sme i my,“ pretrel si oči.
   </p>
   <p>
    „Máte poriadnu dcéru,“ potešoval ho richtár.
   </p>
   <p>
    „Dcéra je dcéra a syn je syn,“ odvetil mu Jaseň.
   </p>
   <p>
    „Pristanete na čary?“ narážal richtár, krok za krokom upevňujúc svoje stanovisko. „Dám
         vám syna, vy mne dcéru.“
   </p>
   <p>
    „Dobré kupectvo, keby moja starká pristala,“ usmial sa na ženu.
   </p>
   <p>
    „Ostaňme len každý pri svojom,“ odoprela Jaseňová, čo malo byť odopretím richtárovej, v
         žarte skrytej pytačky.
   </p>
   <p>
    „Dobre sa rozumejme. Každý ostaneme pri svojom a predsa pokupčíme,“ nevychodil richtár
         zo žartu; „vy budete mať dcéru a syna, ja zase syna a dcéru.“
   </p>
   <p>
    „Vy, pán richtár, tak múdro hovoríte, že my sprostí ľudia tomu nerozumieme,“ pretrhla ho
         Jaseňová nie bez ostrého posmechu.
   </p>
   <p>
    „Keď nerozumiete,“ pokračoval richtár stískajúci hrdlo, či nevedel, kam dať ruku v
         slávnostnom naladení, či chcel otvoriť väčší priechod vážnemu slovu, ktovie? „Ako pán boh
         stvoril k Adamovi Evu, lebo nebolo dobre človeku samotnému na svete —“
   </p>
   <p>
    „Dobrý večer!“ ozval sa Kamenec vo dverách. Richtárovi ostatné slová ostali v hrdle,
         Jaseňovi obľahčilo sa na srdci, Jaseňová s radosťou skočila mu v ústrety.
   </p>
   <p>
   </p>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2578476">
       </a>
       5
      </h2>
     </div>
    </div>
   </div>
   <p>
   </p>
   <p>
   </p>
   <p>
    Malý Ďurko Kamencovie pribehol domov, strmé dýchanie, rozpálené líca ukazovali na
         náhlenie. Matka zaujatá prácou — málo chybelo do poludňajšieho zvonenia — mimochodom
         zbadala Ďurka. „Čože zasa taký vypachtený? Nepovedala som, že len blázni tak lietajú?“
         čítala mu kázeň. Ďurko napriek tomu dôverne sa k nej túlil, nemusel sa obávať trestu,
         doniesol chýr.
   </p>
   <p>
    „Poviem vám niečo,“ uprel na ňu svoje oči.
   </p>
   <p>
    „Nestačím počúvať tvoje pletky,“ odbila ho nakrátko.
   </p>
   <p>
    Ďurka trochu pomýlilo, ale väčšmi pálilo na jazyku. „Poviem vám, čo povedala malá
         Anička.“
   </p>
   <p>
    „Podaj mi lyžicu!“ chcela sa matka zbaviť jeho daromných rečí. Poslušný Ďurko skočil a
         poskakujúc na jednej nohe, doniesol matke lyžicu a len sa k nej túlil: „Mamka, poviem vám.“
   </p>
   <p>
    „Už len povedz,“ privolila matka, aby ju netrápil ďalej.
   </p>
   <p>
    „Ako sa zabávame na ulici,“ začal Ďurko zďaleka, oči mu len tak svietili od radosti, že
         smie rozprávať.
   </p>
   <p>
    „Povedala Anička,“ naprávala ho matka na kratšiu cestu.
   </p>
   <p>
    „Vy viete všetko,“ zadivil sa Ďurko.
   </p>
   <p>
    „Viem, viem, len rozprávaj.“
   </p>
   <p>
    „Viete i o tých jabĺčkach?“ spýtal sa bojazlivo, svedomie nebolo mu celkom v poriadku.
   </p>
   <p>
    „Viem o nich, nuž ďalej, povedala Anička —“
   </p>
   <p>
    Ďurko videl, že matka preskočila jabĺčkovú otázku, a smelo odpovedal: „Povedala, že je
         náš otec židovi vo vrecku.“
   </p>
   <p>
    „Ty pletňoš, pozbieraš všetky pletky,“ pohladila mu vlasy. Ďurko nebol s výsledkom
         spokojný; predstavoval si, ako nahnevaná matka zanechá všetku prácu, za čerstva pobeží do
         Jaseňov a on bude môcť podať detskej spoločnosti obšírnu správu.
   </p>
   <p>
    „Poviem i otcovi,“ začínal Ďurko znovu.
   </p>
   <p>
    „Čo zas?“ skrútla sa matka od ohniska.
   </p>
   <p>
    „Že to nepovedala Anička.“
   </p>
   <p>
    „Oklamal si ma?“ pozerala prísne na neho.
   </p>
   <p>
    „Neoklamal, mamka,“ hľadel jej spokojne do tvári. „Starý báťa Jaseňovie povedali, a aby
         Anička nikomu nezradila, dali jej jabĺčko.“
   </p>
   <p>
    „Dobre!“ prisvedčila naoko ľahostajne; „sadni si, tu máš obed,“ nalievala mu na
         tanierik, aby jeho myšlienku previedla inam.
   </p>
   <p>
    Kamencovej vŕtalo v hlave. Deti a víno hovoria pravdu: musí prísť na stopu.
   </p>
   <p>
    Ďurko s chuťou obedoval, ani nestačil pozorovať matkinu tvár, ani to, že jednu a tú istú
         vec prekladá z miesta na miesto, pohrúžená do myšlienok. Netrpezlivo čakala muža; možno v
         spoločnej porade vznikne nová myšlienka. „Ďurko, choď medzi chlapcov,“ posielala Ďurka
         utierajúceho si ústa. Bolo mu to čudné — jej obyčajou bolo zdržiavať ho doma; zato však s
         radosťou uchopil núkanú príležitosť. Matka vedela, prečo to robí. K tajným rozprávkam
         nepotrebuje svedka. Počula mužovo odkašlávanie — Ďurko musí preč.
   </p>
   <p>
    „Obed hotový?“ vstupoval Kamenec, zhŕňajúc dolu vysúkané rukávy.
   </p>
   <p>
    „Všetko hotové, len prisadni,“ pomiešala ešte raz lyžicou v hrnci a nastolila horúcu
         polievku.
   </p>
   <p>
    Žena nejedla, ani len k stolu nesadla, Ďurko jej pokazil chuť.
   </p>
   <p>
    Nasýtený Kamenec odfukoval si za stolom: „Poď, starká, nech ťa poťapkám; ani kráľ lepšie
         neobedoval.“
   </p>
   <p>
    Starká odtisla jeho vystretú ruku, prisadla k nemu. „Mám niečo na pochúťku,“ pozrela mu
         významne do očí.
   </p>
   <p>
    „Sem s tým, popustím remeň o jednu dierku,“ narovnal sa do ďalšej hostiny.
   </p>
   <p>
    „Trochu jazykovej polievky,“ skúšala ho zrakom.
   </p>
   <p>
    „Choď mi s ňou,“ tľapol ju po pleci. „Nechajme si ju na lačné srdce.“
   </p>
   <p>
    „Nemôžem, musím naliať,“ tvrdila Kamencová a jedným prúdom vysypala Ďurkom donesený
         chýr. Kamenec otváral oči.
   </p>
   <p>
    „Pravda,“ mrmlal si pod nos, „u richtárov ani na mňa nepozrel, cez noc a pol dňa sa
         zmenil.“
   </p>
   <p>
    „Musí byť niečo vo veci,“ prisviedčala žena.
   </p>
   <p>
    „Len kto to mohol byť?“ Myslel toho, kto nasadil Jaseňa.
   </p>
   <p>
    „Počuj, starý,“ spamätala sa žena, „v nedeľu nebol Jaseň v kostole.“
   </p>
   <p>
    „Nebol, čudné mi bolo.“
   </p>
   <p>
    „V dedine mi hovorili, že žid, kým sme boli v kostole, šiel do Jaseňov,“ šeptala mu do
         ucha.
   </p>
   <p>
    „Žid u Jaseňov?“ divil sa Kamenec.
   </p>
   <p>
    „Bol tam,“ dupla nohou netrpezlivo, „on ti navaril, — hnevá sa na teba a dávno hovorím,
         maj pokoj so židom, radšej začni s čertom.“
   </p>
   <p>
    „Len preto? Daromné reči.“
   </p>
   <p>
    „Pre inšie, máš pravdu,“ prisviedčala, „pre richtárovcov. Tým by skôr dožičil Zuzku ako
         nám.“
   </p>
   <p>
    „Stade sme? Chápem. Celá poľahoba mať múdru ženu,“ usmial sa jej do očí.
   </p>
   <p>
    „Vieš čo, starý? Pôjdem do Jaseňov, pod pokrývkou sa vyzviem.“
   </p>
   <p>
    „Nedám na ženské povedačky,“ ozvala sa v Kamencovi stará povaha. „Boli sme od mlada s
         Jaseňom dobrí priatelia; ako chlap chlapovi pozrieme do očí a vypovieme, čo máme na srdci.“
   </p>
   <p>
    „Nebude dobre,“ krútila žena, „ty si prchký, ľahko ťa dopáli, vieš, čo je s Jankom!“
         upozorňovala muža.
   </p>
   <p>
    „Keď dajú, dajú — keď nie, nie; nemáme syna z makového kvetu. Pôjdem,“ rozhodol sa,
         „vykonám ešte dnes večer.“
   </p>
   <p>
    Kamenec nekráčal tak bojazlivo do Jaseňov ako richtár. Dávno sa poznali, neprešiel
         týždeň, žeby jeden druhého nenavštívili; vyrovnanie pôjde veľmi ľahko, povedia si medzi
         štyrmi očami a bude dobre. Ani mu na myseľ neprišlo, žeby tam mohol dolapiť richtára. Tým
         väčšie bolo jeho prekvapenie, keď do pitvora začul jeho hlas, u Jaseňov nezvyčajný. Ustúpiť
         bolo pozde. Ešte by mu na oči vyhodili, že načúval. V rýchlosti zabudol zaklopať na dvere,
         nespozorovali ho, až keď sa priklonil. Jeho príchod vyvolal rozličné účinky: richtárovi
         vysadol na tvár mrzutý dojem — znovu musí začínať prácu dnes večer už prekonanú; Jaseň
         dostal novú lehotu, zato bol povďačný Kamencovi, ale keď mu prišli na rozum židove reči,
         veľmi ťažko dusil v sebe nevrlosť. Jaseňová nehľadela na zamračených chlapov, naschvál
         hodila vreteno na zem ako od radosti, aby mohla richtárovi ukázať, ako si váži Kamencov
         príchod. „Vitajte u nás,“ štebotala vôkol neho, „tak dávno ste neboli u nás, až mi bolo
         clivo za vami. Len sa nehneváte?“
   </p>
   <p>
    „Že dávno,“ zasmial sa Kamenec, „včera sme boli so starým u richtárov.“ Pozrel na
         Jaseňa, ktorý urputne mlčal.
   </p>
   <p>
    „Ej, kamarát,“ obrátil sa richtár k Jaseňovi, aby ukryl svoju nevôľu, „ďakoval by som za
         také priateľstvo: má sa len okolo starej a na nás ani nepozrie.“
   </p>
   <p>
    „Medzi ženami požehnanie,“ odpovedala Jaseňová; „ale aby nás nepodozrievali, sadnite si
         sem medzi chlapov,“ usadila ho k stolu. — Za vrchstolom pri pravom uhle sedel Jaseň, rukou
         podopretý o truhličku, na tej istej lavici držal sa richtár ľavého uhla, jemu naproti
         usadili Kamenca, ktorý mohol pohodlne všetkých prehliadnuť, keď richtár, chrbtom obrátený k
         Jaseňovej, nevidel výraz tváre, ktorým sprevádzala ich rozhovor.
   </p>
   <p>
    „Bojím sa prisadnúť k vášmu starému,“ začal Kamenec položartovne. „Neviem prečo, ale
         veľmi sa hnevá.“
   </p>
   <p>
    Jaseň musel pretrhnúť svoje mlčanie: „Ja sa nehnevám,“ odpovedal chladným hlasom bez
         toho, žeby pozrel na Kamenca. Jaseňovú začalo mrzieť, chcela ukázať richtárovi, že radšej
         majú Kamenca a tu ten starý blázon — tak nazvala v duchu svojho muža — začína svoje pletky.
         Aby zahladila Jaseňovu studenosť, chopila sa slova: „Kto sa hnevá, tomu odrežeme nos, a keď
         i máte niečo medzi sebou, porátate sa ako starodávni priatelia.“
   </p>
   <p>
    „Nato som práve prišiel,“ ulapil Kamenec narazenú vodu.
   </p>
   <p>
    Slušnosť vyžadovala, aby richtár išiel domov, zvedavosť ho tam držala. „Keď máte počty
         medzi sebou,“ cit slušnosti prevládal v richtárovi, „nepotrebujete svedka,“ šúchal nohami
         po zemi ako ten, ktorý sa poberá preč.
   </p>
   <p>
    Jaseňová významne mihla na Kamenca.
   </p>
   <p>
    „Nijaké tajnosti,“ zdržiaval ho Kamenec na nemalú omrzenosť Jaseňovej ženy, „celý svet
         môže počuť, len ostaňte.“ Richtárovi nebolo treba dva razy hovoriť; ostal.
   </p>
   <p>
    „Kto vezme kriedu do ruky?“ žartovala Jaseňová. „Z hlavy nevypočtujete.“
   </p>
   <p>
    „Veľmi ľahko,“ porozumel Kamenec žartu. „Bez kriedy začneme. Prvá otázka: Prečo sa hnevá
         váš starý na mňa?“ Chcel bodnúť Jaseňa, preto neupravil otázku na neho.
   </p>
   <p>
    „Povedal som, nehnevám sa,“ vravel Jaseň, ale pohľad upretý na Kamenca nebol ešte ten
         starodávny.
   </p>
   <p>
    „Nehneváte sa? Vy hovoríte?“ pätil ho Kamenec. „Hnev ste ukázali; v sobotu večer sa
         dohovoríme, v nedeľu s hnevom mi odporujete.“
   </p>
   <p>
    „Rozmyslel som si,“ hapkal Jaseň za výhovorkou.
   </p>
   <p>
    „Nech vám bude, uznám,“ pokračoval Kamenec, hľadiaci Jaseňovi rovno do očí. „Preto ste
         pustili dedinou chýr, že som židovi vo vrecku?“
   </p>
   <p>
    Jaseň niečo v roztržitosti šomral, richtárovi stávali kropaje na čele. Jaseňová až teraz
         zvedela Kamencove počty. Ľad sa musí preboriť. Tešila ju mužova roztržitosť.
   </p>
   <p>
    „Vy ste — vraj — povedali,“ vymáhal Kamenec od neho slová.
   </p>
   <p>
    „Povedala, povedala,“ stieral si richtár pot z čela, „len neveríte daromným klebetám.“
   </p>
   <p>
    „Pravda, klebetám,“ opakoval Jaseň, venujúc vďačný pohľad richtárovi.
   </p>
   <p>
    „To je práve tak,“ pokračoval richtár, istý Jaseňovou podporou, „ako v susednej dedine
         zabili valacha, zlý svet potvára samého hospodára, povedala — povedala, a predsa je nie
         pravda.“
   </p>
   <p>
    „Zabili valacha?“ spytovala sa zvedavo gazdiná, vyhodená z koľaje začatého rozhovoru.
         Richtár naradovaný, že sa podarilo odviesť pozornosť poslucháčov od nebezpečného rozhovoru,
         vďačne prisvedčil Jaseňovej. „Veru zabili, práve v sobotu večer, to vám bolo hrozné, ako
         sedí pri ohníku —“
   </p>
   <p>
    „Čo nás po valachovi!“ pretrhol Kamenec rozvláčnu rozprávku. „Tomu vzali život, mne berú
         dobré meno. Bez vetra sa ani lístok na strome nepohne. Museli ste niečo hovoriť,“ dopekal
         Jaseňa.
   </p>
   <p>
    „Ale ja?“ Jaseň pohyboval sa ako panák na drôte, nevládol vlastnou myšlienkou. Jeho
         roztržitosť upevňovala Kamenca v domnienke; Jaseňová cítila úzkosť svojho manžela. Už musí
         byť tomu koniec.
   </p>
   <p>
    „Starý môj, načo tajiť?“ chcela ho oslobodiť, „ty nie si vinníkom.“
   </p>
   <p>
    „Neviem o ničom,“ tajil Jaseň, vrhnúc hrozný pohľad na ženu, ktorá cítila ostrie
         pohľadu, ale odhodlala sa i proti jeho vôli pretrhnúť uzol.
   </p>
   <p>
    „Žid ti povedal,“ odrezala rozhodne.
   </p>
   <p>
    „Vedel som,“ trel si Kamenec spokojne ruky. Richtára bodlo pri srdci, povetrie ho
         dusilo. „Horúčosť máte v chyži,“ obzrel sa v úzkosti na Jaseňovú.
   </p>
   <p>
    „Otvoríme oblok,“ odpovedala ľahostajne. Nie div, veď inšie napínalo jej myseľ. „Starý,
         rozpovedz všetko,“ pristupovala k stolu.
   </p>
   <p>
    „Žid mi hovoril,“ začal Jaseň, keď už nemohol vyhnúť, „že ste jeho dlžníkom.“
   </p>
   <p>
    „Tak?“ zdĺhavo vyslovil Kamenec, premáhajúc sám seba, „uverili ste?“
   </p>
   <p>
    „Neveril som.“
   </p>
   <p>
    „Pravdu máte, taký opatrný človek tak ľahko nesadne na lep,“ posilňoval ho v reči.
   </p>
   <p>
    „Potom mu ukázal písmo s vaším podpisom,“ predchytila slovo Jaseňová, ktorej trápny
         rozhovor trval pridlho. Kamenec ani teraz nestratil sebaovládanie. Spokojne, akoby sa ho
         vec netýkala, spytoval sa:
   </p>
   <p>
    „A svedok?“
   </p>
   <p>
    „Ticho!“ vyskočil richtár na smrť preblednutý, ruky na stole položené sa mu triasli.
         „Rozpoviem vám všetko. Svedkom som bol — vraj — ja.“ Jaseň pokýval hlavou, Kamenec
         ostrejšie hľadel do richtárových podbehnutých očí. „Prisahám,“ dvíhal tri prsty hore,
         „neviem o nijakej vašej dlžobe. Majte zmilovanie,“ klesol bezvládne na lavicu.
   </p>
   <p>
    Ako pri požiari, keď sa zrúti spálená strecha, na okamih oheň prestane a len po chvíli
         vyblkne obnovenou žiarou, tak po richtárových slovách nastala hrôzyplná tichosť, i mušky
         počuť brnkať chyžou, dych sa tajil každému.
   </p>
   <p>
    Útrpne hľadeli na vysileného.
   </p>
   <p>
    Kamenec prvý potlačil svoju citlivosť. „Vy ste vedeli o klame?“ prerušil mlčanie otázkou
         adresovanou richtárovi.
   </p>
   <p>
    „Nevedel, dnes večer mi žid povedal.“
   </p>
   <p>
    Slovo žid účinkovalo na Jaseňa; chúlostivosť, ktorá ho opanovala pri Kamencových
         otázkach, pominula. „Poďme k židovi,“ vyskočil spoza stola, „máme ho v hrsti, nebude viac
         klamať ľudí. Vy, pán richtár, budete naším svedkom.“
   </p>
   <p>
    „Jaj, hlava moja!“ chytal si richtár hlavu. Jaseňová pribehla na pomoc. „Nič mi je,“
         odtískal jej ruku. „Za celý svet nepôjdem s vami; nesmiem svedčiť.“
   </p>
   <p>
    „Prečo? Neklamali ste s ním,“ prehováral ho láskavo.
   </p>
   <p>
    „Nemôžem, nesmiem,“ úpel richtár.
   </p>
   <p>
    Kamenec vedel o richtárových cestách, dobre chápal jeho vzpieranie; mohol síce prinútiť
         richtára za svedka, ale tým by rozpálil židovu pomstu proti nemu, čo by sa možno skončilo
         hmotným úpadkom richtára. A richtár je predsa duša kresťanská. Najprv pomôcť tomuto, potom
         podkopať toho.
   </p>
   <p>
    „Medzi svojimi ste,“ prevrával richtára, „vieme o všetkom. Koľko ste dlžen židovi?“ —
         Predtým od strachu zbledla, teraz od hanby zapálila sa richtárova tvár. Nemal odpovede.
   </p>
   <p>
    „Pomôžeme,“ ubezpečoval richtára, „však, priateľ Jaseň, vyplatíte žida? Nám splatíte po
         čiastkach.“
   </p>
   <p>
    „Zdôverte sa nám,“ pripojil sa Jaseň, „veď sme kresťania, prečo by sme vám nepomohli?“
   </p>
   <p>
    „Tak pomáhajte, keď ste z boha,“ zakryl si premožený richtár rukami tvár.
   </p>
   <p>
    „Máte peniaze poruke?“ spytoval sa Kamenec Jaseňa. „Polovičku vy, polovičku ja.“
   </p>
   <p>
    Kľúčik zaškrípal v truhličke. Jaseň vyčítal potrebné peniaze, richtár ich trasúcou sa
         rukou zhrnul k sebe.
   </p>
   <p>
    S obľahčeným srdcom sa všetci traja rozchodili. Richtár so sklopeným zrakom šepkal slová
         vďaky, Kamenec priateľsky potriasol Jaseňovi ruku. „Nehneváte sa?“ hovoril mu na rozlúčku.
   </p>
   <p>
    „Ani vy?“ odvetil otázkou Jaseň.
   </p>
   <p>
    „Ani ja, ďakovať bohu. Dobrú noc!“
   </p>
   <p>
    Jaseňová s uspokojením hodila mužovi, keď sa vrátil z vyprevádzania svojich hostí:
         „Nepovedala som?“ Jaseň neodpovedal, veď žena musí mať posledné slovo.
   </p>
   <p>
   </p>
   <p>
    Nikto už nespomína, že žida zatvorili. Načo? Nebýva v dedine. Občania odkúpili krčmu a
         sotva mali písmo v rukách, jedným hrdlom volali: „Von so židom!“ Richtár kričal najlepšie.
         Ktorý richtár? Neviete, že zvolili Jaseňa. Starý zložil úrad, teraz lepšie dozerá na
         hospodárstvo, tuhšie drží na uzde Jožka a ide mu dobre.
   </p>
   <p>
    Ale u Jaseňov ide zle. Aspoň stará Jaseňová sa ponosuje, že si má zodrať nohy, ustavične
         dudre na neverné slúžky a vôkol starého čím je starší, tým viac obsluhy. Keď večer v kozube
         hasne, kto sa domyslí priložiť polienko? Jaseňová sama vstane, prikladá, podúchne, ostarené
         líca sa aspoň vtedy zaokrúhlia a ukážu podobu, ako za mlada vyzerali. Spytujete sa: kde je
         Zuzka? Spýtajte sa matky, ona vám odpovie vzdychnúc, ale oči zasvietia potechou: vydala sa
         do Kamencov.
   </p>
  </div>
 </body>
</html>
