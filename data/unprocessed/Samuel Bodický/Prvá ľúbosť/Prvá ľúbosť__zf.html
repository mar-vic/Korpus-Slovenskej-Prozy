<html>
 <body>
  <div>
   <div class="titlepage">
    <div>
     <div>
      <h2 class="title">
       <a name="id2548171">
       </a>
       Prvá ľúbosť
      </h2>
     </div>
    </div>
   </div>
   <p>
   </p>
   <p>
   </p>
   <p>
    <span class="emphasis">
     <em>
      Dedinská poviedka
     </em>
    </span>
   </p>
   <p>
   </p>
   <p>
    Detské roky trávil som v Košanoch; obyvatelia mojej dediny dokázali, čím môže ľudská
      nerozumnosť a nedbanlivosť prispieť k znešváreniu krásnej prírody. Kde predtým zelená bučina
      chránila pôdu strmých briežkov, tam nerástla už ani trávička a len biele skaliny ukazovali
      svoje plešivé hlavy. Kde predtým tichý potôčik umýval nohy lepkavých jelší a snoval vôkol nich
      vence vonnej nezábudky, tam povodeň vyhĺbila siahové jarky, na brehoch ktorých osamotené kry
      pichľavého hlohu čakali najbližšiu povodeň, aby ich so základom preniesla pár siah dolu
      jarkom.
   </p>
   <p>
    Smutné bolo okolie a smutná dedina: nízke domčeky, zo všetkých strán zaplavené štrkom, z
      roka na rok hlbšie upadali a za mojich čias sotva oblôčiky vyčnievali zo zeme. Len na konci
      dediny pod vŕškom postavený mlyn pýšil sa celosťou, veselo hrkotal akoby ozávod s hybkými
      jazykmi ženičiek, ktoré sa v ňom zhromaždili po práci.
   </p>
   <p>
    Povolanie mojich spoluobyvateľov bolo roľnícko-ovčiarske a najžiadúcejšia doba roku bola
      im žatva a najradostnejší deň — Demitra. Vrchol ich túžob nevyčnieval nad hojnosť žita a syra.
      Rozumie sa, že v tejto spoločnosti ani moje túžby nemali vysoký vzlet, ale vzor som mal.
   </p>
   <p>
    Každý deň okolo havránky zacvendžali nad dedinou spiežové zvonce. „Už idú valasi!“ kričali
      chlapci v radostnom rozochvení. Pred stádom oviec poskakovali útlonohé kozičky, veselo
      potriasajúc končitými bradami, za stádom podopieral sa o ostrú valašku valach. Celá to čierna
      postava, na hlave ligotal sa vymastený klobúčik, obrúbený karmažinom, na ľavom pleci visela
      čierna kabanica, ovesená vôkol hrdla na čierny remeň, vybíjaný lesklými krúžkami. Košeľa
      čierna, zamastená, nesiahala k drieku, ktorý obopínal úzky opasok, okrášlený štvornásobným
      radom mosadznej retiazky. Útle krpčeky, poviazané čiernymi návlakmi, priliehali k nohám. K
      tomu si primyslieť okrúhlu, vyhriatu tvár, pod nosom mladé fúziky, rýchly skok, prenikavé
      hvizdnutie na prste a máte môj vzor predstavený.
   </p>
   <p>
    Dobrodružstvá valašského života zdali sa mi stáť na výške ľudskej možnosti. Podľa toho
      riadili sa aj naše detské zábavy; obrazotvornosť vedela si vytvoriť zo skál ovce a z vody
      žinčicu a i keď tu i tu skončila sa naša zábava údermi dávanými i prijatými, to všetko patrilo
      do rámca valašského života.
   </p>
   <p>
    To boli zábavy len pre chlapcov; zábavy spoločné s dievčatami boli iného spôsobu. Detská
      myseľ vedela vynájsť hru, aby v nej malo oboje pohlavie rovnú účasť. Napodobnili sme život
      starších; obyčajne sme predstavovali odvod k vojsku. Dievčatá si podľa vôle vybrali z radu
      chlapcov svojich synov, ktorých mali oplakávať. Šli sme do mesta; po ceste matky čo
      najžalostnejšie vykladali, každá vychvaľovala svojho syna a keď nás odobrali za vojakov —
      všetkých bez výnimky, lebo len planých chlapcov neberú k vojsku, bolo naším príslovím — až
      vtedy začala sa hrozná lamentácia, zalamovanie rukami, objímanie hrdla, hlavy a mnoho ráz
      zbaláchali sme celú dedinu.
   </p>
   <p>
    Býval som horlivým spoluhráčom a dbal som na to, aby sa naša hra čo najvernejšie podobala
      skutočnosti, ale najväčšmi ma držalo v napnutosti, keď dievčatá ohliadali sa vôkol seba, aby
      si podľa vôle vybrali svojich synov. Srdce mi hlasite klopalo, bola tam Anička Kôrkovie, stála
      v prvom rade; druhé si už vybrali, ona váhala. Mňa nechcela ani jedna. Stál som so sklopeným
      zrakom v trápnom očakávaní, rumenec hanby mi vystupoval na líca; tu zasmejú sa mi Aničkine
      čierne očká, chytí ma za ruku a poď do kolesa! Srdce prestalo trápením klopať — bilo radosťou,
      len tú som si žiadal.
   </p>
   <p>
    Bolo vám to hodné dievča, dcéra jedného z majetnejších hospodárov, bystrá ako rybka, v
      každom kúte jej bolo plno, oči čierne ako trnky svietili radosťou, líčka červené na slncom
      pripálenej tvári — nebola to cukrová, ale živá krása — hrubý čierny vrkôčik metal sa jej po
      zelenom, okolo hrdla obviazanom ručníku ako lesklý had po zelenej pažiti. To dievča sa mi
      páčilo a ono ma malo rado; bol to nielen prirodzený súcit k nej, ale aj jej prítulnosť ku mne,
      čo nás spájalo. Jej prítulnosť mala svoju príčinu. Aká bystrá bola Anička na poli, taká
      ostýchavá v škole, akým veselým žiarom svietili jej oči v slobodnom, tak pokorne ich klopila
      medzi štyrmi školskými stenami. Školské učenie strpčovalo sladkosť jej života, roztratená
      myseľ nechcela sa dať sputnať smerom pána učiteľa.
   </p>
   <p>
    Ja som bol jej pomocníkom; moje pery, z ktorých tak plynule čítala, boli jej otvorenou
      knihou. Len čo zahrmelo z úst pána učiteľa pre ňu to osudné: Anna Kôrková!, zodvihla sa a
      plachým pohľadom hľadela v moju stranu. Ak som na dôkaz porozumenia uprel na ňu svoj zrak,
      zaiskrilo sa jej oko a odriekala svoju úlohu tým poriadkom, ako som ja našpuľoval pery. Ale
      stalo sa, že pán učiteľ, sledujúc Aničkin pohľad, sa zrazu skrútil a videl moju horlivú účasť
      na veci, ktorá sa ma netýkala. Dostal som ja svoje a Anička svoje. To moje ma nebolelo, veď to
      bolo pre Aničku, ale každý úder na jej štíhly driek ma pálil na srdci.
   </p>
   <p>
    Anička ma za moju ochotu odmenila rozličnými z domu do školy prinášanými darčekmi, ako
      boli oriešky, jabĺčka a niekedy po výročitom jarmoku i medovník. Pri hre som bol jej stálym
      párom, na to som si osoboval právo.
   </p>
   <p>
    Skončil sa školský rok, Anička navždy opustila školu, prvý raz sa postavila v pestrej
      parte k oltáru do radu odrastených dievčeniec. Pozoroval som každý jej pohyb: sprvu klopila
      oči na knižku, badala, že je predmetom pozorovania; keď sa osmelila, vybehli jej očká nad
      knižku a nesmelým pohľadom merala svoje okolie, až udomácnená v kostole prehliadla celé
      zhromaždenie; mimochodom pozrela aj na mňa.
   </p>
   <p>
    Srdce mi rástlo radosťou; netrpezlivo som čakal popoludnie, keď bude mládež zhromaždená na
      záhumní k zábave.
   </p>
   <p>
    Na záhumní som stál medzi prvými; my deti sme už dávno spievali, behali, skákali, keď sa
      mládež rozdelila na dve strany, aby začala svoju: „Hoja, Ďunďa, hoja!“ Anička spievala s
      mládežou, nás, bývalých spolužiakov nechcela poznať. Nebolo to nič divné: vychodila školu,
      prijali ju medzi starších, robila len to, čo robil každý v jej postavení; ani som Aničke
      nezazlieval. Hra šla veselo; my deti sme s určitou úctou sprevádzali počínanie starších, i keď
      sa medzi nami našli aj roztopašní rušitelia pokojnej hry.
   </p>
   <p>
   </p>
   <p>
   </p>
   <div class="literallayout">
    <p>
     <br/>
     <span class="emphasis">
      <em>
       „Vykrúcaj sa, vykrúcaj,
      </em>
     </span>
     <br/>
     <span class="emphasis">
      <em>
       len mi piecku nezrúcaj!
      </em>
     </span>
     <br/>
     <span class="emphasis">
      <em>
       Dobrá piecka na zimu,
      </em>
     </span>
     <br/>
     <span class="emphasis">
      <em>
       nemá každý perinu,“
      </em>
     </span>
     <br/>
    </p>
   </div>
   <p>
   </p>
   <p>
   </p>
   <p>
    len sa tak ozývalo dolinou.
   </p>
   <p>
    Mládenci stáli bokom a pozorne sledovali hry dievčeniec, tráviac čas vtipkovaním, za čím
      nasledoval hrmotný smiech. Medzi nimi sa vyznačoval Janko Košík; on bol hrdinom dňa. Predtým
      chudobná sirota, potulujúca sa v službe od hospodára k hospodárovi, stal sa minulého roku
      valachom. Služobný plat vynaložil na nové šaty, povetrie na salaši, syr a žinčica, možno aj
      nevážené mäso sfarbili jeho mladé líca do červena. Vykresal sa z neho driečny šuhaj. Stál v
      popredí mládencov; Aničke sa pozdával, lebo často švihla okom po ňom. Mňa to pálilo, ale dať
      najavo svoju nevôľu nejakým patrným znakom, zabraňovala mi ostýchavosť pred Ankiným pichľavým
      jazykom, ktorá mňa, svoju pravú ruku a nevyhnutnú pomoc dosť často štipľavo ohrdla, a teraz?
      Celý mesiac od skúšky, malá večnosť pre ňu, ona má právo stávať pri oltári! Sadol som si na
      pažiť; po chvíľke si posadali aj ustaté dievčatá; vzdialení mládenci nemohli začuť ich slová,
      lebo pohyblivé jazyky sa rozbehli: posudzovali.
   </p>
   <p>
    Anička pilne načúvala rečiam starších — nebola dosiaľ skúsená v tom remesle, a tak sa
      neopovážila ani úsudok predniesť; a keď sa už trošku vyznala, hľadela svojimi poznámkami
      urobiť rozhovor živším. Ani sa mi nesnívalo, že by moja chatrná osoba mohla byť predmetom
      posudzovania; nepatril som k mládencom a i keď som sedel za Aničkiným chrbtom, nespozorovala
      ma, myšlienky jej lietali ďalej. Mrzelo ma, ale znášal som trpezlivo — o Jankovi nehovorila.
      Vtom Zuzka Kútikovie nahne sa bližšie k Aničke: „A tebe sa ktorý páči?“ aj mňa potiahlo
      bližšie. Anička zbadala za chrbtom pohyb, obzrela sa a videla ma; ubezpečená o mojom nezištnom
      priateľstve, spokojne odpovedala: „Najkrajší je Janko Košík.“ Uštiplo ma to ako vretenica.
      „Ver’ je to za chlapca,“ pokračovala Zuzka, „oči pekné, svetlé, líčka červené.“ Anička
      prisviedčala, ba na moje najväčšie pohoršenie ešte dodávala: „A ten klobúčik ako mu pristane,
      a tie krpčeky ako na nohy uliate; musí byť ľahký do tanca.“ Sotva dopovedala, zahučal huk,
      zapískal piskor gájd a rezkí chlapci podskakovali v kole. Ktorý zakýval prstom, k tomu sa
      vyvolená ponáhľala. Janko kývol a Anička rada poslúchla.
   </p>
   <p>
    Zrodil sa vo mne prvý pocit žiarlivosti a s ňou spojenej pomsty. Ako ho zahanbiť? Chytiť
      za pasy, až by mu rebrá prašťali a šmiknúť ho o zem — ťahať za prsty, prevládaného potiahnuť
      za sebou, aby na smiech všetkej mládeže nosom zaryl do zeme — skvel by som sa v sláve hrdinu,
      keby bolo sily! — Čo sila nezdolie, prevládze lesť. Zamiešam sa medzi tancujúcich, hľadám
      príhodnú chvíľu, jeho pravú nohu pozdvihnutú v tanci zachytím svojou a on aký dlhý, tak sa
      prevalí na pažiť. Moja smelosť bola pri konci. Vidiac nebezpečnosť následkov, beriem nohy na
      plecia. Janko zbadal, že som to vykonal naschvál, a jeho bystré nôžky, čo dubce a bučky
      preskakovali, dupkali za mnou. V smrteľných úzkostiach hľadal som prechod zo záhumnia do
      záhrad, ale tŕňová ohrada vytŕčala svoje bodliaky proti mne. Nič to zato, radšej do tŕňa ako
      Jankovi do hrsti; napnem poslednú silu do skoku, napnutá sila a mocný úder Jankovej päste
      medzi plecia preniesli ma ponad ohradu. Spadol som na trávu, k môjmu uchu zaznieval z tamtej
      strany ohrady posmešný krik. Zodvihnem hlavu a vidím na tŕní zavesenú zástavu Jankovho
      víťazstva a mojej potupy: bol to zdrap z mojich nových nohavíc.
   </p>
   <p>
    Čo Jankov úder začal, to otcovský výprask za potrhanie nohavíc dokončil. Anička sa mi
      stala protivnou. Pri spomenutí jej mena cítil som medzi plecami ťarchu Jankovej ruky a táto
      predstava vzbudila vo mne novú: zdrap nohavíc na tŕní a spomienka na rozdrapené nohavice
      štípala ma na chrbte nemilosrdne dlhý čas v podobe otcovského prúta.
   </p>
   <p>
   </p>
  </div>
 </body>
</html>
