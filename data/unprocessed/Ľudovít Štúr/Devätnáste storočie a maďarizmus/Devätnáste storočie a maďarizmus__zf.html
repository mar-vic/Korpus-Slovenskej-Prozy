<html>
 <body>
  <div>
   <div class="titlepage">
    <div>
     <div>
      <h2 class="title">
       <a name="id2546130">
       </a>
       Devätnáste storočie a maďarizmus
      </h2>
     </div>
    </div>
   </div>
   <p>
   </p>
   <p>
   </p>
   <p>
    Každému je známe, akú dôležitosť všetci pripisujú 19. storočiu; 19. storočie sa stavia
         na piedestál a preukazuje sa mu úcta, aká sa nevzdávala doposiaľ nijakej inej dobe. V
         mnohých, ba dokonca vo väčšine sociálnych a politických otázkach sa často apeluje na 19.
         storočie ako kedysi u Grékov na dódónské orákulum, akoby malo o všetkom rozhodnúť jedine
         odvolávanie sa na storočie a ostatné dôvody a dôkazy sa neprijímali. Akoby bol teda duch
         storočia vysokou autoritou, proti ktorej hrešiť je nedôstojné a nepatričné, ba dokonca
         priam trestné. U všetkých národov Európy, rovnako západných, ako aj východných, zaznieva
         chvála na naše storočie a všetky tieto hlasy národov sa spájajú do jedného chóru, aby ho
         ospievali a vychválili. Nuž teda: čím je 19. storočie, čím je jeho toľko oslavovaný duch, v
         čom spočíva jeho význam?
   </p>
   <p>
    *
   </p>
   <p>
    Odlišnosť v charaktere tohto storočia, ktorá mu dovoľuje nárokovať si na takú veľkú
         autoritu, hľadá sa vo vysokom stupni vzdelanosti, k akému sa v priebehu mnohých vekov
         dopracovalo ľudstvo práve v tomto storočí. Určite je to vzdelanie, ktorému patrí hlboké
         uznanie a autorita; no samotná predstava, akú majú mnohí o vzdelaní a pojmy, ktoré sa s ním
         spájajú, sú často také neurčité, vágne, ba niekedy dokonca priam mylné, že ani samotný
         predikát vzdelania, ktorým sa naše storočie častuje, vonkoncom nie je schopný doceniť ho
         tak vysoko, ako sme toho svedkami. Ak by sa mu malo skutočne dostať cti, ktorá sa mu
         preukazuje navonok vďaka tomuto vysokému postaveniu a keby si ju naozaj zaslúžilo pre svoju
         vysokú mieru vzdelanosti, akou údajne oplýva, potom by táto vzdelanosť musela byť
         nevyhnutne autentickou a nielen formálnou, nesmela by byť len pozlátkou či dokonca omylom,
         kde nejde o podstatu a do úvahy sa berie len povrchný jav. Z toho vidno, že skôr, než
         vynesieme náš súd a skôr než sa pridáme k chvále storočia, musíme určiť najskôr pravú
         vzdelanosť, ktorá by mu umožnila nárok na spomínané výsostné postavenie, zmenila by vágne
         predstavy na čoraz vyhranenejšie a vylúčila by všetky falošné.
   </p>
   <p>
    *
   </p>
   <p>
    Pod vzdelanosťou sa chápe celkovo zručnosť zovšeobecniť najrôznejšie obsahy do jednej
         predstavy a naopak, vedieť ich uplatniť na rozmanité veci. Keďže v prípade takto chápanej
         vzdelanosti nejde o podstatu vecí, ale o predstavy, ktoré vytvárajú podobu vecí v
         myšlienkach, právom sa táto vzdelanosť nazýva len formálnou. Nemožno si nevšimnúť, že je v
         našom storočí veľmi rozšírená, každým dňom sa čoraz viac rozmáha a tým naše storočie
         prevyšuje všetky predchádzajúce; no táto vzdelanosť je len základnou podmienkou pre vyššie
         vzdelanie, ktoré sa už neuspokojí len s jednoduchými predstavami. Mnohí chápu vzdelanosť
         práve v takomto zmysle a nárokujú si pre ňu aj na veľkú česť, ktorá sa vzdáva nášmu
         storočiu; keby devätnáste storočie dosiahlo toto vysoké postavenie len z toho dôvodu, že
         obsahuje množstvo vzdelania, ešte vôbec by si túto chválu nezaslúžilo právom, pretože sa
         tým ešte nedosiahlo skutočné vzdelanie a minulé storočia tiež dospeli na výšku tejto
         vzdelanostnej úrovne. Vzdelanosť sa potom bude celkovo považovať za spoločenské vzdelanie,
         ktoré jednotlivcov oberá o im vlastné zvláštnosti, zanedbáva ich svojráznosť, všetkých ich
         stavia na jednu úroveň a podľa toho meria aj pokrok jednotlivých indivíduí, ako aj celých
         národov. No táto vzdelanosť je tiež dôležitá, lebo obsahuje odraz pravého vzdelania a jej
         význam možno ukázať na príklade Francúzov, ktorí posudzujú vzdelanosť národa celkovo podľa
         toho, akým spôsobom sa v národe zaobchádza s cudzincami a so ženami; napriek tomu tu ide
         len odraz takého vzdelania, aké my považujeme za pravé, a tento odraz môže byť veľmi často
         skreslený, ba niekedy sa môže dokonca zdať, že družnosť v živote je len výsledkom drezúry.
         Čím viac storočí ubehlo a čím väčšmi sa v ich priebehu ľudia prepracúvali k skutočnej
         vzdelanosti, tým väčší priestor si v lone jednotlivých národov a v ich vzájomných vzťahoch
         vybojovalo spoločenské vzdelanie, a naše storočie nepochybne prevyšuje veľkosťou tohto
         priestoru ostatné storočia. Toto však ešte nikoho neoprávňuje k tomu, aby vyzdvihoval a
         chválil 19. storočie ako to najskvelejšie, ako dobu, ktorá zatieňuje všetky predchádzajúce
         epochy; spoločenské vzdelanie je totiž iba odrazom samotnej podstaty a preto nie je schopné
         obsiahnuť jej totalitu. Je teda vzdelanosť nazývaná osvietenstvom naozaj žiarivou zástavou,
         pod ktorou stáť znamená najvyššiu blaženosť a ktorá oprávňuje hlasy národov k jej chvále?
         Toto takzvané osvietenstvo vystavovali ako najdrahší klenot a považovali ho za cenný
         výdobytok získaný v boji so storočiami; pri skutočnom svetle ho však nemôžeme považovať za
         nič iné než za omyl bujnejúci vo svojej prázdnote a nárokujúci si tým najopovážlivejším a
         najnehoráznejším spôsobom na svoju domnelú hodnotu. Čo robí toto takzvané osvietenstvo,
         ktoré ešte aj dnes mnohí ospevujú? V ošiali svojej dôstojnosti popiera s ľahkovážnosťou
         najhlbší, ba dokonca najsvätejší obsah náboženských vecí, vysmieva sa z
         najneotrasiteľnejších právd v oblasti politiky a usiluje sa vydať ich napospas výsmechu
         davu; všeobecne sa pokúša pochopiť z hľadiska konečnosti všetko sväté a pravdivé, čo
         jestvuje na svete, a to najkrajšie, najcennejšie, čo sa vyjavilo v dejinách ľudstva usiluje
         sa vysvetliť len ako výsledok zištného, sebeckého popudu alebo náhodnosti. Tento extrémny
         druh náhľadu zhadzuje tie najušľachtilejšie a najúctyhodnejšie výtvory a snaží sa ich
         pošpiniť; no kedykoľvek ich chce zhodiť, vymknú sa mu a v špine sa zostanú brodiť len
         prívrženci takéhoto náhľadu; nikto nikdy nestrhne tieto výtvory z ich výšok, odkiaľ budú aj
         naďalej žiariť vo svojom blaženom pokoji. Hovorcami prívržencov takzvaného osvietenstva
         boli francúzski encyklopedisti, ktorých učenie sa čoskoro rozšírilo do rôznych krajín
         Európy; rozosiali semä a očakávali bohatú a bujnú úrodu, ktorá však v dnešných dňoch čoraz
         väčšmi schne a pravdepodobne už nebude ani dlho vegetovať. Jestvujú ľudia, čo sa na naše
         storočie dívajú vo svetle osvietenstva a keďže považujú osvietenstvo za
    <span class="emphasis">
     <em>
      non plus
            ultra
     </em>
    </span>
    ľudského vývinu, ospevujú storočie zvučnými hymnami, niekedy dokonca
         jasavými dityrambami; no celé toto ospevovanie a vychvaľovanie zo strany údajných
         osvietených nemôžeme prijať ako skutočnú chválu storočia, keďže sme nútení vyhlásiť
         takzvané osvietenstvo len za úchylku a omyl ducha usilujúceho sa o pravú vzdelanosť. Čím
         teda očaruje naše toľko vychvaľované storočie? Je to výška, akú po dlhom úsilí dosiahla
         veda a ktorú viacerí vynikajúci myslitelia našej doby označujú za kulminačný bod mnohých
         jej odvetví? Hoci sa nestotožňujeme s presvedčením týchto mysliteľov v plnom rozsahu, s
         radosťou uznávame, že sa veda — najmä vďaka neúnavnej vytrvalosti a bohatému duchu Nemcov —
         vyšvihla na doteraz nikdy nedosiahnutú a skutočne obdivuhodnú úroveň; no nech dospela
         akokoľvek vysoko, vo svojom vývoji je len jedným dôvodom nádhery a zaslúženej chvály nášho
         ospevovaného storočia. A čo je druhým skutočným dôvodom slávy nášho storočia, ktorej sa
         právom teší u ozajstných vzdelancov?
   </p>
   <p>
    *
   </p>
   <p>
    Čím viac a čím hlbšie prenikal duch do všetkých oblastí fyzického sveta a sveta
         obyčajov, do nevedomého aj vedomého sveta, tým viac a tým hlbšie musel spoznávať jeho
         vnútro. Čím viac ťažkostí pritom musel prekonávať, tým väčšmi chápal sám seba a dosahoval
         väčšiu dôstojnosť a význam. Nevyhnutné a nutné tu bolo spätné pôsobenie na ducha alebo skôr
         pokrok, ktorý kráčal ruka v ruke s týmto procesom. Vďaka vynaloženému úsiliu a lopotnej
         práci spoznal duch puto, ktoré zväzuje a spája všetky výtvory fyzického sveta a sveta
         obyčajov v jednotlivých oblastiach a aj medzi nimi. Rozpoznanie tohto puta a rovnako aj
         rozpoznanie svojej dôstojnosti a platnosti hnalo ducha nevyhnutne k tomu, aby sa prejavil,
         a kde inde mohol odhaliť túto skutočnosť, ak nie v oblasti vedomia, ktorá mu bola blízka —
         totiž v ľudstve, v jeho rôznorodých vzťahoch a životných podobách? Úsilie ducha, ktorým sa
         pokúša sám sa presadiť, znovu sa nájsť a spoznať svoju jednotu, prejavilo sa v rôznych jeho
         smerovaniach a vyjadreniach u samých národov a medzi nimi, v ich vzájomnom približovaní,
         mnohorakom pôsobení na seba a podobne. Toto úsilie však nikdy nevystúpilo tak jasne do
         popredia, nikdy nebolo také vytrvalé, túžobné a statočné, ako práve v našom oslavovanom
         storočí, a to je podľa nášho názoru druhý a skutočný dôvod jeho nádhery; vďaka tomuto čoraz
         očividnejšiemu úsiliu sa nám — o tom nepochybujeme — otvárajú brány k novému, harmonickému,
         vyššiemu ľudskému životu, ktorý bude žiariť krajšie a nádhernejšie ako kedykoľvek predtým,
         pretože sa stal adekvátnejší svojmu chápaniu a ľudstvo vstúpilo do krajšej, nádejnejšej
         fázy svojho života, ktorá je bohatšia na obsahy. Preto s radostne dvíhajúcou sa hruďou
         pozdravujeme toto oslavované storočie a oduševnene sa pridávame k chválospevom na jeho
         počesť.
   </p>
   <p>
    *
   </p>
   <p>
    Aké javy však považujeme za dôkazy nášho tvrdenia, v ktorých javoch sa so spoznanou
         dôstojnosťou uplatňuje úsilie ducha opäť vedome nachádzať svoju jednotu a v prípade ktorých
         javov dospievame čím ďalej tým väčšmi k takémuto presvedčeniu a konštatovaniu? Bolo by
         treba dlho rozprávať, keby sme chceli čo len čiastočne vyčerpávajúco vysvetliť výdobytky vo
         vnútri národov; sú také jasné, také očividné, každým dňom sa zväčšujú a opakujú, že všímavý
         pozorovateľ ich nemôže nezbadať. Necháme preto túto tému bokom a pokúsime sa uviesť len
         jeden, no pritom ďalekosiahly a vznešený jav, ktorého sme svedkami pri pozorovaní
         vzájomného vzťahu jednotlivých národov. Tento jav, ktorý oslavujeme, považujeme za
         najkrajší výdobytok doby a súčasne za charakteristickú črtu nášho storočia. V minulom
         storočí a ešte väčšmi v predchádzajúcich dobách boli národy vo svojom živote, v strastiach
         a utrpení odkázané samy na seba a v tomto ohľade boli do určitej miery od seba oddelené. Čo
         sa týka ich slobodného vývoja, ba dokonca ich samostatnosti, boli v prekérnej situácii.
         Dôkazom toho je takzvaný
    <span class="emphasis">
     <em>
      système compartageant
     </em>
    </span>
    , ktorý sa
         objavil a presadil spolu s inými neurčitými systémami v knihe medzinárodného práva. Národy
         sa častejšie dostávali do vzájomných sporov vďaka malicherným náhodám, osobnej nevraživosti
         niektorých jednotlivcov, dokonca kvôli ich náladovosti, o čom bohato svedčia predovšetkým
         anály francúzskych dejín. Od týchto náhodností, ktoré často dávali podnet ku krvavým sporom
         a ich dôsledkom bola nevyhnutne existenčná neistota a neistota majetku národov, mohli ich
         ochrániť zase len náhodnosti: priazeň, známosť, príbuznosť niektorých významných osobností,
         rozličné, často veľmi posplietané záujmy atakďalej. Národy si celkovo stáli zoči-voči ako
         osoby, keby sme chceli použiť toto slovo v jeho precíznom, surovom význame; nebolo tu reči
         o vyššom princípe, ktorému by sa mali podriadiť surové osoby reprezentujúce národ a na
         ktorý by mali dbať vo svojich vzájomných vzťahoch; pretože ako sme už povedali,
    <span class="emphasis">
     <em>
      système compartageant
     </em>
    </span>
    a ani nastrčený takzvaný gravitačný
         systém nemohli reprezentovať takýto vyšší princíp. Ba spochybnila sa aj juristická
         existencia medzinárodného práva a niektorí o nej podľa vzoru minulých čias pochybujú
         dodnes, hoci podľa nášho názoru neprávom. Koncom minulého storočia vypukla Francúzska
         revolúcia a vychádzajúc zo smerovania a maxím národov dôb minulých hrozila národom stratou
         ich najvyššieho imania: stratou historickej podstaty ich vývoja, samostatnosti území a
         podobne. Z kráteru revolúcie vystúpil muž, žiarivý a veľký ako vulkanický stĺp a verne
         nasledoval impulz svojho národa. Národné úsilie stalo sa jeho úsilím a so svojimi
         oduševnenými vojskami sa prehnal ďalekými krajinami, jednu po druhej ich podriadil svojej
         moci a spojil s Francúzskom: bol to Napoleon Bonaparte. Ohrozené národy sa začali dvíhať a
         stavať proti všemocnému vládcovi, no jeho zázračná moc bola obrovská; pri prvej
         príležitosti, keď sa mali prejaviť, nevedeli sa takmer vôbec vzchopiť a mnohé boli
         porazené. No napriek tomu, že tieto národy veľa stratili a ťažko na nich dopadla francúzska
         ruka, predsa len sa ešte raz vzmužili, zjednotili sa, s novými silami sa postavili proti
         všemocnému Napoleonovi a odrazili ho; padol Prométeus nového sveta, ktorý sa opovážil
         zdanlivo všemocnou rukou riadiť dejiny národov, a podobne ako Prométea z dávnych čias,
         ktorého kvôli zločinu prikovali ku Kaukazu, odviezli Napoleona na bezútešný kamenný ostrov,
         kde v smútku spomínal na bývalú slávu. Národy sa vo svojej oduševnenej víťaznej radosti
         zhromaždili prostredníctvom svojich zástupcov v starej cisárskej Viedni a dôstojne tam
         oslávili nádherný triumf svojho víťazstva. Chór týchto triumfálnych piesní otvoril a
         ohlásil národom príchod novej éry. Na tamojšom oslavovanom kongrese, na ktorom sa spolu
         zišli prvé, najlepšie a najtalentovanejšie národy, prijala sa za základ rokovania a
         stanovenia vzťahov medzi národmi maxima priamo odporujúca dovtedajším maximám a postupom.
         Vychádzajúc z tejto novej maximy priznal Kongres národom práva, spravodlivo rozhodol o
         sporných záležitostiach, tým, ktorí v predchádzajúcich vojnách stratili svoje práva a
         územia, im ich vrátil, múdro urovnal rozbroje a tým historicky upevnil dovtedy vágny základ
         medzinárodného práva, ktoré získalo pevný oporný bod a požehnali ho hlasy národov. Hoci sa
         na tomto kongrese nevyslovila po prvý raz zásada legitímnosti alebo právoplatnej držby,
         bola tu po prvý raz uplatnená vo veľkom na národy a ich vládcov. Spomedzi mnohých kniežat
         prítomných na Viedenskom kongrese vystupovalo najmä osem mocnárov, ktorí sa najväčšmi
         podieľali na boji proti veľkému dobyvateľovi. Boli to práve títo
    <span class="emphasis">
     <em>
      puissances
            seignateures
     </em>
    </span>
    , čo určili a zaručovali vzťahy medzi jednotlivými národmi, ktoré
         sa mali nastoliť. Od týchto mocností uspôsobených rôzne vzhľadom na svoj vnútorný štátny
         život a v súčasnosti zjednotených vďaka spoločnému ohrozeniu, oddelili sa tri, ktoré sa
         dohodli na princípe vlády. Súčasne spolu susedili a počas francúzskej invázie si rovnako
         veľa vytrpeli, no vynaložili aj najviac úsilia na jej potlačenie. Týmito mocnosťami bolo
         Rakúsko, Prusko a Rusko. Tieto tri národy majú najjasnejšiu predstavu o myšlienke
         medzinárodného práva a poháňané a posilňované týmto vedomím založili známu Svätú alianciu,
         ktorá sa zaprisahala vo všetkých svojich vnútorných a vonkajších medzinárodnoprávnych
         záležitostiach prísne dodržiavať zásady kresťanskej spravodlivosti a lásky a usilovne
         pracovať na udržaní a upevnení mieru medzi kresťanskými národmi. Myšlienka Svätej aliancie
         má svetodejinný význam, pretože je prvým pokusom vo svetových dejinách odvodiť
         medzinárodnoprávne vzťahy z kresťanských zásad, premeniť podstatu národov zo surových osôb
         na kresťanské subjekty a v mieri im umožniť čo najlepšie zdokonalenie a rozvinutie všetkých
         ich duchovných síl. Tu sa v prvom rade prejavuje vedomie toho, že treba uviesť do súladu
         politiku a morálku, ktoré sa počas všetkých uplynulých storočí vo vzájomných vzťahoch
         národov surovo od seba oddeľovali a treba ich uplatňovať v kresťanských štátoch. K
         Machiavelliho známemu dielu
    <span class="emphasis">
     <em>
      Il principe
     </em>
    </span>
    , k názorom, ktoré tu boli
         vyslovené a podľa ktorých spočíva podstata štátu v jeho mechanických tendenciách, tvoria
         zásady vyjadrené v Svätej aliancii priamy protiklad dôstojný kresťanských suverénov, hodný
         zachovania mien jeho zakladateľov pre najvzdialenejších potomkov, ktorí si ho budú hlboko
         uctievať. Ako sme povedali, mocnosti, čo pristúpili ku Svätej aliancii, boli Rakúsko,
         Prusko a Rusko a spomenuli sme, že boli neustále navzájom prepojené vládnym princípom. Táto
         aliancia troch mocností vstúpila do zväzku západných mocností v takzvanej
    <span class="emphasis">
     <em>
      quadruplealliance
     </em>
    </span>
    , ktorá bola vytvorená podľa predchádzajúcej, no
         nie v jej duchu, nebola spojená vedúcou kresťanskou myšlienkou. Toto odstránenie protikladu
         východných a západných mocností však nemohlo dlho vydržať, keďže si obojstranne spojené
         mocnosti boli vedomé svojho vzájomného vplyvu na národy. Ich úsilie bolo rovnaké a
         prejavovalo sa len v odlišných formách — išlo konkrétne o zachovanie nedotknuteľnosti práva
         národov, obranu národov pred každým napadnutím a umožnenie blahodarných výhod mierového
         života. Obidva zväzky sa v tomto zreteľnom poznaní k sebe približovali a spojili sa
         vymaniac sa zo svojho predošlého izolovaného postavenia; týmto spôsobom sa zjednotili, aj
         keď nie vo výslovnej forme zväzku alebo aliancie, ale skutočne, z čoho vznikla takzvaná
         európska pentarchia — tým, že sa dve hlavné mocnosti
    <span class="emphasis">
     <em>
      quadruplealliance
     </em>
    </span>
    oddelili od ostatných spojencov —, ktorú možno považovať za pokračovanie predchádzajúcej
         aliancie. Takéto spojenie piatich mocností sa stalo strážcom práv národov a vzalo na seba
         riadenie ich osudu.
   </p>
   <p>
    *
   </p>
   <p>
    Najnovšie dejiny učia, aké služby preukázala európska pentarchia národom a ľudstvu;
         tieto služby sú skutočne veľké a ich trvanie datujeme len odnedávna. Aké ďalšie služby by
         pentarchia ešte preukázala, keby vo svojom vnútri vytvorila pevnejšie väzby a keby
         jestvovala dlhšie? Je to skutočne povznášajúci pocit pre každého ušľachtilého priateľa
         človeka, ktorý vidí, že národy už nie sú vydané napospas náhodnostiam a že ich práva
         strážia so zmyslom pre spravodlivosť v kresťanskom duchu tí najlepší a najsilnejší. Tento
         zmysel pre jednotu národov a suverénov vylúčil surové násilie a stanovil presné hranice
         svojvôle. Povedzte, kde sa v dejinách nájde podobný príklad, ktorý by bolo možné postaviť
         dôstojne na roveň s týmto javom? Tento jav je dokonca najvznešenejším obrazom nášho
         storočia, a my úprimne považujeme za veľké šťastie nášho života, že môžeme byť jeho
         svedkami. Koľkým národom už priznal tento súd národov práva, koľko sporov, útlaku a
         nešťastí najrôznejšieho druhu sa odvrátilo vďaka nemu? Vďaka nemu získalo Holandsko svoje
         práva a uzmierilo sa s Belgickom, s ktorým bolo v spore; ochránil Turecko pri jeho
         legitimite v Egypte a vypočul si oprávnené požiadavky schopného a s európskou vzdelanosťou
         oboznámeného Mohameda Alího; táto inštancia odsúdila obchodovanie s otrokmi a zastavila
         potupné predávanie ľudí ustanovením práva prehliadky; u tureckej vlády sa medzinárodný súd
         úspešne angažoval za Drúzov a Maronitov, s ktorými zle zaobchádzali, vplyvne sa prihovoril
         za Bulharov a Bosniakov utláčaných vlastnými pašami a Turecko považovalo za svoju povinnosť
         vyslať komisárov do týchto oblastí, aby preskúmali sťažnosti tamojšieho obyvateľstva, a my
         dúfame, že sa tým zamedzí vyčíňaniu. Všetky tieto fakty hovoria zreteľne o duchu, ktorý
         oživuje pentarchiu; ak sa tu a tam aj vkradnú nečisté motívy a záujmy, korigujú sa za
         poctivého spoluúčinkovania ostatných. Keďže týchto päť mocností spojených v súde národov
         predstavuje najväčšie a najmocnejšie krajiny v Európe a keďže Európa vládne ostatným
         častiam sveta, možno povedať, že osudy národov sveta pripadli do rúk týmto hegemónom
         ľudstva. Germáni, ktorí spolu s románskymi národmi počas mnohých storočí určujú beh
         svetových dejín a doteraz najväčšmi prispeli k pozdvihnutiu ducha, majú na tomto súde
         národov tri hlasy, Románi majú jeden hlas a veľkú časť slovanského kmeňa tiež reprezentuje
         jeden hlas.
   </p>
   <p>
    V rade tohto vznešeného súdu národov sa nachádza Rakúsko, ktoré je spomedzi mocností
         tvoriacich pentarchiu celkovo v geografickom strede, a takisto aj tu vytvára morálny stred;
         keď totiž ostatné mocnosti pentarchie stoja principiálne proti sebe a vďaka svojej polohe a
         ostatným vzťahom nimi živo hýbu záujmy, vyvážené, múdre a skúsené Rakúsko sa najmenej nechá
         ovplyvniť a tým sa ocitá v situácii, keď sa môže pokojne prizerať rokovaniam ostatných
         mocností a položiť na misku váh svoje dôležité slovo z presvedčenia a z lásky k
         spravodlivosti. No práve toto postavenie, ktoré má Rakúsko reprezentovať v rade
         pentarchického súdu národov, zaujíma aj vo svojom vnútri, keďže sa prejavuje ako múdry
         sprostredkovateľ medzi rôznymi národnosťami poslúchajúcimi jeho slávne žezlo a vďaka tomuto
         svetovému postaveniu, poslaniu a princípu musí sa tak či onak prejavovať v pozitívnom
         svetle. Ako sme povedali, rakúske žezlo poslúchajú najrozličnejšie národnosti. Túto
         okolnosť zneužili niektorí politici takým spôsobom, že naň uplatnili známu vetu
    <span class="emphasis">
     <em>
      „divide et impera“
     </em>
    </span>
    a nahovárali Rakúsko, aby sa ňou riadilo, no len
         v politickom zmysle. Podľa nášho názoru tu ide iba o jednostranné chápanie Rakúska z
         hľadiska politiky. Tým, že Rakúsko podporuje najrôznejšie národnosti v ich vlastnom vývoji
         a podáva im pomocnú ruku, prispieva k spravodlivosti, teda k morálke, ktorá je istotne
         najlepšou oporou vlády. Je možné, že sa tento spravodlivý postup Rakúska zhoduje s
         požiadavkami politiky, a ak je to skutočne tak, jestvuje v prípade Rakúska medzi politikou
         a morálkou taký súzvuk, v ktorom spravodlivý a skutočne ľudský spôsob vlády Rakúska tvorí
         podstatu teorémy a politika je tu len príveskom. Takto si však Rakúsko potvrdzuje to isté
         postavenie, aké zaujalo voči svetu a my to považujeme vzhľadom na tieto záležitosti za
         mimoriadne priaznivú konjunktúru. Ak sa teda majú veci takto, potom musíme Rakúsko vyhlásiť
         za vládnucu moc 19. storočia v pravom zmysle slova, ktorá necháva prosperovať národy v ich
         národnom vývine a neobetuje ich abstraktným štátnickým maximám.
   </p>
   <p>
    V tomto zmysle sa správalo a správa Rakúsko ku všetkými svojim podriadenými národným
         skupinám. Nemci, ktorí predstavujú vládnuci národ, sú uprednostňovaní; nik neruší vývin
         Talianov, pracovitým Čechom podáva Rakúsko pomocnú ruku, pomáha usilovným Maďarom; takisto
         podporuje chrabrých Chorvátov, Srbov a Valachov, ktorým takisto ako ostatným povolilo
         orgány na rozvoj vzdelania. V rakúskom cisárskom štáte vládne pracovitosť a usilovnosť,
         ktorá sa tam predtým sotva vyskytovala v takom rozsahu; vychádza tu množstvo časopisov a
         knižiek; zakladajú sa nové inštitúty na podporu vied, staré sa oživujú, vytvárajú sa fondy
         na vydávanie užitočných kníh, udeľujú sa prémie za dobré diela a podobne. Keď sa pozrieme
         na túto činnosť a zvážime všetko dobré a užitočné, čo z nej vyplýva, nemôžeme povedať iné
         než len to, že aj nad týmto národom zasvietilo slnko storočia.
   </p>
   <p>
    *
   </p>
   <p>
    V tomto storočí celkovo svitol národom ich deň. Niektoré polozabudnuté, ako napríklad
         Flámi v Belgicku, sa dvíhajú, iné, už dlhý čas hlboko ponižované, tak ako Turkami
         zotročovaní Gréci a Srbi, zachraňujú si svoj národný svojráz a zaraďujú sa k ostatným
         národom. Európa ich ochotne prijíma, s radosťou ich pozdravuje, ba dokonca im posiela
         pomocné oddiely, ako napríklad Grékom helénofilov. Krásna, nádherná je táto účasť ľudstva
         na dianí jednotlivých národov; je krásna a nádherná, dôstojná 19. storočia. V tomto zmysle
         sa nazdávam, že všetky národy Európy túžia po tom, aby ich uznali v ich svojráznej národnej
         individualite, v čestnom úsilí po rozvoji a vzdelaní. Jeden z našich vlasteneckých
         novinárov označil toto storočie za storočie národností a podľa môjho názoru sa tým pokúsil
         naznačiť úsilie národov po ich uznaní, charakteristické pre naše storočie, na ktoré si
         nárokujú v sebatvorivom nadšení, aby mohli dôstojne zaujať miesto v rade ľudstva. No ak mal
         tento novinár na mysli len národnosť, t.j. formálne vedomie národa o sebe samom, a to len
         vo vzťahu k nášmu storočiu, potom vyslovil nepravdivú a pritom plytkú, jednostrannú a
         povrchnú myšlienku. Nepravdivá je preto, lebo všetky národy, ktoré stáli vo svetových
         dejinách pred nami, mali a museli mať toto formálne vedomie o sebe, keďže v histórii
         vystupovali ako osoby a boli činné po celé stáročia. Ako hovorí Plutarch, tešil sa Platón
         vo svojej poslednej hodine, že sa najprv narodil ako Človek, potom ako Helén a nakoniec v
         čase, keď žil Sokrates. Každý občan Ríma dobre vedel, že je
    <span class="emphasis">
     <em>
      civis
            romanus
     </em>
    </span>
    a stačí nazrieť do Sallustia alebo Lívia, aby sme sa presvedčili o
         tom, ako hlboko cítili Rimania, že sú Rimanmi. Tak isto možno nájsť toto vedomie u Frankov,
         a predovšetkým v dobe Ľudovíta XIV.; rovnako u Germánov, u ktorých veľmi zvučne prichádza k
         slovu v čase reformácie. Luther pociťoval veľmi hlboko svoj národný svojráz a hovorí o ňom
         s plným vedomím; takisto aj oduševnený Ulrich von Hutten, ktorého hlas v tomto ohľade mocno
         znie v jeho heroických básňach. Vo svojom vynikajúcom
    <span class="emphasis">
     <em>
      Heroicum
     </em>
    </span>
    ,
         ktorého názov je
    <span class="emphasis">
     <em>
      Quod ab illa antiquitus Germanorum claritudine nondum degenarint
            nostrates
     </em>
    </span>
    , hovorí okrem iného toto:
   </p>
   <p>
   </p>
   <p>
   </p>
   <div class="literallayout">
    <p>
     <span class="emphasis">
      <em>
       Maluit illa aetas, quam scribere, nitier armis,
      </em>
     </span>
     <br/>
     <span class="emphasis">
      <em>
       Edereque insigneis, quod scriberet altera pugnas,
      </em>
     </span>
     <br/>
     <span class="emphasis">
      <em>
       Quodsi nostra forent, victuris gesta libellis,
      </em>
     </span>
     <br/>
     <span class="emphasis">
      <em>
       Scripta velut Latinae, velut ampla volumina Grajae
      </em>
     </span>
     <br/>
     <span class="emphasis">
      <em>
       Cernimus historiae, non tantum haec ultima scirent
      </em>
     </span>
     <br/>
     <span class="emphasis">
      <em>
       Saecula, Teuonicas Alpino in vertice pugnas.
      </em>
     </span>
     <br/>
    </p>
   </div>
   <p>
   </p>
   <p>
   </p>
   <p>
    Alebo:
   </p>
   <p>
   </p>
   <p>
   </p>
   <div class="literallayout">
    <p>
     <span class="emphasis">
      <em>
       Objice livor edax: nos quasdam invenimus artes,
      </em>
     </span>
     <br/>
     <span class="emphasis">
      <em>
       Quarum nulla satis laudem celebraverit aetas.
      </em>
     </span>
     <br/>
     <span class="emphasis">
      <em>
       Nam quae sidereas vocalis machina turreis
      </em>
     </span>
     <br/>
     <span class="emphasis">
      <em>
       Dejicit, ac solidas impulsa concutit arces,
      </em>
     </span>
     <br/>
     <span class="emphasis">
      <em>
       Moeniaque et spissos, aggesto pondere, muros
      </em>
     </span>
     <br/>
     <span class="emphasis">
      <em>
       Aequat, sternitque domus et destruit urbes,
      </em>
     </span>
     <br/>
     <span class="emphasis">
      <em>
       Prodiit avnobis. Nos primi excudimus aere
      </em>
     </span>
     <br/>
     <span class="emphasis">
      <em>
       Et sculptis masura notis, tot saecla, tot annos,
      </em>
     </span>
     <br/>
     <span class="emphasis">
      <em>
       Omne genus scripti vatum, aeternosque labores,
      </em>
     </span>
     <br/>
     <span class="emphasis">
      <em>
       Quaeque diu nemo perituris scribere chartis
      </em>
     </span>
     <br/>
     <span class="emphasis">
      <em>
       Posset, et in multas ita passim spargere gentes,
      </em>
     </span>
     <br/>
     <span class="emphasis">
      <em>
       Per nos una dies in mille volumina profert.
      </em>
     </span>
     (Atď.)
     <br/>
    </p>
   </div>
   <p>
   </p>
   <p>
   </p>
   <p>
    Stačia tieto príklady, ktoré súčasne vrhajú jasné svetlo na jednostrannosť takéhoto
         chápania. Takýto názor je zjavne vyabstrahovaný z dnešných pomerov v Uhorsku; keby sme však
         tieto pomery preniesli na všetky národy a dívali sa na ne len vo svetle domácich pomerov a
         podľa toho ich aj posudzovali, išlo by skutočne o čosi podobné, ako keď sa kedysi dali
         oklamať synovia Zeme, keď verili, že sa Slnko otáča okolo ich planéty, hoci sa Zem točila a
         stále sa točí okolo Slnka. Plytký a povrchný je tento názor preto, lebo ako najvyšší
         princíp, ako vedúcu myšlienku storočia postuluje formálne vedomie národa, ktoré sa celkovo
         vyjadruje prostredníctvom národnosti. Ako sme povedali, národnosť je sama osebe len formou,
         ktorá nemá v tomto oddeľovaní ešte nijaký obsah. Vedúca myšlienka dôb a národov však musí
         mať obsah, ktorý sa národy alebo pokúšajú prijať alebo rozvíjať, no ktorý ešte nie je daný
         v samotnom pojme národnosti. Popri tom všetkom je takýto názor charakteristický pre tých,
         čo ho z toho či iného dôvodu vyznávajú. Jasne pritom vidieť, na čo sa u nás teraz kladie
         dôraz.
   </p>
   <p>
    *
   </p>
   <p>
    V tomto storočí, keď sa národy značne pozdvihli vďaka impulzom silne vplývajúceho
         získaného vzdelania a osvojili si ho, aby sa dôstojne pripojili k ľudstvu, v storočí, ktoré
         prevzalo záštitu nad nedotknuteľnosťou národov v ich ľudských právach, v storočí, keď
         vystúpili niektoré takmer stratené národy so svojím národným svojrázom, aby sa ohriali na
         jeho výslní pod vládou, ktorú sme označili ako pravý výraz 19. storočia, obrátili aj
         Slováci zo svojich Karpát pohľady k slnku, čo vyšlo na obzore doby a radostne sa pripojili
         k duchovnému hnutiu ostatných národov šíreho cisárstva a priložili ruku k dielu tak ako
         ostatní. Kedysi vo svojej duchovnej nečinnosti živení zväčša duchovnou potravou Čechov,
         sami sa teraz prebudili a začali prejavovať duchovnú aktivitu, pretože elektrický šok
         zasiahol aj ich, nadišla pre nich rovnako priaznivá doba ako pre Maďarov a pre ostatné
         národy. Nemala po tomto prebudení, pýtam sa, nasledovať im doteraz neznáma činnosť, a
         nemala sa prejaviť v ich národnom nárečí? Nebol to, pýtam sa ďalej, nevyhnutný chod vecí?
         Isteže! Každý nezaujatý pozorovateľ spozná tento nevyhnutný priebeh a každá šľachetná duša
         schváli duchovné úsilie Slovákov. Kedysi im chýbali osobnosti, ktoré by sa venovali
         národnému vzdelávaniu, no odrazu sa ako predzvesť duchovného života Slovákov vynorili
         viacerí schopní, talentovaní muži naplnení láskou k poznaniu a k svojmu národu a záležalo
         im na jeho vzdelaní: objavil sa Tablic, usilovný zberateľ historických listín a spisov a
         zároveň obľúbený básnik, ktorý už nie je medzi nami, objavil sa neúnavný autor populárnych,
         veľmi potrebných diel, profesor Palkovič; potom prišiel mimoriadne nadaný zostavovateľ
         gramatiky nášho nárečia a podrobného, dôkladného slovníka, dnes už nesmrteľný Bernolák;
         prišiel — dnes už zosnulý — kanonik Palkovič, usilovný prekladateľ Písma svätého do nášho
         čistého nárečia; po ňom sa objavil vynikajúci rečník a zároveň aj básnik Kollár a s ním
         učený, hlbokomyseľný historik Šafárik; potom skvelý a oduševnený básnik, ktorý vylúdil z
         karpatskej lutny dojímavé tóny, ctihodný Hollý, a objavili sa aj iní. Vysoko postavení muži
         vydávali za vlastné peniaze dôležité knihy určené najmä ľudu, tak ako večne živý nitriansky
         biskup Vurum a blahej pamäti sám ríšsky prímas kardinál Rudnay, ktorý dokonca sám prekladal
         diela do slovanskej reči a v tej istej reči vydával tlačou svoje obsažné cirkevné prejavy.
         No zatiaľ čo Slováci na slnku vychádzajúcom nad národmi mierumilovne pokračovali aj ďalej
         vo svojom vzdelávaní, zdvihol sa nad nimi oblak, ktorý zachytil žiarivé lúče slnka nášho
         storočia, takže prestali dopadať na územie Slovákov. Objavila sa totiž myšlienka
         maďarizácie všetkých obyvateľov a národností našej vlasti, ktorá sa na nich spustila ako
         búrka. S touto myšlienkou sa totiž zjavili aj všetky fingované zámienky, čo mali zdôvodniť
         nevyhnutnosť takejto maďarizácie nemaďarských národností Uhorska. Keď sa táto myšlienka
         rozšírila a stala sa takzvanou fixnou ideou, začala maďarská žurnalistika kliesniť cestu
         maďarizácii tým, že zosmiešňovala a očierňovala nemaďarské a najmä slovanské národnosti;
         kritizovala ich národný svojráz a pripisovala národným skupinám — hlavne Slovanom —
         vymyslené zločiny, aby ich vohnala do vopred pripravených osídel. Alebo je to inak, pýtam
         sa vás, pán Lukács, nepranieruje slovanstvo a vedúce osobnosti našej vzdelanosti verejne
         maďarská žurnalistika a iné vám dobre známe diela, a nie sú tieto zavrhnutiahodné spôsoby
         skutočným a dostatočným dôvodom k opodstatneným sťažnostiam a žalobám? Keby som aj
         predpokladal, že sa potláčanie národného svojrázu nemaďarských obyvateľov Uhorska
         neuskutočnilo, nebolo Slovanom dostatočným dôvodom k žalobám a podávaniu sťažností celé to
         ohováranie, všetky tie nezmyselné reči, čo sa šírili o Slovanoch, nadávky, ktorých cieľom
         bolo vytlačiť Slovanov z ich zákonného postavenia? Vláda, verná svojmu vznešenému poslaniu
         a dobre chápajúca 19. storočie, preukázala milosť maďarskej národnosti, robila veľké
         kompromisy a tým tento národ podporovala v jeho vývoji. Bol to veľmi rozumný a spravodlivý
         postup; keď sa však určitý národ domnieva, že má výlučné práva a ostatným upiera presne to,
         o čo sa sám usiluje a čo sám chváli, potom je jeho prístup alebo prístup jeho hovorcov k
         veci egoistický, kastovnícky a teda nečistý, dokonca nehumánny. K takémuto niečomu došlo aj
         u nás. Bolo nevyhnutné, aby Slovania vystúpili so svojimi žalobami a kritizovali konanie,
         ktoré sa proti nim zahájilo, aby ho označili za nespravodlivé a nepatričné. Vy však, pane,
         ste vystúpili v
    <span class="emphasis">
     <em>
      Augsburger Allgemeine Zeitung
     </em>
    </span>
    s tvrdením, že na
         Slovanoch sa nepácha nijaká neprávosť, vraj sa nemajú na čo ponosovať, všetky žaloby sú
         čistými výmyslami a nadôvažok ste Slovanov ešte aj obvinili. Proti vášmu pokusu vykričať
         Slovanov pred ostatnými národmi ako svojhlavých a proti výrazom namiereným proti Slovanom,
         ktoré sú nepriamo vyjadrené vo vašom článku, považoval som za povinnosť obraňovať národ, z
         ktorého pochádzam a ktorého mravné pozdvihnutie mi leží na srdci a považoval som za
         povinnosť brániť jeho úsilie ako spravodlivé a neprekračujúce hranice zákonnosti. Vy ste
         však neboli spokojný s mojou interpretáciou našich pomerov, naďalej ste tvrdili, že žaloby
         Slovanov sú neopodstatnené a nútili ste ma, aby som uviedol fakty, ktoré by dokázali útlak.
         Pravda, nemohol som uviesť nespočetné ohovárania a nadávky všetkých kategórií z maďarských
         novín, ktoré sa tam sypú na hlavy Slovanov a ani iné písomnosti, ktoré sa nimi len tak
         hemžia; z priestorových dôvodov som si nemohol v tomto európskom orgáne nárokovať na
         umiestnenie všetkých týchto materiálov, a ani som na tomto mieste s nimi nechcel vyrukovať
         pred pohľadmi národov; stačilo mi uviesť niekoľko skutočností. Po dlhšom mlčaní ste sa opäť
         objavili na bojisku a usilovali ste sa mnou uverejnenú skutočnosť v spomínaných novinách
         vyvrátiť, podobne aj prípad lajoškomárňanských, prevzatý z brožúry
    <span class="emphasis">
     <em>
      Sťažnosti a
            žaloby Slovanov v Uhorsku na protizákonné prechmaty Maďarov
     </em>
    </span>
    . Spomínaný prípad
         ste sa pokúsili vyvrátiť tak, že ste ho síce nepopreli ako fakt, ale nesprávne ste ho
         založili na mierne modifikovanom dôvode tvrdého trestu za znovuzavedenie bohoslužieb v
         jazyku, v ktorom Slovania úpenlivo prosia. Svoj dôkaz ste prevzali z
    <span class="emphasis">
     <em>
      Pesti
            Hirlap
     </em>
    </span>
    a povedali ste pritom, že z opačnej strany nedošlo k vyvráteniu; no
         hneď na začiatku musím tomuto vášmu tvrdeniu protirečiť, pretože odpoveď bola doručená do
         nestrannej redakcie
    <span class="emphasis">
     <em>
      Nemzeti Ujság
     </em>
    </span>
    , ako môže dokázať vážený pán gróf
         Johann Majláth, no nebola tam publikovaná kvôli určitým pomerom, ktoré odstrániť nebolo v
         moci redakcie. Tieto odvolávania posilňujúce domnelé tvrdenia zamerané proti nám zo strany,
         na ktorej stojíte vy, nemajú celkovo nijakú hodnotu; keby aj totiž vládli iné pomery, okrem
    <span class="emphasis">
     <em>
      Nemzeti Ujság
     </em>
    </span>
    by iné noviny nanajvýš len zriedka alebo vôbec neboli
         ochotné prijať naše protidôkazy. Čo sa týka prípadu Lajoškomárňanov, dovoľujem si potvrdiť
         správnosť interpretácie v tom zmysle, ako bol uvedený v
    <span class="emphasis">
     <em>
      Žalobách a
            sťažnostiach
     </em>
    </span>
    , opierajúc sa pritom o nasledovné dokumenty.
   </p>
   <p>
    Keď peštiansky advokát, bývalý zástupca utláčaných Slovanov pán Johann Herkel videl, ako
         sa spomínaný prípad prekrúca, napísal o ňom nedávno vlastnú správu a taktiež ju dal na
         uverejnenie redakcii
    <span class="emphasis">
     <em>
      Pesti Hirlap
     </em>
    </span>
    (pokiaľ viem, doteraz tam nevyšla) a
         bol taký milý, že aj mne poslal pre vlastné upotrebenie jednu takúto správu. Z tejto správy
         nestranného advokáta poškodených vyberám nasledujúce riadky. Hovorí: „Pred niekoľkými rokmi
         (bolo to roku 1828) prišli štyria vidiečania z Lajoškomárna s prosbopisom. Napísal im ho
         ich dedinský notár a obsahoval sťažnosť. Odkázal som ich na vtedajšieho hlavného inšpektora
         ev. c. a. v. slobodného pána Alexandra Prónaya, ktorého sa táto náboženská záležitosť
         najviac týka; povedali však, že vraj u neho už boli, a on ich poslal ku mne. Prosili ma o
         postúpenie ich sťažnosti vysokému kráľovskému miestodržiteľstvu. Sťažnosť obsahovala toto:
         Lajoškomárňania si všeobecným uznesením obce a so súhlasom vrchnosti zvolili duchovného,
         ktorý už prijal povolávací list. Medzitým však do ich zboru prišiel duchovný, ktorého si
         nevybrali a keď prišli na faru, aby tam privítali nimi zvoleného duchovného, boli nemálo
         prekvapení, keď tam našli iného, neznámeho, ktorý sa s nimi alebo nevedel, alebo nechcel
         dohovoriť. Táto udalosť nimi veľmi otriasla; niektorí z nich síce rozumeli trocha po
         maďarsky, no ostatní a ženy nepoznali okrem svojej rodnej reči nijaký iný jazyk. Údajne sa
         u nich bohoslužby slúžili v materinskom jazyku, no teraz sa u nich už dlho nijaké nekonali,
         a keďže je pre úbohých sedliakov náboženstvo jedinou útechou na tomto svete, boli by nútení
         ísť do veľmi vzdialených miest, keby počas veľkých sviatkov nechceli úplne prísť o túto
         útechu a bohoslužbu, pretože duchovný, čo sa náhle zjavil v ich obci, sa s nimi alebo
         nechcel, alebo nevedel dohovoriť a hoci boli nútení plniť všetky služby, ktoré sú súčasťou
         života farnosti, museli teda orať, siať a duchovného platiť, neumožnil im tento bohoslužbu
         v im zrozumiteľnom jazyku. A ak niekedy zabudli urobiť niečo, čo bolo súčasťou služieb
         farnosti, dostali sa do väzenia, kde ich navštívil povýšenecký advokát a povedal im:
         „Skutočne, je to s vami zlé; prečo necháte so sebou tak zaobchádzať, vzdajte sa svojej
         odpornej slovanskej reči a ihneď sa skončí vaše utrpenie, vidíte predsa, že jete maďarský
         chlieb,“ na čo mu oni odpovedali: „Pane, jeme chlieb, ktorý sme nadobudli ťažkou prácou, a
         v tomto smutnom položení sa umárame už dlhší čas.““ —
   </p>
   <p>
    Ako dodáva pán Johann Herkel, sám spísal ich žiadosť. Mená žalobníkov boli vraj Bartoš a
         Vrabec, na mená ďalších dvoch si nespomína. Sotva ubehlo niekoľko týždňov — hovorí pán
         Herkel —, objavili sa u neho ďalší traja, tentoraz bez písma a povedali: „Pane, sme z
         Lajoškomárna a poslal nás k vám pán hlavný inšpektor; pricestovali sme sem z domu len tajne
         a iba naše ženy vedia, kde sme, pretože keby sa rozchýrilo, kam sme sa vybrali, pochodili
         by sme tak ako tí štyria, ktorí tu boli predtým.“ Keď sa pán Herkel spýtal, čo sa s nimi
         stalo, odpovedali: „Pane, ešte ani neboli doma, už na nich čakali hajdúsi ako na najväčších
         bakoňských zbojníkov, vo Veszpréme ich dali do želiez, uvrhli do žalára a prvý z nich potom
         dostal 64, druhý 50, tretí 40 a štvrtý (ako vyplýva zo stoličnej správy, ktorá je tiež v
         mojich rukách, išlo o starca) 24 palíc, dvaja z nich sú ešte v žalári a my nevieme, čo si
         máme počať.“ Pán Herkel im nemohol tak ľahko uveriť a spýtal sa ich: neprevinili sa tí
         štyria v niečom? No oni povedali, že to boli štyria najspravodlivejší v dedine, všetci ich
         mali radi, ľudskej duši by neublížili a svedomito si plnili aj povinnosti voči pánom i
         stolici. Keď sa skončil rozhovor, dodáva pán Herkel, objavil sa u neho sekretár hlavného
         inšpektora slobodného pána Alexandra Prónaya a pozval ho k svojmu nadriadenému; pán Herkel
         pozvanie prijal a doručil mu v rýchlosti spísanú sťažnosť, a tento čestný muž ju ihneď
         poslal do Viedne na vysokú dvornú kanceláriu. Z vlastného mešca priložil k listu 50 zl.,
         ktoré boli určené pre agenta a so slzami v očiach napísal, že títo úbožiaci mali popri
         svojom utrpení tak či onak dosť výdavkov a sám by mimochodom nikdy neveril, že sa dožije
         takýchto strašných vecí. Blahosklonnou kráľovskou rezolúciou vydanou v tejto záležitosti
         dňa 30. septembra 1828 sa nariaďuje, že lajoškomárňanský zbor má mať kaplána znalého
         slovanskej reči, aby obec nebola ukrátená o duchovnú útechu. Správa stolice, ktorú, ako sme
         povedali, o tejto udalosti podali na vysokom miestodržiteľstve, hovorí síce o tom, že títo
         ľudia boli potrestaní za narušenie pokoja, no ďalej sa tu dodáva, že takéto trestanie si
         vyžaduje rešpekt, ktorý sa nedodržal ani voči sudcovskej moci, ani národnej reči, pretože z
         jazykovej konfúzie nevzišlo nič dobré a šťastie krajiny sa dá podporiť len jednotou jazyka;
         okrem toho vyslovuje stolica v tejto správe prosbu, aby bol pán advokát Johann Herkel kvôli
         vyhotoveniu prosbopisu prísne pokarhaný. Po desiatich rokoch podali z tej istej obce na
         gen. konvente v Pešti novú sťažnosť, kde sa slovanskí členovia tej istej obce ponosujú, že
         hoci milostivá kráľ. rezolúcia ustanovila pravidelnú bohoslužbu, zažili v tomto ohľade
         veľký útlak, pretože sa zúčastňujú na bohoslužbách len každú štvrtú nedeľu a to iba ráno a
         len jednu hodinu, keďže iných bohoslužieb niet. Ďalej sa sťažovali, že ich duchovný M. len
         raz alebo dva razy do roka slúži svätú Večeru Pánovu a to dokonca niekedy cez pracovný deň,
         keď musia byť na panskom, prečo aj istá žena, ktorá nemohla prijať svätú Večeru Pánovu vo
         svojej rodnej reči a ktorú kvôli tomu duchovný častoval hrubými výrazmi, prestúpila k
         rímskokatolíckej cirkvi; ďalej sa ponosovali na správanie duchovného a dodali, že sa kvôli
         nemu presťahovalo z obce viac než štyridsať manželských párov do pokojnejšej oblasti. V
         prosbopise uviedli, že počet slovanských členov v tejto obci predstavuje 253 duší,
         maďarských len 84. Nuž, čo na to poviete, pane, a ako chcete ospravedlniť tento postup?
   </p>
   <p>
    *
   </p>
   <p>
    Keďže práve hovoríme o gen. konvente, chcem spomenúť ešte jeden prosbopis týkajúci sa
         tejto záležitosti, ktorý poslali slovanskí členovia velégskej obce, v Stolnobelehradskej
         stolici, gen. konventu 6. septembra 1838. Okrem iného tu čítame: „So zlomenými srdcami
         objavili sa slovanskí členovia ev. zboru z Velégu u urodzeného pána (teda u hlavného
         inšpektora — túto funkciu vtedy dôstojne zastával spomínaný Alexander Prónay, šľachetný a
         kresťansky mierny muž) a vzlykajúc sa žalovali, že nám vzali to najlepšie, najkrajšie a
         najcennejšie, čo sme mali na tomto svete, totiž svätú bohoslužbu v kostole, túto milosť
         božiu a útechu evanjelia. Len pred niekoľkými dňami zvolal náš kazateľ vo svojom byte
         stretnutie a odsúdil na ňom nás, úbohých Slovanov; pozval k sebe niekoľko svetských osôb a
         úradníkov zo stolice, dedinského richtára, panovačného úradníka a niekoľko
         najagresívnejších Maďarov a uskutočnila sa porada o nás a o našich požiadavkách. Žiadali
         sme totiž, aby sme Všemocnému Bohu mohli slúžiť v materinskej reči tak ako Maďari a aby sme
         mohli tak ako oni farárovi odovzdávať peniaze, plody našej práce, aby sme ho mohli platiť,
         zúčastniť sa na stavbe novej fary, nákupe zvona, kalicha a podobne. Naše požiadavky sa
         nevzali do úvahy a cirkevný konvent rozhodol: ak Slovania niečo podniknú proti kazateľovi,
         ihneď sa predajú ich domy a budú musieť opustiť obec. Okrem toho vymenovali na tomto
         konvente Maďara, ktorý mal dávať pozor a sliediť, či sa nejaký Slovan nevysloví proti
         konventu alebo kazateľovi. Ak áno, bolo ho treba ihneď v putách predviesť do Stoličného
         domu, uväzniť ho alebo ho poriadne potrestať.“ Po tomto úvode vysvetlili, ako a akým
         spôsobom dochádza k obmedzovaniu a zabraňovaniu bohoslužby a taktiež výučby detí v ich
         materinskej reči a dodávajú, že keď mal u superintendenta dištriktu kazateľ K. uviesť ich
         počet, nahlásil tajne len tri duše. V skutočnosti ich bolo 126.
   </p>
   <p>
    *
   </p>
   <p>
    O kamenickom prípade som hovoril preto, aby som osvetlil hodnovernosť istej ctihodnej
         duchovnej osoby, ktorá bola natoľko presvedčená o svojej bezúhonnosti, že sa rozhodla tento
         prípad poslať do
    <span class="emphasis">
     <em>
      Allgem. Zeitung
     </em>
    </span>
    , alebo ho už aj ctenej redakcii
         dokonca zaslala. Ako by som si mohol takýto prípad vymyslieť, keď som nikdy nebol v
         Abovskej stolici a nepoznám teda ani lokalitu, ani tamojšie osoby? Hodnoverná ctihodná
         osoba stavu duchovného, od ktorej som sa dopočul o kamenickom prípade, je pán Michal Hodža,
         evanjelický farár zo Sv. Mikuláša v Liptovskej stolici, taký skúsený, mierny a čestný muž
         milujúci pravdu, že všetci, čo ho poznajú, bezpodmienečne veria jeho tvrdeniam a výpovediam
         a rovnako sa plne teší dôvere svojich spoluveriacich a krajanov, ktorej je s určitosťou
         hodný. Tomuto mužovi hovoril o kamenickom prípade, ktorý som spomínal v
    <span class="emphasis">
     <em>
      Allgemeine Zeitung
     </em>
    </span>
    , pán Karl Serday, učiteľ v tom istom
         evanjelickom zbore, čestný muž, a ten sa dopočul o prípade počas cesty v hornej oblasti
         Uhorska v mestečku Sečovce priamo od pána duchovného Sörésza, spomínaného kazateľa v
         kamenickom zbore, ktorého tam pocestný náhodou stretol a ihneď si jeho slová zapísal do
         svojho denníka. Ak ste vy, pane, popreli tento fakt v
    <span class="emphasis">
     <em>
      Allgemeine
            Zeitung
     </em>
    </span>
    č. 30, 31 z r. 1844 a ak ste sa pritom odvolali na list samého pána
         Sörésza, ktorý všetko, čo som uviedol, priamo vyhlásil za sieť lží a výmyslov a tým sa
         zdanlivo ukázalo pravdivým vaše tvrdenie, ja som sa obrátil s listom na pána Hodžu a
         poprosil ho, aby všetko presne prešetril a uviedol na pravú mieru. Pán Hodža preto vyzval
         pána Serdaya, aby zaujal stanovisko a naliehal, aby mu všetko ešte raz vyrozprával a podal
         o prípade presnú správu. Pán Serday na to odvetil, že môže len rovnakým spôsobom zopakovať
         to, čo už raz povedal, odvolal sa na svoj denník a povedal, že je pripravený odprisahať
         pred príslušnou vrchnosťou, že správu počul do najmenšieho detailu priamo od pána Sörésza.
         No predtým, ako sa malo prikročiť k tomuto závažnému aktu, napísal sám pán Hodža pánovi
         Sörészovi list, kde písomne apeloval na jeho svedomie, aby pán Sörész potvrdil správnosť
         faktov, ktoré povedal pánu Serdayovi, alebo aby sa priznal, že všetko toto rozpovedal len
         ako žart, aby preklenul rozhovorom prázdny čas. Pán Hodža poskytol pánu kazateľovi
         Sörészovi dlhší čas na rozmyslenie a odpoveď — preto som svoje zdôvodnenie zverejnil
         publiku trochu neskôr, ako by bolo bývalo namieste. Pán Sörész list dostal, ako sa dá
         usúdiť podľa záznamu pošty, na ktorom sa nachádza jeho vlastnoručný podpis a ktorý je teraz
         u mňa, no doteraz naň neodpovedal. Keď pán Hodža a pán Serday videli, že odpoveď pána
         Sörésza nechodí, odišiel posledný menovaný za prvým podžupanom Liptovskej stolice, pánom
         Paulom v. Madocsánym, pred ktorým po zložení prísahy vypovedal, že mu nasledovné doslova
         vyrozprával pán Sörész.
   </p>
   <p>
    To je len jedno presvedčivé svedectvo o pravdivom obsahu skutočnosti, ktorú som
         predniesol. Je to silný dôkaz toho, že sa Slovania v Uhorsku nesťažujú bezdôvodne a nerobia
         nemiestny neporiadok, ako tvrdia ich hodnoverne sa tváriaci protivníci. Čo sa týka uvedenej
         skutočnosti, neradím vám, pane, aby ste sa s ňou zahrávali; pretože pri najlepšej vôli by
         ste nikdy nedokázali pred verejnosťou opak môjho tvrdenia, aj keby sa vaše zdôvodnenia
         opierali o list pána Sörésza. Nech sa pán Sörész, ktorý vo svojom liste (mimochodom,
         triumfoval s ním takmer vo všetkých maďarských novinách) celú záležitosť poprel a na mňa
         váľa nadávky a posmech, zodpovedá pred svetom, Bohom a svojím svedomím. Dehonestujúce
         výrazy, ktoré sú viac než urážlivé, ako ste sám povedali, sa ma netýkajú a dopadajú s
         dvojitou váhou na hlavu iného. Táto vec už mimochodom nepotrebuje nijaký komentár. Bolo by
         správne a spravodlivé, keby tie maďarské noviny, čo list prevzali, publikovali aj moje
         zdôvodnenie; bolo by to správne a spravodlivé a ja som zvedavý, ktoré z nich sa budú riadiť
         spravodlivosťou a rešpektovať pravdu. Ak tak nespravia, jasne a jednoznačne sa ukáže, čím
         sú.
   </p>
   <p>
    Čo sa týka iných prípadov, predstavujem si, alebo aspoň by som chcel na vašu česť veriť,
         že ste sa o nich zrejme nedozvedeli a len z nevedomosti, ktorú u vás predpokladám, ste v
         týchto novinách obviňovali Slovanov z toho, že sa neopodstatnene ponosujú, pretože sa na
         nich vraj v skutočnosti nepácha krivda; no neskôr, keď ste sa dozvedeli o určitých veciach,
         mali ste zrejme sklon k zľahčovaniu alebo prikrášľovaniu skutočností, aby ste zostali
         formálne dôsledný. No popravde povedané je skutočne lepšie preukazovať úctu spravodlivosti
         a pravde, aj keby stáli na opačnej strane, ako sa držať formálnosti a pokúšať sa o
         dialektiku alebo kazuistiku. Úsilie dozvedieť sa o určitej vec i pravdu, no iným ju
         predostrieť ako nepravdivú, je formou zla a prevýši ho len irónia, kde o všetkom dobre a
         zle rozhoduje len domýšľavosť, ba dokonca sama určuje, čo je dobré a čo zlé.
   </p>
   <p>
    *
   </p>
   <p>
    Nakoniec sa pýtate, pane, či bude nemecká tlač aj naďalej poskytovať priestor pre
         domnelé ohováranie. Chcete ju priviesť k tomu, aby tak v budúcnosti nerobila. Podľa vášho
         názoru by tak nemala robiť preto, lebo si myslíte, že by si mohli byť oba národy v krátkom
         čase navzájom prospešné. Už v tom pane, že chcete z dôvodu prospešnosti umlčať nemeckú tlač
         čo sa týka slovanských záležitostí, je čosi podozrivé, nečistý úmysel. Keď ste si taký istý
         svojou pravdou, ako sa tvárite, prečo ste potom nepovedali nemeckej tlači priamo, aby sa
         nezhadzovala nactiutŕhačstvom, ale označili ste jej pohnútky ako
    <span class="emphasis">
     <em>
      ab
            utili
     </em>
    </span>
    ? Aký ste len netolerantný, keď upierate právo utláčaných na sťažnosť,
         alebo aspoň chcete zabrániť, aby sa ponosy nedostali na verejnosť? Potom vám ale musím
         priamo a otvorene vysvetliť, že táto neustála honba za sympatiami cez spoločenské záujmy a
         podobne nesvedčí o správnosti veci, ani o silných stránkach takéhoto snaženia. My Slovania
         sa skutočne nikomu nevtierame do priazne, tak ako majú vo zvyku iní, a ani to
         nepotrebujeme, pretože sme si vedomí spravodlivej veci. Ten, kto sa obáva, že jeho
         záležitosti nemajú solídny morálny základ a mohol by pri nejakom nepodstatnom prípade
         utrpieť porážku, len nech sa pachtí za sympatiami a namiesto toho, aby bol sám sebou, nech
         len — aby sme použili taký výraz — navždy zo seba vystúpi. Pri spravodlivej veci prídu
         sympatie sami od seba; iné sympatie, ako napríklad tie, ktoré sa odvodzujú z pohnútky
    <span class="emphasis">
     <em>
      ab utili
     </em>
    </span>
    , sú a môžu byť vďaka svojej povahe len nestále,
         partikulárne a dočasné. A dodávam, že by Nemecko muselo zaprieť svoju podstatu, keby sa
         uchýlilo k takejto jednostrannosti, ako to od neho požadujete.
   </p>
   <p>
    *
   </p>
   <p>
    Koncom minulého roka ste si, pane, v závere vášho článku o populačných pomeroch v
         Uhorsku spomenuli aj na mňa a obvinili ste ma ohľadom môjho druhého, proti vám namiereného
         článku z nedôsledností a protirečení. Nepovažoval som za hodné námahy odpovedať vám,
         pretože na tom mieste vo vašom článku, kde sa venujete môjmu textu, niet nijakých dôkazov,
         len samé rozumovanie. Čo je zvláštne, môj článok, kde sa podľa vášho názoru nachádzajú
         nedôslednosti a protirečenia, nazývate šikovným manévrovaním! Úprimne povedané, donedávna
         som nevedel, že by sa dalo šikovne manévrovať nedôslednosťami a protirečeniami; a vy, pane,
         ma chcete obviňovať z protirečení! Zdá sa, že ste príliš zaťažený logikou: kde však
         zostala? Alebo chápete pod týmto šikovným manévrovaním len dialektickú pozlátku? Tu vám
         musím pripomenúť, že som si vedomý správnej veci, preto dialektickú pozlátku nepotrebujem a
         prenechávam ju iným, ktorým sa môže zísť. Vo svojom druhom článku ste ďalej vyhlásili, že o
         tejto záležitosti už nebudete chcieť písať, a napriek tomuto vyhláseniu ste sa ozvali.
         Môžem z toho usúdiť len to, že vám formálne veľmi záleží na poslednom slove; verte mi však
         — formálne posledné slovo nie je vždy posledným z hľadiska obsahu.
   </p>
   <p>
    *
   </p>
   <p>
    Musím spomenúť ešte tú okolnosť, že rovnako ako vzhľadom na nás Slovanov v Uhorsku, aj
         vzhľadom na Nemcov v Sedmohradsku ste tvrdili a snažili sa dokázať, že tamojší Maďari na
         nich nepáchajú krivdy; o tom, že skutočnosť je iná, vás však poučil (a myslím, že úspešne)
         istý tamojší statočný Nemec.
   </p>
   <p>
    *
   </p>
   <p>
    Ľudstvo sa nezaprie, a takisto ani mocný duch doby. Pre národy a vďaka národom svitlo
         ľudstvu krásne, nádherné storočie, a vzdor proti pravému duchu doby a jeho požiadavkám nie
         je úspešný. Tou istou mierou, akou vzdorovitý človek zapiera ducha doby, zapiera duch doby
         jeho. Dobre vieme, že niekedy nadšenie prekypí, no pri prekračovaní právnych noriem nie je
         zotrvávanie pri starom dobré, pretože v sebe zachováva reflektujúcu vôľu. Ešte stále žijeme
         s nádejou, že Maďari uznajú naše právo na národný svojráz a pochopia požiadavky ducha a
         ľudstva 19. storočia a napravia to, čo sa udialo v náš neprospech. Veď Maďari už dosiahli
         tak veľa pre svoj národný svojráz. To málo, čo máme, nech nám neberú, nech je v budúcnosti
         právne nedotknuteľné. Nikdy sme nechýbali, keď išlo o to, splniť si povinnosti voči Uhorsku
         a preto by sme ani nemali byť ukrátení o naše práva. Možno dnes hovorím proti vetru, no
         nech čas neplynie bez toho, aby sme o ňom nevydali svedectvo!
   </p>
   <p>
    Na záver musím ešte poznamenať, že keby vás neuspokojili tieto skutočnosti alebo keby sa
         objavila nevyhnutnosť predniesť určité ďalšie skutočnosti, uvediem niekoľko takých, ktorých
         som bol očitým svedkom a ktorých pravdivosť nebude môcť nikto poprieť.
   </p>
   <p>
   </p>
  </div>
 </body>
</html>
