<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2523509">
       </a>
       Slovenské povesti
      </h2>
     </div>
    </div>
   </div>
   <p>
   </p>
   <p>
    <sup>
     [
     <a class="footnote" href="#ftn.id2523521" name="id2523521">
      1
     </a>
     ]
    </sup>
   </p>
   <p>
   </p>
   <p>
    Kto sa rád neteší na zvončekoch, prvých úkazoch milého jara? Kto si nezabehuje rád do
         snov, zábav a radostí detinstva? Kto by sa rád neprechádzal po tom poli, na ktoré vyvádzajú
         povesti národné, prvé sny, prvé výpuky obrazotvornosti mysle a duše predkov našich
         detinských? Dávno aj prachy ich porozsýpali vetry, dávno sa ich hlasy v nekonečnej
         ďalekosti stratili, ale tieto kvetisté výpuky ich mysle tu sú ešte, tu ešte medzi nami,
         zavarované v ochranných tichých domkoch, kam fujaky časov nezašibli, zavarované v prostej,
         starine vernej mysli obecného ľudu nášho. Dlhé časy kvietky tieto nikoho nevábili k sebe,
         upadli ony s ľudom obecným a zamkli sa v jeho chyžiach nízkych, ale vzbudenejšia,
         vďačnejšia myseľ ta sa za nimi obrátila a ich tam ukryté vynašla i zase na slnko božie, aby
         sa na ňom rozhrievali a opustlé hlávky pozodvihovali, vyťahuje.
   </p>
   <p>
    Dlhšie časy sa u nás na povesti tieto žiadna pozornosť neobrátila a len v najnovších
         časoch prehrabávať sa začali mysle našincov po týchto poručenstvách zabudlých. Číňan má
         svoje Kingy,
    <sup>
     [
     <a class="footnote" href="#ftn.id2506431" name="id2506431">
      2
     </a>
     ]
    </sup>
    Ind svoju Védu,
    <sup>
     [
     <a class="footnote" href="#ftn.id2506442" name="id2506442">
      3
     </a>
     ]
    </sup>
    Mahabaratu a inšie, Peržan svoju Zenduvestu, Grék svojho Homéra, Germán svoje Eddy,
    <sup>
     [
     <a class="footnote" href="#ftn.id2506456" name="id2506456">
      4
     </a>
     ]
    </sup>
    svoje Nibelungy: čo, spýtala sa myseľ našincov, len my sami nemáme žiadnych
         ostatkov z dávnej starožitnosti, z ktorých by sme najdávnejšiu myseľ našich predkov, ich
         svet natvorený, svet ich skutočný poznať mohli? Len my sami sme bez tohoto dedičstva,
         drahého poručenstva? Z jednej strany ozvali sa hlasy prenikavé piesní vekov starých,
         dojímavé rečou, vábivé obrazmi, tie ešte viac popchli túžbu po vyhľadávaní ostatkov
         dávnych, a tu naraz sa zabrali naši do práce
    <sup>
     [
     <a class="footnote" href="#ftn.id2506480" name="id2506480">
      5
     </a>
     ]
    </sup>
    tejto, dali sa do vyhľadávania, do skúmania: následky prác ich sú zbierky
         rozličné piesní starožitných a najmä povestí národných.
   </p>
   <p>
    Zo Slovákov je prvý p. Rimavský, mládenec slovenský plný činnosti a vôle dobrej, ktorý
         sa do pilnejšieho zbierania týchto povestí
    <sup>
     [
     <a class="footnote" href="#ftn.id2506505" name="id2506505">
      6
     </a>
     ]
    </sup>
    dal a z nich jednu zbierku, obsahujúcu desať spomenutých povestí, na svetlo
         pustil. Dávno sme ju už čakali, vediac, že povesti vydať mieni, i radi sme, že sa začali
         uskutočňovať naše nádeje.
   </p>
   <p>
    Čomu sa ale tak radujeme pri povestiach týchto? Milé sú nám ony jako dedičstvo od
         najstarších otcov, vážne sú pre nás, lebo v nich posvätný názor dávnych otcov našich na
         svet, jeho považovanie a neskalenú ich myseľ i dušu v nich vytlačenú vidíme a krem toho
         majú ony cenu poetickú.
   </p>
   <p>
    Indiáni znášajú kosti dávno rodiny svojej odomrelých otcov na hromadu a nad jedným
         hrobom vystrájajú im slávnosť, inšie národy slávia svojich predkov na mohylách, kde
         stlievajú ich prachy: jakože by teda nemali byť milé duchovné ostatky otcov?
   </p>
   <p>
    Obsahom svojím tieto povesti sa nás tiež veľmi týkajú: „Powieści ludu, ty stojisz na
         straży narodowego pamiątek košcioła,“
    <sup>
     [
     <a class="footnote" href="#ftn.id2506567" name="id2506567">
      7
     </a>
     ]
    </sup>
    hovorí slávny spevec poľský, a vskutku sú v týchto povestiach pamiatky
         národného dávneho kostola, pojímanie (die Auffassung)
    <sup>
     [
     <a class="footnote" href="#ftn.id2506594" name="id2506594">
      8
     </a>
     ]
    </sup>
    a uvažovanie povstania, trvania, riadu a skladu sveta, teda myšlienky
         náboženské ukryté. Keby sme všetky tieto starodávne povesti mali a nič z nich nebolo
         zahynulo, nepochybne sme celú starých predkov našich náuku o bohoch, sklade a riade sveta
         (teogóniu a kozmogóniu) vedeli, ktorú teraz pre neúplnosť týchto povestí a pre nedokonalosť
         zpráv o predkoch našich len neúplne vieme. Dovedáme sa z týchto povestí o hlavných troch,
         nad inších vyvýšených kráľoch: kráľovi ohňa, kráľovi vetrov, kráľovi mora (s týmto treba
         zrovnať Triglava a indických Brahmu, Višnu a Šivu), dovedáme sa z nich o dvanástich
         chlapoch, ktorí na vysokom vrchu stoja a večný, nehasnúci oheň strážia (dvanásť znamení,
         cez ktoré slnko prechodí, dvanásť mesiacov), dovedáme sa z nich o príbuznosti mocností
         vyšších, že Belena (Berena) bola dcéra Ježibaby, poznávame, že predkovia naši slnko si jako
         mládenca, ktorý na svite z lona materinho vychádza, cez deň po nebi chodí a večer zas
         unovaný naspäť matke do náručia padá, alebo jako nebom ženúceho sa koňa predstavovali
         (mládenec bol aj grécky Phoebos
    <sup>
     [
     <a class="footnote" href="#ftn.id2506641" name="id2506641">
      9
     </a>
     ]
    </sup>
    a na koňoch cez blankyt [modré nebo] sa prevážal), vidíme z nich, že si noc
         vypodobňovali jako osobu dlhým tmavým závojom odetú, ktorá podvečer z ďalekých, pustých hôr
         do sveta kráča a svet svojím závojom zaťahuje (ešte aj teraz máme v obecnej reči výrazy:
         išiel proti noci) atď. atď. Všetko toto veľké svetlo leje na pojímanie sveta dávnych
         predkov našich, škoda len, že ho dosiaľ iba kúskovito z týchto povestí poznať môžeme.
         Predsa ale z týchto samých povestí poznávame hlavný názor (die Anschauung; intuitus)
         náboženský predkov našich, a ten je panteizmus (všebožstvo), ukazujúci sa v ustavičných
         prietvoroch (avataroch,
    <sup>
     [
     <a class="footnote" href="#ftn.id2506682" name="id2506682">
      10
     </a>
     ]
    </sup>
    metamorfózach), ktoré sú jedným hlavným charakteristickým znakom povestí, o
         ktorých rozprávame. Všetky staré náboženstvá národov indoeurópskych: Indov, Peržanov,
         Médov, Grékov, Rimanov, Galov, Germánov, Litvanov a Slovanov sú panteistické, čo tiež
         pokrvnosť Slovanov s národmi inšími indoeurópskymi bez všetkej pochyby dokazuje. —
         Náboženstvá národov mongolských a čudských (fínskych) sú bez tohoto znaku. — Jako všetky
         tieto národy porodila, tak aj náboženstvo ich utvorila India. Hlavné učenie tohoto
         panteistického náboženstva je: všetko je jedno a celá vecí rozmanitosť je len priemena
         podoby (forma). Toto staré učenie žije vo všetkých našich opravdivých národných povestiach:
         ľudia sa stávajú vtákmi, kvetmi, skalami; veci neživotné životnými. Obyčajne sa tieto
         prietvory ukazujú v obrazoch krásnych: pred Ježibabou uteká milý s milou a keď ich už moc
         zlostná doháňať má, on sa mení na šíp a ona na ružu, on na rybník, ona na kačku, ona na
         kaplnku, on na pocestného pri kaplnke kľačiaceho: čo za pekná obrazotvornosť! Krem tejto
         náboženskej ceny povestí našich prezrieť môžeme cez ne jako cez sklo do hlbiny duše našich
         predkov, poznať teda môžeme z nich mravnú ich povahu (natura; die Beschaffenheit). V
         povestiach našich vystupuje jedna hlavná osoba, ktorá proti mociam zlým v boji stojí,
         hrozné sú tieto moci a náramne na osobu v boji proti nim postavenú dorážajú, ale najväčšia
         odvážlivosť, teda najväčšia sila s najväčšou pokorou a nábožnosťou spojená premáha i borí
         ich. Vždy osoba táto víťazstvo nadobúda, tejto teda osoby navidomoči sa v povestiach strana
         chytá, z čoho vidno, že osoby takéto sú národného zmýšľania obľúbenci a že tým, čo je mysli
         národnej najdrahšie, ich ona ozdobuje a najvrúcnejšie svoje túžby do nich prelieva.
         Najväčšia teda sila v premáhaní moci odporných s najväčšou pokorou, nábožnosťou,
         obetovavosťou bez nárokov (osobovania si dajakého) spojená, je jadro neskalenej a
         nezahubenej duše nášho národa. Týmito cnosťami ozdobený musí byť hrdina slovenský a len
         takémuto sa darí premáhať a boriť moci nepriateľské a dosiahnuť nad nimi víťazstvo. Pred
         takýmito hrdinami tratia sa moci tieto a trebárs aj dlho sa im na odpor stavajú, nakoniec
         padajú predsa. Oni to tiež odklínajú zakliatych a dopomáhajú im k predošlému šťastnému
         stavu. Zakliati sú pod vládou mocí zlých a od týchto nič ich inšie nevybaví, len hrdinovia,
         mocou ducha svojho i nad týmito zlými mocmi panujúci. Moci zlé, proti ktorým duch dobrý
         bojuje, sú v človekovi samom, a tak aj moci zlé, proti ktorým hrdinovia v povestiach našich
         boj vedú, v samom národe, z ktorého títo vystupujú, prevádzajú vládu svoju, v ktorom, aby
         sme v priechode spomenuli, dve krajnosti (extrema) napospol sa stýkajú. Je v hrdinoch
         povestí našich sila, pokora, nábožnosť, obetovavosť bez nárokov a vidieť, jako sme
         spomenuli, že hrdinov týchto v mysli národa láska, vďačnosť, požehnanie sprevádza, vidieť,
         že na nich vrúcna myseľ národa lipne, ale moci odporné, zlé, proti ktorým hrdinovia v boji
         stoja: slabosť, nadutosť, bezbožnosť, vypínavosť a chvasty majú tiež miesto a vládu svoju v
         národe samom, jednotlivých a celé hromady z neho opanúvajúc a stŕhajúc do záhuby. Mnoho je
         takýchto osôb v povestiach našich, ony za svoje priestupky padajú do nešťastia, podtrhujúc
         ta aj druhých, a zahynuli by tam, keby im na pomoc neprišli dobročinní hrdinovia, ozbrojení
         cnosťami, výstupkom ich naproti postavenými. Výtvory tejto obrazotvornosti a mysle
         slovenskej jak sú ale pravdivé v celom živote našom!
   </p>
   <p>
    Z pripomenutého vidno, že povesti tieto patria k epickému radu poézie; rozpráva sa dej a
         rozprávač docela sa vo vypravovaní tratí. V deji vystupuje jedna hlavná osoba, hrdina,
         obľúbenec národa, ktorého činy zaujímajú hlavnú stranu deja. Epika je najstaršie básnictvo
         národov a iste sú aj povesti tieto najstaršími mysle slovenskej pamätníkmi, od piesní
         národných o ďaleko staršími. Na starovekosť ich bezpečne zavierať sa dá aj z najstarších
         predstavení a názorov nášho národa, ktoré povesti tieto zaujímajú a z ktorých nič nevidieť
         v piesňach našich národných. V týchto spomínajú sa síce starodávni bohovia, pohanské obrady
         (coerimoniae), pálenie líp atď., všetko ale toto je omoc novšie od tamtých predstavení,
         ktoré detinský vek nášho národa obletovali. Oblek a podoba (forma) týchto povestí ukazujú
         tiež na najdávnejšiu starovekosť: výtvory bujnej obrazotvornosti predstavujú sa v reči
         neviazanej, prozaickej. Jako ale vo všetkých takýchto starožitných útvoroch, tak aj tu
         vidieť snažlivosť po istom súhlase (harmónii) a rozmeranosti: tak je to v starovekých
         židovských útvoroch, ich spevoch hrdinských, tak v spevoch Ossianových,
    <sup>
     [
     <a class="footnote" href="#ftn.id2506802" name="id2506802">
      11
     </a>
     ]
    </sup>
    v starých českých hrdinských piesňach, obyčajne Rukopisom kralodvorským
         volaných, tak v srbských spevoch víťazných atď. Zaraz prvá povesť v zbierke p. Rimavského
         sa začína: „Kďe bolo, tam bolo, v seďemďesjatej sjedmej krajiňe bolo, za skleňenním vrchom
         a za drevennou skalou“
    <sup>
     [
     <a class="footnote" href="#ftn.id2506832" name="id2506832">
      12
     </a>
     ]
    </sup>
    atď. V samom deji ukazuje sa istá rozmeranosť, bo sa všetko do tretieho razu
         robí a len na tretí raz sa podarí, skadiaľ i to vidno, že počet trojka je v mysli národa
         obľúbený, svätý. Myseľ, ešte celkom obrazotvornosťou zatočená, neobrátila toľkú pozornosť
         na podobu jako už myseľ slobodnejšia, od obrazotvornosti tak docela neopanovaná, a preto aj
         v najstarších básnických (poeticus) útvoroch nenachodíme rýmu (der Reim) alebo časomiery
         (metrum), ale len prosté vypravovanie, v ktorom predsa, jako sme povedali, vidieť túženie k
         istej rozmeranosti a súhlasnosti. A čo to za pole a krajiny maľuje nám v týchto povestiach
         obrazotvornosť národa nášho detinského, čo za postavy a obrazy vystavuje nám na tých
         poliach? Tam číre háje a hory, tam vypnuté vrchy a na nich sklenené zámky, tam krásne sady
         a čarovné záhrady, tu dlhé kvetisté doliny a po nich ticho sa kolimbajúce jazerá, tam
         samotné hrozné jaskyne a v nich sídlo zlých mocí, tam husté hory a v nich sedaliská
    <sup>
     [
     <a class="footnote" href="#ftn.id2506882" name="id2506882">
      13
     </a>
     ]
    </sup>
    vetru alebo noci, tu dlhé, číre púšte a na nich vypočívajúce slnce, tu letí
         Tátoš povetrím, tam milý s milou pred mocou zlou uteká a naraz na ker s ružou sa mení, tu
         sa zhovárajú vetry, tam hory a staré duby s pocestným, tam sa zhovára hora s horou, inde si
         havrany rady vyššie vyprávajú a inde zase zver tiahne s pocestným a dajúc sa mu do služby,
         slúži mu verne: vidieť, žije tu ešte svet starý, či skutočný, či len vyobrazený, staré,
         dávne veky tu ožívajú a zvuky starožitné pošumievajú, nesúc sa a šumiac jako vetry v
         ďalekosti. Ale ten svet zapadlý koľko ešte i teraz má vábivosti, najmä pre myseľ slovenskú!
   </p>
   <p>
    Nazvali sme povesti naše národnými, a to právom; v nich je vyslovená a vyrazená
         všeobecná myseľ nášho národa, a to tak, jako bola v starovekosti.
    <sup>
     [
     <a class="footnote" href="#ftn.id2506926" name="id2506926">
      14
     </a>
     ]
    </sup>
    <sup>
     [
     <a class="footnote" href="#ftn.id2506937" name="id2506937">
      15
     </a>
     ]
    </sup>
   </p>
   <p>
    Pán Janko Rimavský podal nám desatoro takýchto národných povestí, ktoré vítame srdečne.
         Hlavná povinnosť vypravovateľa takýchto povestí je, aby nám ich tak, v tej reči, v tých
         obratoch, takým spôsobom vyrozprával, jako si ich rozpráva ľud sám, bo sú povesti tieto
         majetnosť ľudu najvlastnejšia a len v tej reči a v tých obratoch sú ony opravdivý kvet
         samorastlý, nevidomky, ukradomky na poli našom vyrastený. Nič tam nemá byť umeleckého,
         všetko len jedno k druhému jako samo od seba má pristávať a jedno za druhým bez všetkej
         premyslenejšej spojitosti nasledovať; tak nič z tej prostej krásy neopŕchne, ale sa celá
         netknutá zadrží. Pán Rimavský vyviedol túto vec zdarilo, bo vypravuje nám povesti tak, že
         sa koľko ráz nám zazdáva počúvať vypravovateľa prostého, národného. Len na dajedných
         miestach poznať, že sa odchýlil od reči v povestiach užívanej, napr. na str. 8: „Popelvár…
         šjeu smjechom svojich bratou a mnohích divákou sprevádzaní,“ to tak neriekne prostý
         povedač; na str. 36: „Jako to čaroďejňík svojej žeňe pod víminkou najvetšjeho tajemstva
         virozprávau;“ na str. 37: „Tohoto sina všetkím tím, od čoho bi šťesťja jeho života záviselo
         zaopatriť“ atď.; na str. 45: „a ukázau mu strjebornje haluški na znak toho, že naozaj bou
         na strjebornom zámku;“ na str. 46: „osúdne tri citroni sa kolimbali na vrchovci jako bi ho
         boli k sebe kívali“ (to je práve planá výpoveď, miesto „jako bi mu boli k sebe kívali“); na
         str. 66: „I kňježa i jeho reči sa grófovi zapáčili, ňerozpakuvau sa teda vjacej“ (to je nie
         po slovensky); na str. 83: „Upjekla si posušťek a dakolko postruhňíkou, vzala oblek novích
         šjat“ (po slovensky: vzala nový oblek alebo nové šaty); na str. 88: „Keď sadali, zvrtli sa
         všetkim taňjera“ (držíme toto za chybu tlače, miesto „taňjere“, bo neveríme, že by to
         vypravovateľ bol chcel vziať za nominatív množný); na str. 123: „a všecci sa už zhrozili
         nad ňou“ (to je nie po slovensky: preľakli sa, ľak do nich padol atď., hovoria Slováci) a
         kde inde. Ostatne sú toto malé schybenia proti povestiam inakšie veľmi krásne vypravovaným.
         Čo sa jednotlivých slov týka, naskrze nechválime vynechávanie hlások korenných, napr.
    <span class="emphasis">
     <em>
      plasou
     </em>
    </span>
    miesto
    <span class="emphasis">
     <em>
      plaskou
     </em>
    </span>
    ;
    <span class="emphasis">
     <em>
      zlosní
     </em>
    </span>
    miesto
    <span class="emphasis">
     <em>
      zlostní
     </em>
    </span>
    ;
    <span class="emphasis">
     <em>
      pocesní
     </em>
    </span>
    miesto
    <span class="emphasis">
     <em>
      pocestní
     </em>
    </span>
    atď. Hlásky tieto
         patria ku koreňu a vysloviť sa tiež pohodlne dajú, majú sa teda aj písať. Tak, jako
         vypravovateľ ich píše, sú vidiečtiny a obecnosti, ktoré v reči spisovnej prijať a uznať sa
         nemôžu. — Bol by tiež dobre urobil vypravovateľ, keby slovo „frištik“ nebol strčil do
         slovenčiny, trebárs aj u nás husto užívané. Máme my naše slovo na ten pochod, a to
    <span class="emphasis">
     <em>
      raňajšje
     </em>
    </span>
    .
    <sup>
     [
     <a class="footnote" href="#ftn.id2504460" name="id2504460">
      16
     </a>
     ]
    </sup>
   </p>
   <p>
    Ostatnú povesť „Pamodaj šťesťja lavička“
    <sup>
     [
     <a class="footnote" href="#ftn.id2504477" name="id2504477">
      17
     </a>
     ]
    </sup>
    (tu by bol lepšie urobil, čo by len zreteľne „Pán Boh daj“ bol napísal) boli by
         sme radšej podľa druhej priemeny čítali, aby sa nám ten nepríjemný obraz o tom psíkovi
         nebol ukázal. Má to síce svoj zmysel, a to ten, že nábožnému dievčaťu nič sa neprotiví, ale
         že ono všetkému, i takémuto odstrkujúcemu zvieraťu pomáha, medzitým táto úslužnosť a
         hotovosť k pomoci nábožného dievčaťa aj z inších tam donesených príkladov jasne sa ukazuje.
   </p>
   <p>
    V predmluve vypravovateľ rozdeľuje povesti na tri oddelenia, a to 1. na povesti z časov
         pohanských, 2. na povesti z časov starokresťanských alebo pohanskokresťanských a 3. na
         povesti z časov kresťanských novších.
    <sup>
     [
     <a class="footnote" href="#ftn.id2504519" name="id2504519">
      18
     </a>
     ]
    </sup>
    — Toto rozdelenie je bez všetkého základu. Povesť z časov kresťanských
         pochádzajúca, t. j. pod vtokom kresťanstva a s ním spojených predstáv (die Vorstellung) o
         bohu, svete a živote utvorená, nie je viacej to, čo my pod povesťou národnou rozumieme a čo
         sa pod ňou, jako sme ukázali, rozumieť má. Naše pravdivé národné povesti sú osnované na
         predstavách najstarších, predkresťanských o bohu, svete a živote, z časov kresťanských na
         takýchto predstavách osnované povesti sú už len podľa tých s daktorými priemenami v príbehu
         pretvorené a ustrojené, z časov ale kresťanských pod vtokom tohoto a jeho predstáv o bohu,
         živote a svete urobené prestávajú byť našimi povesťami národnými v zmysle tom, v jakom sa
         rozumieť majú. Vidno teda z tohoto, že sa povesti na ten spôsob, jako ich p. Rimavský
         podelil, deliť nemôžu a niet veru ani žiadneho znaku, podľa ktorého by sa na spôsob nášho
         vypravovateľa podeliť mohli, lebo podľa vekov v nedostatku všetkých skutočných príbehov
         nemôže byť delenie a podľa osôb význačných z veku pohanského lebo kresťanského tiež nie,
         lebo sa osoby pohanské, napr. starí žreci, starí bohovia alebo vladárovia, na osoby z veku
         kresťanského v mysli ľudu pozamieňali. Keby sa význačné osoby za výrazné znaky vekov, v
         ktorých povesti povstali, brať mohli, to by hneď napr. povesť prvá, kde je reč o mníchovi,
         k veku kresťanskému patrila, ktorá predsa podľa predstáv tam vystavených a podľa spôsobu
         vypravovania do najstarodávnejších vekov z ohľadu svojho pôvodu položiť sa musí. Nie je
         teda možné podeliť povesti tieto na spôsob nášho vypravovateľa a veríme, jako aj sám
         vypravovateľ uznáva, že sa nad rozdelením týmto a čo by ho a jako sporiadal, dosť
         napremýšľal. V týchto ale povestiach nie je žiadne delenie možné a ani ho netreba. Dovedna
         patria všetky povesti, ktoré sú na najstarších predstavách, z jakých sme dajedny vyložili,
         osnované, inšie, ako napr. o Jánošíkovi atď., patria docela do druhého radu. Preto radíme
         vypravovateľovi sa na budúcnosť do žiadneho delenia nepúšťať a len s povesťami, na
         najstarších národa nášho predstavách osnovanými, ktoré sa ľahko od druhých rozoznať dajú,
         pokračovať.
   </p>
   <p>
    Reč povestí, jako sme už aj pripomenuli, je pekná, slovenská, a boli by sme [si] priali,
         aby aj reč predmluvy taká bola bývala, medzitým táto hodne za ňou ostala. Dosť sa v nej
         nachodí neslovenských výpovedí, napr.: „zamíšlajúc jeden stupeň priložiť k stĺpu tomu“,
         Slovák hovorí: „majúc v úmisle“ atď.; ďalej: „pomňík, ktorí má zo stoleťja na stoleťja
         národa nášho svedectvo prechovávať“, Slovák hovorí: „zadržať, zavaruvať“; ďalej:
         „spoliehajúc sa na zápal váš, ktorí mi pomoci svojej, znám, ňeodoprje“, Slovák: „ktorí mi
         na dobrej pomoci buďe“; ďalej: „tento zvazok je len počjatok zbjerki vetšej asi na dvesto
         rozpravok silnej“, Slovák: „asi dvesto rozprávok obsahujúcej“; ďalej: „majťe aspoň tej
         láski“, Slovák: „majťe tú lásku“; potom: „povesti sú — jako pozostatki“, po slovensky:
         „ostatki“ atď.
   </p>
   <p>
    Na dobrý čas vyšli povesti tieto, bo v nich nachádzame peknú, rýdzu reč našu, a nám
         teraz, keď v nej písať začíname, s ňou v jej čistote a rýdzosti dobre oboznámiť sa treba.
    <sup>
     [
     <a class="footnote" href="#ftn.id2504653" name="id2504653">
      19
     </a>
     ]
    </sup>
   </p>
   <p>
    S opravdivou radosťou privítali sme tento zväzok povestí našich i priali by sme [si]
         srdečne, aby sa medzi naším slovenským obecenstvom hojne rozšírili. Každý sa istotne z nich
         nateší a na nich nazabáva; vyšší vzdelanec krem zábavy na tom vykvetenom poli, na ktoré nás
         povesti vyvádzajú, vstúpi tiež prahom povestí našich do duchovného sveta dávnych našich
         otcov a uvidí tam i vyskusuje, keď je bystrejším okom obdarený, stavbu jeho, inší zaujímať
         sa bude tými rozprávkami, plnými tajomnosti, bujnej a často veľmi krásnej obrazotvornosti a
         každý sa po povestiach týchto milo rozpomenie na dávne večierky a priadky, kde pri štrkote
         vretien načúvali sme s napnutosťou rozprávky tieto od našich matiek, babičiek a štebotavých
         vrstovníkov. — Pán Fejérpataky
    <sup>
     [
     <a class="footnote" href="#ftn.id2504707" name="id2504707">
      20
     </a>
     ]
    </sup>
    napomožením vydania týchto povestí zase si krásnu zásluhu o národ náš slovenský
         nadobudnul a pán Rimavský pekne s týmito povesťami beh svoj spisovateľský začal.
    <sup>
     [
     <a class="footnote" href="#ftn.id2504733" name="id2504733">
      21
     </a>
     ]
    </sup>
    Bodaj by sme čím skôr zase druhý zväzok v rukách mali a máme aj tú dôveru k
         nášmu obecenstvu slovenskému, že hojným odberaním týchto, krem toho lacných a poriadne
         tlačených povestí, zberateľovi nášmu ďalšie a nepretrhnuté ich vydávanie možným urobí.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2523521" name="ftn.id2523521">
        1
       </a>
       ]
      </sup>
      <span class="emphasis">
       <em>
        Slovenskje povesti. — Usporjadau a vidau Janko Rimavskí. Zväzok 1. V Levoči
                  u Jána Werthmüllera a sina 1845. V sklaďe kňíh Gašpara Fejérpatakyho z Klučjan v
                  Liptovskom Sv. Mikuláši. Strán 126 v malej osmorke. Cena jedného víťisku na velíňe
                  24 gr., na obecňejšom papjeri 20 gr. str. — Zbjerka táto Slovenstvu posveťená
                  obsahuje 10 povesťi a to 1) Popelvál najvetší na sveťe, 2) Cesta k slncu, 3)
                  Slnkoví kuoň, 4) Tri citroni, 5) Tri zakljate kňježatá, 6) Traja zhavraňelí
                  braťja, 7) Zlatovláska, 8) Ružová Aňička, 9) Straťení chlapec, 10) Pán Boh daj
                  šťesťja lavička. Zobranje sú tjeto povesťí od vjacej, usporjadanje od
                  horespomenutjeho. — Posúďenje od Ludevíta Štúra
       </em>
      </span>
     </p>
     <p>
      Posudok vyšiel v Orle tatránskom v 8. — 9. čísle z 26. septembra (Mal. Rujna) a 3.
               októbra (Vel. Rujna) 1845.
     </p>
    </div>
    <div class="footnote">
     <p>
      <sup>
       [
       <a class="para" href="#id2506431" name="ftn.id2506431">
        2
       </a>
       ]
      </sup>
      <span class="emphasis">
       <em>
        King
       </em>
      </span>
      — sväté knihy Číňanov
     </p>
    </div>
    <div class="footnote">
     <p>
      <sup>
       [
       <a class="para" href="#id2506442" name="ftn.id2506442">
        3
       </a>
       ]
      </sup>
      <span class="emphasis">
       <em>
        Véda
       </em>
      </span>
      — zbierka indických náboženských predpisov a
               ceremónií
     </p>
    </div>
    <div class="footnote">
     <p>
      <sup>
       [
       <a class="para" href="#id2506456" name="ftn.id2506456">
        4
       </a>
       ]
      </sup>
      <span class="emphasis">
       <em>
        Eddy
       </em>
      </span>
      — súbor škandinávskych tradícií o bohoch, stvorení sveta
               a starých škandinávskych hrdinoch a básnictve
     </p>
    </div>
    <div class="footnote">
     <p>
      <sup>
       [
       <a class="para" href="#id2506480" name="ftn.id2506480">
        5
       </a>
       ]
      </sup>
      <span class="emphasis">
       <em>
        … sa zabrali naši do práce…
       </em>
      </span>
      — roz. Slovania, nie špeciálne
               Slováci
     </p>
    </div>
    <div class="footnote">
     <p>
      <sup>
       [
       <a class="para" href="#id2506505" name="ftn.id2506505">
        6
       </a>
       ]
      </sup>
      <span class="emphasis">
       <em>
        … zbierku, obsahujúcu desať… povestí…
       </em>
      </span>
      — Rimavského zbierka
               obsahuje tieto povesti: Popelvár najväčší na svete, Cesta k slncu, Slncový kôň, Tri
               citróny, Tri zakliate kniežatá, Traja zhavranelí bratia, Zlatovláska, Ružová Anička,
               Stratený chlapec, Pamodaj šťastia lavička.
     </p>
    </div>
    <div class="footnote">
     <p>
      <sup>
       [
       <a class="para" href="#id2506567" name="ftn.id2506567">
        7
       </a>
       ]
      </sup>
      <span class="emphasis">
       <em>
        Powieści ludu, ty stojisz na straźy narodowego pamiątek
                  kościoła
       </em>
      </span>
      — Ľudová povesť, ty stojíš na stráži pamiatok národného
               chrámu. Je to citát z obľúbenej Štúrovej Wajdelotovej piesne z Mickiewiczovho Konrada
               Wallenroda, ale trochu pozmenený. V pôvodine sa totiž apostrofuje ľudová pieseň (O
               pieśni gminna), nie povesť, ako to robí Štúr.
     </p>
    </div>
    <div class="footnote">
     <p>
      <sup>
       [
       <a class="para" href="#id2506594" name="ftn.id2506594">
        8
       </a>
       ]
      </sup>
      <span class="emphasis">
       <em>
        Die Auffassung
       </em>
      </span>
      (nem.) — ponímanie, pochop. Štúr v Slovenských
               národných novinách a Orle tatránskom vysvetľoval v zátvorkách nové, tvoriace sa
               termíny, uvádzajúc ich význam v nemčine a často aj v latinčine
     </p>
    </div>
    <div class="footnote">
     <p>
      <sup>
       [
       <a class="para" href="#id2506641" name="ftn.id2506641">
        9
       </a>
       ]
      </sup>
      <span class="emphasis">
       <em>
        Phoebos
       </em>
      </span>
      — prímeno gréckeho boha Apolóna; podľa gréckych bájí
               bol správcom slnečného voza. Keďže bol aj ideálom mužskej krásy, vypodobňoval sa ako
               ideálny mládenec.
     </p>
    </div>
    <div class="footnote">
     <p>
      <sup>
       [
       <a class="para" href="#id2506682" name="ftn.id2506682">
        10
       </a>
       ]
      </sup>
      <span class="emphasis">
       <em>
        Avatar
       </em>
      </span>
      — prevteľovanie indických bohov do iných bytostí,
               napr. boh Višnu sa prevteľoval do ryby a v tejto podobe potom pomáhal iným
     </p>
    </div>
    <div class="footnote">
     <p>
      <sup>
       [
       <a class="para" href="#id2506802" name="ftn.id2506802">
        11
       </a>
       ]
      </sup>
      <span class="emphasis">
       <em>
        Ossianove spevy
       </em>
      </span>
      — nazvané tak podľa vybájeného barda
               škótskych ľudových povestí, ktoré v údajnom preklade zo starých tradícií vydal James
               Macpherson v 18. storočí. Tieto spevy silne ovplyvnili skoro všetky európske
               literatúry, no koncom 19. storočia sa dokázalo, že išlo o Macphersonove falzá.
     </p>
    </div>
    <div class="footnote">
     <p>
      <sup>
       [
       <a class="para" href="#id2506832" name="ftn.id2506832">
        12
       </a>
       ]
      </sup>
      <span class="emphasis">
       <em>
        Kde bolo, tam bolo…
       </em>
      </span>
      (citáty ponechávame v pôvodnej štúrovskej
               slovenčine a pravopise) — začiatok povesti Popelvár najväčší na svete. Presné znenie
               je toto: Kďe bolo, tam bolo, v seďemďesjatej sjedmej krajiňe bolo, za červením morom,
               za skleňením vrchom a za drevenou skalou…
     </p>
    </div>
    <div class="footnote">
     <p>
      <sup>
       [
       <a class="para" href="#id2506882" name="ftn.id2506882">
        13
       </a>
       ]
      </sup>
      <span class="emphasis">
       <em>
        Sedaliská
       </em>
      </span>
      — sídla
     </p>
    </div>
    <div class="footnote">
     <p>
      <sup>
       [
       <a class="para" href="#id2506926" name="ftn.id2506926">
        14
       </a>
       ]
      </sup>
      Obšírne rozprávať budeme o povestiach národných v článku našom o poézii
               slovenskej, ktorý snáď v týchto listoch umiestime alebo osobitne vydáme.
     </p>
    </div>
    <div class="footnote">
     <p>
      <sup>
       [
       <a class="para" href="#id2506937" name="ftn.id2506937">
        15
       </a>
       ]
      </sup>
      <span class="emphasis">
       <em>
        Obšírne rozprávať budeme o povestiach národných v článku našom o poézii
                  slovanskej, ktorý snáď v týchto listoch umiestime alebo osobitne vydáme
       </em>
      </span>
      — Štúr už v tomto čase (roku 1845) pomýšľal na napísanie rozboru slovanských povestí
               a piesní, ktorý knižne vydal až roku 1853 s názvom O národních písních a pověstech
               plemen slovanských. Zaradený je do tohto výboru v slovenskej verzii.
     </p>
    </div>
    <div class="footnote">
     <p>
      <sup>
       [
       <a class="para" href="#id2504460" name="ftn.id2504460">
        16
       </a>
       ]
      </sup>
      <span class="emphasis">
       <em>
        Raňajšje
       </em>
      </span>
      — raňajky; Štúrom uvádzaný nárečový tvar sa v
               spisovnej slovenčine neujal
     </p>
    </div>
    <div class="footnote">
     <p>
      <sup>
       [
       <a class="para" href="#id2504477" name="ftn.id2504477">
        17
       </a>
       ]
      </sup>
      <span class="emphasis">
       <em>
        Pamodaj šťesťja lavička
       </em>
      </span>
      — posledná povesť z Rimavského
               zbierky, ktorá je zapísaná v dvoch variantoch, a to v jednom od Ľudovíta Reussa a v
               druhom od Rimavského. Štúrova zmienka o nepríjemnom obraze „o tom psíkovi“ vzťahuje
               sa na prvý variant, podľa ktorého službu hľadajúca pastorkyňa na svojej ceste naďabí
               medziiným aj na „črvavjeho“ psíka, ktorého má očistiť od „črvjakov“. Tento obraz
               nezdal sa Štúrovi nadostač estetickým. V druhom variante sa uvedený motív
               nevyskytuje.
     </p>
    </div>
    <div class="footnote">
     <p>
      <sup>
       [
       <a class="para" href="#id2504519" name="ftn.id2504519">
        18
       </a>
       ]
      </sup>
      <span class="emphasis">
       <em>
        V predmluve vypravovateľ rozdeľuje povesti…
       </em>
      </span>
      — Ján Francisci
               Rimavský uviedol zväzok Slovenských povestí predslovom „Braťja Rodáci!“, v ktorom
               vysvetlil zmysel vydávania ľudových povestí, ich význam a zatriedenie do troch
               skupín, ako ich cituje Štúr. Stanovisko Štúrovo vo veci delenia povestí je iste
               správne.
     </p>
    </div>
    <div class="footnote">
     <p>
      <sup>
       [
       <a class="para" href="#id2504653" name="ftn.id2504653">
        19
       </a>
       ]
      </sup>
      <span class="emphasis">
       <em>
        Na dobry čas vyšli povesti tieto…
       </em>
      </span>
      — Štúr sa tešil Rimavského
               zbierke aj z toho hľadiska, že vyšla v novej slovenčine, predstavenej Štúrom najmä v
               Slovenskych národných novinách a Orle tatránskom, ktoré orgány v tejto slovenčine
               začali vychádzať od augusta 1845.
     </p>
    </div>
    <div class="footnote">
     <p>
      <sup>
       [
       <a class="para" href="#id2504707" name="ftn.id2504707">
        20
       </a>
       ]
      </sup>
      <span class="emphasis">
       <em>
        Gašpar Fejérpataky Belopotocký
       </em>
      </span>
      (1794 — 1874) — knihár v
               Liptovskom Mikuláši, vydavateľ kalendárov, podporoval viaceré národné podujatia. Štúr
               uštedril Fejérpatakymu túto verejnú pochvalu (v Slovenských povestiach sa táto
               Fejérpatakyho podpora nespomína) aj preto, že Fejérpataky dal Štúrovi kauciu na
               noviny, a v tomto čase sa Štúr snažil Fejérpatakyho získať aj pre svoj spisovný
               jazyk, čo sa mu však nepodarilo.
     </p>
    </div>
    <div class="footnote">
     <p>
      <sup>
       [
       <a class="para" href="#id2504733" name="ftn.id2504733">
        21
       </a>
       ]
      </sup>
      <span class="emphasis">
       <em>
        … Rimavský pekne s týmito povesťami beh svoj spisovateľský
                  začal
       </em>
      </span>
      — nebola to prvá literárna práca Rimavského (uverejňoval už
               predtým preklady a básne a osobitne tlačou vyšla aj jeho báseň Vrstovnňíkom na
               pamjatku), no aj sám Rimavský v predslove k Slovenským povestiam pokladá tento zväzok
               za prvú písomnú prácu, „lebo druhje podrobnosťi sotva zasluhujú spomenuťja“
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2507049">
       </a>
       Lužické národné piesne
      </h2>
     </div>
    </div>
   </div>
   <p>
   </p>
   <p>
    <sup>
     [
     <a class="footnote" href="#ftn.id2507060" name="id2507060">
      22
     </a>
     ]
    </sup>
   </p>
   <p>
   </p>
   <p>
    Učená hornolužická spoločnosť,
    <sup>
     [
     <a class="footnote" href="#ftn.id2507086" name="id2507086">
      23
     </a>
     ]
    </sup>
    majúc na starosti zvlášť pilnejšie skúmanie domácich svojich vecí a
         dôležitostí, chválitebný tiež zreteľ pred nejakým časom k piesňam lužickým, zostávajúcim
         dosiaľ v ústach tamojšieho srbského, na niekoľko tisícov stenčeného ľudu, obrátila,
         vystaviac peňažitú odmenu každému, kto by hojnú zásobu takých zozbieral a uvedenej
         spoločnosti odovzdal. Na vyzvanie toto zišla sa hodná zásoba srbských piesní, obohatená
         zvlášte hojnými príspevkami vlasteneckých srbských mladíkov Jána Šmalera
    <sup>
     [
     <a class="footnote" href="#ftn.id2507116" name="id2507116">
      24
     </a>
     ]
    </sup>
    a Markuša,
    <sup>
     [
     <a class="footnote" href="#ftn.id2507136" name="id2507136">
      25
     </a>
     ]
    </sup>
    onoho Horno-, tohoto Dolnolužičana, ktorí už skôr pred ohlásením spoločnosti z
         vlasteneckých zámerov boli piesne zbierali a časom vydávať zamýšľali. Vydaním týchto v
         jeden celok zostavených horno- a dolnolužických piesní zaujali sa teraz p. Leopold Haupt,
    <sup>
     [
     <a class="footnote" href="#ftn.id2507158" name="id2507158">
      26
     </a>
     ]
    </sup>
    príčinlivý tajomník učenej hornolužickej spoločnosti, a uvedený p. Ján Šmaler,
         ohlásiac práve vopred tlačou skoré ich vyjdenie pod názvom: Pjesnički horných a deľnych
         Łužiskich Serbow.
    <sup>
     [
     <a class="footnote" href="#ftn.id2507184" name="id2507184">
      27
     </a>
     ]
    </sup>
    Oznámenie vydané je v srbskom jazyku, pravopisom z ponemčilosti vyzutým a podľa
         českého spôsobu sporiadaným, s pripojeným nemeckým prekladom. Z oznámenia nasledujúce sem
         kladieme:
   </p>
   <p>
    Celé vydanie bude rozdelené na dva diely, z ktorých prvý horno-, druhý dolnolužické
         piesne zaujímať bude. Ku všetkým piesňam pridaný je nemecký preklad a nápev, ale bez hudby.
         Prvý diel, z hornolužických pozostávajúci, obsahovať má: 1. piesne poľné, 2. tanečné, 3.
         kolospevy, 4. svadobné, 5. dumky, 6. pesničky rozmanitého obsahu. Predmluva srbská s
         nemeckým prekladom poskytne potrebné známosti o pôvode, mene, dejinách, počte, jazyku,
         postave a ráze Srbov v oboch Lužiciach; a zvláštny prídavok zaujímať bude vysvetlivky na
         jednotlivé spevy, slová, rozličnosť textu a nápevov, podobné miesta z iných slovanských
         piesní, jako i nemeckých, ďalej pojednanie o niektorých dôležitejších zvláštnostiach,
         mravoch a obyčajoch Srbov s pripojenými obrazmi. Odev, večer na priadkach, hody, svadba,
         krstiny, pohreb, plesy, hudobné Srbov nástroje majú tu zvlášť popísané byť. Pri tom ešte
         nachádzať sa bude zbierka národných povestí, rozprávok a prísloví. Ku každej piesni
         pripojené poznamenanie udá miesto, kde sa spieva, od koho ju zberatelia počuli atď. Všetko
         dohromady činiť bude 60 hárkov, ktoré vo zväzočkoch desaťhárkových po sebe na svetlo vyjdú.
         Cena jedného zväzočku na 1 zl. striebra určená je. Akonáhle dostatočný počet predplatiteľov
         sa zozbiera, hneď vydávanie sa započne. Kto na šesť výtlačkov predplatí, siedmy dostane
         zdarma. Predplatenia sa zasielajú buď do Zhorelca, buď v každom riadnom kníhkupectve
         zložené byť môžu. — Ostatne práve z priateľských listov sa dozvedáme, že istý tamojší
         kníhkupec náklad na vydanie prevzal, čím by predplatenie prestalo. Ak bude tomu tak,
         čakajme na skoré vyjdenie diela.
   </p>
   <p>
    Vec veľmi potešiteľná je, že sa predsa i v Lužici našli mužovia, čo sa ujímajú tamojších
         národných, pre poznanie národa tak dôležitých spevov a vychvacujú ich z úst srbského,
         každým dňom na počet sa zmenšujúceho ľudu, aby snáď s konečným niekedy odnárodnením Srbov
         lužických, chatrných týchto, ale vážnych zvyškov polabského Slovanstva, ich niekdajšieho
         jestvovania a duševnej činnosti dôkazy do mora nepamäti sa nepohrúžili. Je zbierka táto
         vážna vôbec pre celé Slovanstvo, zvlášte však pre našich básnikov, dejepravcov,
         jazykospytcov atď. a tým vážnejšia, že ona je jediným dosiaľ svojho druhu dedičstvom po
         bratoch našich polabských. My sme to už sotva od synov oplakaných Lužíc očakávali, tým teda
         radostnejšie prekvapilo nás prítomné podniknutie. Tešiac sa mu, majme ho tiež za dôkaz
         okrievajúceho a vo všetkých končinách k čerstvému životu sa budiaceho Slovanstva, ktoré
         nikdy ešte predtým rovnakým časom, toľkými a takými dôkazmi duševnej činnosti sa
         neprejavovalo, čo zdá sa ukazovať na veľkú jeho budúcnosť.
   </p>
   <p>
    Tej sme nádeje, ze obecenstvo českoslovanské úkaz tento si povšimne, podniknutiu vydania
         piesní lužických priať bude a hojnejším ich odoberaním to dokáže.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2507060" name="ftn.id2507060">
        22
       </a>
       ]
      </sup>
      <span class="emphasis">
       <em>
        Lužické národnj pjsně
       </em>
      </span>
     </p>
     <p>
      Štúrov oznam vyšiel v českom časopise Květy, Příloha XIX zo 17. septembra 1840,
               str. 74. Na konci článku je Štúrova menná skratka: L. Š. — Pôvodný český článok sme
               prepísali do slovenčiny.
     </p>
    </div>
    <div class="footnote">
     <p>
      <sup>
       [
       <a class="para" href="#id2507086" name="ftn.id2507086">
        23
       </a>
       ]
      </sup>
      <span class="emphasis">
       <em>
        Učená hornolužická spoločnosť
       </em>
      </span>
      — Oberlausitzer Gesellschaft
               der Wissenschaften, bola založená roku 1779 v lužickom meste Zhorjelci a združovala
               všetkých záujemcov o život a kultúru Lužických Srbov. Svoje práce o Lužiciach (Hornej
               i Dolnej) publikovali v osobitnom vedeckom časopise, vydávanom v nemčine.
     </p>
    </div>
    <div class="footnote">
     <p>
      <sup>
       [
       <a class="para" href="#id2507116" name="ftn.id2507116">
        24
       </a>
       ]
      </sup>
      <span class="emphasis">
       <em>
        Jan Arnošt Smoleŕ
       </em>
      </span>
      (1816 — 1884; Lužickí Srbi mávajú dvojaké
               znenie svojho mena, a to nemecké i lužické; tak Smoleŕ píše sa po nemecky Schmaler, a
               odtiaľ Šmaler) — hlavný predstaviteľ lužického národného obrodenia, osobný Štúrov
               priateľ
     </p>
    </div>
    <div class="footnote">
     <p>
      <sup>
       [
       <a class="para" href="#id2507136" name="ftn.id2507136">
        25
       </a>
       ]
      </sup>
      <span class="emphasis">
       <em>
        Bogusław Markus
       </em>
      </span>
      (1815 — 1880) — Lužický Srb, zberateľ
               ľudových piesní
     </p>
    </div>
    <div class="footnote">
     <p>
      <sup>
       [
       <a class="para" href="#id2507158" name="ftn.id2507158">
        26
       </a>
       ]
      </sup>
      <span class="emphasis">
       <em>
        Leopold Haupt
       </em>
      </span>
      — Nemec, tajomník spoločnosti, je síce uvedený
               ako spoluautor zbierky lužických piesní, ale nenáležite, pretože on iba preložil
               piesne do nemčiny a neobohatil ju svojimi zápismi, ako bol predtým Smoleŕovi
               sľúbil
     </p>
    </div>
    <div class="footnote">
     <p>
      <sup>
       [
       <a class="para" href="#id2507184" name="ftn.id2507184">
        27
       </a>
       ]
      </sup>
      <span class="emphasis">
       <em>
        Pjesnicki hornych a deĺnych Łužiskich Serbow
       </em>
      </span>
      (viď pozn. k
               str. 115) vyšli v dvoch zväzkoch roku 1841 a 1843, a to dvojjazyčne po lužicky a v
               nemeckom preklade (roku 1953 vydala Nemecká akadémia vied v Berlíne túto zbierku v
               novom, tzv. anastatickom vydaní). Toto veľké dielo vyšlo nákladom J. M. Gebhardta v
               Grimme.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2507327">
       </a>
       Bájky Jonáša Záborského
      </h2>
     </div>
    </div>
   </div>
   <p>
   </p>
   <p>
    <sup>
     [
     <a class="footnote" href="#ftn.id2507339" name="id2507339">
      28
     </a>
     ]
    </sup>
   </p>
   <p>
   </p>
   <p>
    Bájka má svoje zvláštne miesto v historickom rozvíjaní sa ľudstva. V rozvíjaní tomto ona
         vtedy povstala a vtedy bola na čase, keď duch ľudský, ešte nevycvičený a nevzdelaný, pravdy
         mravné a pravdy životné samy osebe pochopiť, oceniť a uvážiť nebol ešte spôsobný. Aby si
         tieto pravdy osvojil a jasne ich pochopil, vzal si k tomu na pomoc prírodu a udalosti
         prirodzené a z týchto takrečeno si pravdy povyťahoval a v živom názore na prírodu ich
         poznával. Tento vek ľudstva padá do Prednej Ázie. O Ezopovi
    <sup>
     [
     <a class="footnote" href="#ftn.id2507376" name="id2507376">
      29
     </a>
     ]
    </sup>
    sa hovorí, že z Frýgie pochádzal. Napospol bájka má v Prednej Ázii veľké
         značenie a je vo všeobecnom užívaní, ako v Perzsku. Všade tuto ľudstvo ešte len na tom
         stupni vzdelanosti stálo, že sa od prírody, ktorá tam ešte vo vysokej vážnosti a v povýšení
         bola, poučovať dalo. I Kristus učí najviac na Východe v parabolách, t. j. v podobenstvách,
         udalosti prirodzené obsahujúcich. Takýto ale vek, ako sa v ľudstve nachodí, nachodí sa i v
         živote jedného každého človeka. Na prírodu my už, pravda, toľko nedržíme a ju za roveň
         starému svetu nezbožňujeme, ale jesto predsa čas v našom živote, kde príroda oveľa
         čarovnejšie na nás pôsobí, a takrečeno divným spôsobom nás zajíma, a to je čas útleho
         chlapectva. V tomto čase nie sme my tiež ešte spôsobní vysoké pravdy ktoréhokoľvek obsahu,
         či prísne mravného, či napospol životného, samy osebe dobre povážiť, vec premyslieť a
         oceniť, keď sa nám ale tieto pravdy v prirodzených udalostiach takrečeno spredmetnené a
         živo predstavené samy od seba do očí strkajú, tu už i v tomto útlom veku pozornejšími sa na
         ne stávame a hlboko si ich do srdca vtláčame. Veru keby si chlapcovi povedal, že je sloboda
         zlatá, on by tú pravdu nielen ešte povážiť, ale ani rozumieť nevedel, keď mu ale
         vyrozprávaš Fedrovu
    <sup>
     [
     <a class="footnote" href="#ftn.id2507423" name="id2507423">
      30
     </a>
     ]
    </sup>
    bájku o tom psovi, ktorého síce dobre kŕmili a vytučili, ale vždy na reťazi
         trímali, len v noci na stráž ho z reťaze púšťajúc, a privedieš mu potom toho vlka, chudého
         síce, ale slobodne po horách sa túlajúceho a svoju slobodu s nevoľou psa, trebárs i dobre
         kŕmeného, premeniť nechtiaceho, tu už potom i chlapec tú pravdu zrozumie a takto v prírode
         žive predstavenú si ju hlboko do duše vtlačí. — Bájky takéto i so svojimi pravdami ostávajú
         nám potom na celý život, veď dobre vieme, koľko sa i teraz v našich spisoch a v našich
         rečiach na bájky naodvolávame, napr. pri nevinnom útisku dakoho na známu tú bájku o vlkovi
         a baranovi.
    <sup>
     [
     <a class="footnote" href="#ftn.id2505538" name="id2505538">
      31
     </a>
     ]
    </sup>
    Z tohoto všetkého ale vidno, že bájka tým je lepšia a podarenejšia, čím je
         prirodzenejšia, t. j. čím viac tá udalosť, ktorá za postať pravdy slúži, s prírodou sa
         zrovnáva, bo tak potom aj tá pravda, ktorá z bájky tiecť má, tečie z nej nenúteno a
         takrečeno sama od seba, v čom opravdivá cena bájky záleží. — Z tohoto ohľadu staré a
         menovito ázijské bájky majú veľkú prednosť, bo tam ľudia s prírodou boli oveľa spojenejší
         ako my teraz a tak im teda príroda takrečeno sama od seba sa ponúkala a im to, čo by sa z
         nej naučiť mali, podávala. Aké sú to len napr. prirodzené, prosté a znamenité bájky o trsti
         a o dube,
    <sup>
     [
     <a class="footnote" href="#ftn.id2505579" name="id2505579">
      32
     </a>
     ]
    </sup>
    o kobylke a o mravcoch,
    <sup>
     [
     <a class="footnote" href="#ftn.id2505596" name="id2505596">
      33
     </a>
     ]
    </sup>
    o chlapcovi pastierskom
    <sup>
     [
     <a class="footnote" href="#ftn.id2505609" name="id2505609">
      34
     </a>
     ]
    </sup>
    bez príčiny o pomoc, akoby mu vlci ovce dlávili, volajúcom. V útlom veku tak
         nám to prichodí, ako čo by to bolo celkom skutočné a pravdivé.
   </p>
   <p>
    Bájky pána Jonáša Záborského rozpadajú sa na pôvodné a preložené z gréckeho i z
         poľského. Opúšťajúc druhé, ako už zinakade známe a pre túto zbierku dobre volené, len o
         prvých, t. j. o pôvodných jeho bájkach pár slov prerečieme. Veľmi dobre si pán pôvodca tu v
         tom zaviedol, že prijal do svojej zbierky také bájky, ktoré sa napospol v našom národe
         rozprávajú a sú bájkami naozaj národnými, ako napr. bájka o králikovi a orlovi, o chudej
         vdove, o otvorenom nebi atď. Že takéto bájky v niečom premenil, nič nerobí, zmysel ostal
         ten istý, ktorý sám národ do týchto bájok vkladá. Väčšina týchto pôvodných bájok je
         skutočne dobrá, t. j. udalosti prirodzené, tu vystavené, veľmi prírode zodpovedajú, a tak
         aj pravdy z nich nenúteno samy od seba tečú. Takéto bájky sú napr.:
    <span class="emphasis">
     <em>
      vrabci a
            kohút, králik a orol, trasoritka a kukučka, kradca, zajac, kaňa a človek, veľká a malá
            ryba, chlapec výkrutný, dvaja školári, mladá a stará líška, chlapec pastúch
     </em>
    </span>
    .
         Menej podarené bájky sú:
    <span class="emphasis">
     <em>
      pán a osol, vrátnik a sedliak, človek a prítomnosť,
            vajce a kameň, drevený a živý kôň, pán a cigáň
     </em>
    </span>
    . Pri prekladaných bájkach len
         to máme poznamenať, že v bájkach z gréckeho prekladaných divno na človeka, tomu
         rozumejúceho, pôsobia anjeli a druhé kresťanské a židovské predstavenia. Hovorí síce p.
         pôvodca na konci, aby sme dali mŕtvemu telu spať a len ducha ochránili, a tak bájky dobré i
         grécke pre nás upotrebili a k lepšiemu ich pôsobeniu naším duchom obživili, medzitým tu by
         sme už radšej boli videli slobodné nasledovanie gréckych bájok v takomto spôsobe. Bájky z Krasického
    <sup>
     [
     <a class="footnote" href="#ftn.id2505696" name="id2505696">
      35
     </a>
     ]
    </sup>
    preložené sú už skoro všetky vytlačené aj v staršej čítanke peštianskej,
         medzitým v ktorejkoľvek zbierke bájok takéto vždy dobre stoja. — Čo sa týka reči, sú tieto
         bájky písané ešte po česky, bo vtedy, keď boli písané, nebolo ešte medzi nami myšlienky o
         slovenčine; pozoruhodno, že i v týchto bájkach slovenčina sa už mocne prebíja a tak p.
         pôvodca i nechtiac sám jej už popredku cestu kliesni.
    <sup>
     [
     <a class="footnote" href="#ftn.id2505725" name="id2505725">
      36
     </a>
     ]
    </sup>
    Nemohol sa p. pôvodca spriateliť s mnohými vytrelými českými formami, a preto
         užíva okrúhlejšie a plnšie slovenské formy, napr.:
    <span class="emphasis">
     <em>
      dvaja, vašou, maličkosťou,
            pánov
     </em>
    </span>
    (v akuz., miesto českého pány),
    <span class="emphasis">
     <em>
      dnuká, vašu, slabšia, pod
            pecou, činia
     </em>
    </span>
    atď. Z tohoto vidno, že p. pôvodcovi už len treba jeden krok
         urobiť ku slovenčine a tak mu istotne i bájky lepšie vypadnú, budú okrúhlejšie, tekúcejšie,
         i väčší osoh na Slovensku mať budú.
    <sup>
     [
     <a class="footnote" href="#ftn.id2505764" name="id2505764">
      37
     </a>
     ]
    </sup>
    Počujeme, že tieto teraz, inakšie pekné bájky, málo sú na Slovensku rozšírené a
         bájok veru nieto a treba ich veľmi pre školy. — Keby pán pôvodca bájky tieto v slovenčine
         vypracoval a zbierku prítomnú ešte druhými rozmnožil, nepochybujeme ani najmenej, že by sa
         v tisíce výtiskoch ako Čítanka,
    <sup>
     [
     <a class="footnote" href="#ftn.id2505792" name="id2505792">
      38
     </a>
     ]
    </sup>
    Beda a rata
    <sup>
     [
     <a class="footnote" href="#ftn.id2505806" name="id2505806">
      39
     </a>
     ]
    </sup>
    atď. po Slovensku rozšírili. — A to by sme (si) veru srdečne priali.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2507339" name="ftn.id2507339">
        28
       </a>
       ]
      </sup>
      <span class="emphasis">
       <em>
        Bájki Jonáše Záborského. V Liptovském Sv. Mikuláši. U Kašpara
                  Fejérpatakyho
       </em>
      </span>
     </p>
     <p>
      Posudok bol uverejnený v Orle tatránskom v 65. čísle z 1. júna (Lipna) 1847 pod
               mennou skratkou: L. Š.
     </p>
    </div>
    <div class="footnote">
     <p>
      <sup>
       [
       <a class="para" href="#id2507376" name="ftn.id2507376">
        29
       </a>
       ]
      </sup>
      <span class="emphasis">
       <em>
        Ezop
       </em>
      </span>
      (Aisópos, Aesopus) — grécky bájkár asi zo VII. storočia
               pr. n. l., ktorého pôvod nie je známy. Uvádza sa, že pochádzal z Frýgie, Trákie, z
               ostrova Samos alebo z Lýdie.
     </p>
    </div>
    <div class="footnote">
     <p>
      <sup>
       [
       <a class="para" href="#id2507423" name="ftn.id2507423">
        30
       </a>
       ]
      </sup>
      <span class="emphasis">
       <em>
        Fedrus
       </em>
      </span>
      — rímsky bájkár z I. storočia n. l., ktorý sa snažil
               byť pre Rimanov tým, čím bol Ezop pre Grékov
     </p>
    </div>
    <div class="footnote">
     <p>
      <sup>
       [
       <a class="para" href="#id2505538" name="ftn.id2505538">
        31
       </a>
       ]
      </sup>
      <span class="emphasis">
       <em>
        Bájka o vlkovi a baranovi
       </em>
      </span>
      — vlk, chcejúc zožrať barana,
               vymýšľa zámienky, aj keď nijako neopodstatnené, len aby mohol dostať svoju
               korisť
     </p>
    </div>
    <div class="footnote">
     <p>
      <sup>
       [
       <a class="para" href="#id2505579" name="ftn.id2505579">
        32
       </a>
       ]
      </sup>
      <span class="emphasis">
       <em>
        Bájky o trsti
       </em>
      </span>
      (v orig. tresti)
      <span class="emphasis">
       <em>
        a o dube
       </em>
      </span>
      — zrejme bájka (bližšie ju nepoznáme), v ktorej trsť a dub symbolizujú slabosť a
               silu
     </p>
    </div>
    <div class="footnote">
     <p>
      <sup>
       [
       <a class="para" href="#id2505596" name="ftn.id2505596">
        33
       </a>
       ]
      </sup>
      <span class="emphasis">
       <em>
        … o kobylke a o mravcoch
       </em>
      </span>
      — pravdepodobne bájka o usilovnosti
               mravcov a pospevovaní si kobylky v lete, keď si treba zbierať zásoby na zimu
     </p>
    </div>
    <div class="footnote">
     <p>
      <sup>
       [
       <a class="para" href="#id2505609" name="ftn.id2505609">
        34
       </a>
       ]
      </sup>
      <span class="emphasis">
       <em>
        … o chlapcovi pastierskom
       </em>
      </span>
      — ktorý dva razy zo samopaše volal
               o pomoc, že mu vlk napadol stádo, ale keď vlk skutočne prišiel, ľudia už neverili
               chlapcovmu volaniu, lebo sa nazdávali, že ich zas klame, a tak vlk roztrhal stádo i
               pastiera
     </p>
    </div>
    <div class="footnote">
     <p>
      <sup>
       [
       <a class="para" href="#id2505696" name="ftn.id2505696">
        35
       </a>
       ]
      </sup>
      <span class="emphasis">
       <em>
        Ignacy Krasicki
       </em>
      </span>
      (1735 — 1801) — znamenitý poľský spisovateľ
               satír a fedrovských bájok, z ktorých Záborský preložil a uviedol vo svojej zbierke
               sedemnásť. S výnimkou dvoch bájok všetky zaradil aj Ján Kollár do svojej Čítanky
               (Čítanka anebo Kniha k Čítaní pro mládež), ktorá vyšla v Budíne roku 1825.
     </p>
    </div>
    <div class="footnote">
     <p>
      <sup>
       [
       <a class="para" href="#id2505725" name="ftn.id2505725">
        36
       </a>
       ]
      </sup>
      <span class="emphasis">
       <em>
        … bo vtedy, keď boli (Bájky) písané, nebolo ešte medzi nami myšlienky o
                  slovenčine…
       </em>
      </span>
      — Záborského Bájky vyšli roku 1840 a vznik štúrovskej
               spisovnej slovenčiny sa datuje až rokom 1843
     </p>
    </div>
    <div class="footnote">
     <p>
      <sup>
       [
       <a class="para" href="#id2505764" name="ftn.id2505764">
        37
       </a>
       ]
      </sup>
      <span class="emphasis">
       <em>
        … pôvodcovi už len treba jeden krok urobiť ku slovenčine…
       </em>
      </span>
      —
               Štúrovi sa nepodarilo získať pre slovenčinu Jonáša Záborského, ktorý zotrvával pri
               kollárovskej češtine a zúčastnil sa aj aktívne na bojoch proti slovenčine
     </p>
    </div>
    <div class="footnote">
     <p>
      <sup>
       [
       <a class="para" href="#id2505792" name="ftn.id2505792">
        38
       </a>
       ]
      </sup>
      <span class="emphasis">
       <em>
        Čítanka
       </em>
      </span>
      — zrejme ide o Čítanku pre malje ďjetki od Jána
               Kadavjeho, ktorá vyšla v štúrovskej slovenčne roku 1845 v Budíne
     </p>
    </div>
    <div class="footnote">
     <p>
      <sup>
       [
       <a class="para" href="#id2505806" name="ftn.id2505806">
        39
       </a>
       ]
      </sup>
      <span class="emphasis">
       <em>
        Beda a rata
       </em>
      </span>
      — spisok pre napomôženie spolkov striezlivosti,
               ktorého autorom bol August Horislav Škultéty, vyšiel v troch zväzočkoch (1846 — 47).
               Čítanka i Beda a rata vyšli skutočne vo veľkých nákladoch.
     </p>
    </div>
   </div>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2505830">
       </a>
       Ľudový kalendár
      </h2>
     </div>
    </div>
   </div>
   <p>
   </p>
   <p>
    <sup>
     [
     <a class="footnote" href="#ftn.id2505842" name="id2505842">
      40
     </a>
     ]
    </sup>
   </p>
   <p>
   </p>
   <p>
    Západný svet dlho sa díval na krajiny slovanské tak ako na dajaký Uruguay, nevšímajúc si
         ich docela. Bola tomu na príčine sčiastky nenávisť národná, sčiastky my sami. Nebolo medzi
         nami vyššieho hýbania, zaujímania sa za záležitosti čisto ľudské, a preto nemalo ani čo
         obracať na nás pozornosť cudzincov. Medzi krajinami slovanskými boli ale najmä dajedny, v
         ktorých už od století nič sa nepohlo, nič znamenitejšieho sa nevykonalo, ale žilo sa zo dňa
         na deň; tí, čo mali niečo, veselili sa, ostatní živorili a trpeli. K takýmto zemiam
         prináležalo hlavne i Chorvátsko. V susednej uhorskej krajine vystúpili čo len načas vyššie
         záujmy (interesy) ľudské, to sa ale Chorvátska nedotklo. Bola tam hlboká tichosť, ale i
         úplné živorenie, drepenenie na starom; zemianstvo hodovalo a veselilo sa a ľud bol v úplnej
         temnosti a v potlačení.
   </p>
   <p>
    Ale rušenie k životu dotklo sa i tejto zeme a národa tohoto sviežeho, ale zastatého.
         Život vyšší sa začína od obrátenia pozornosti na samého seba, a tak aj v Chorvátsku ako
         znak vzmáhajúceho sa života vystúpila národnosť. Národnosti alebo bytnosti národnej
         najhlavnejším znakom je reč národa a tak i v Chorvátsku celá pozornosť a celá usilovnosť
         obrátila sa na reč, na ujednostajnenie sa v reči, na jej zachovanie, rozšírenie.
    <sup>
     [
     <a class="footnote" href="#ftn.id2505922" name="id2505922">
      41
     </a>
     ]
    </sup>
    Bez tohoto nie je možný ďalší krok, bo keď niekto žiť má, musí si byť toho
         života vedomým. Tým väčšmi ale ešte musela pozornosť na hlavnú túto stránku národnosti byť
         opretá, že jej nastávalo nebezpečenstvo. Stadiaľto toľké boje a hádky o reč. Všetko ale
         toto je len prvá staň
    <sup>
     [
     <a class="footnote" href="#ftn.id2505950" name="id2505950">
      42
     </a>
     ]
    </sup>
    v behu života národného. Bo ako človek čírym slovom sa pri živote neudrží, tak
         ani národ samou rečou sa nevyživí. Snaženie toto musí prísť ďalej, musí národu, ktorý sa k
         životu vzbudí, prinášať osvetu, potrebné popravy v každej stránke života; musí hľadieť
         národu, ako možno, pomôcť, obľahčiť, k majetnosti, k dobrobytu, napospol k šťastiu a k
         sláve dopomáhať. Toto sa i v Chorvátsku stane, tým istejšie, že už, ako myslíme, reč
         národná má pevné, nepodvratné základy a tohoto prechodu do druhej stane života národného
         máme už aj isté znaky a úkazy.
   </p>
   <p>
    Založili sa tam už rozličné ústavy ku všeobecnému dobrému, a na čo hlavnú váhu kladieme,
         obrátila sa už raz pozornosť i na ľud, ktorý, ako sme povedali, v Chorvátsku bol vo veľkej
         temnosti a v utlačení. V najnovších časoch v stolici Varaždínskej,
    <sup>
     [
     <a class="footnote" href="#ftn.id2505995" name="id2505995">
      43
     </a>
     ]
    </sup>
    teraz čo sa národnosti týka, v Chorvátsku mužne predok vedúcej, robí sa zbierka
         ku vydávaniu kníh pre ľud pospolitý, v Križovskej ustanovil sa výbor, o zakladanie a
         naprávanie škôl dedinských starosť vedúci, ktorý, ako v novinách čítame, s hodným osohom v
         práci svojej pokračuje; v semenisku záhrebskom,
    <sup>
     [
     <a class="footnote" href="#ftn.id2506025" name="id2506025">
      44
     </a>
     ]
    </sup>
    ktoré už viac časov v peknom chýre stojí, ako počujeme, pripravujú sa mladí
         pilní títo ľudia ku spisovaniu potrebných a užitočných kníh pre ľud pospolitý, a tak
         chystajú sa za opravdivých, hodných kňazov svojho národa; založila sa tiež nedávno
         hospodárska spoločnosť pre Chorvátsko a Slavóniu,
    <sup>
     [
     <a class="footnote" href="#ftn.id2578053" name="id2578053">
      45
     </a>
     ]
    </sup>
    ktorá už od viac časov k napomoženiu hospodárstva a priemyslu napospol mesačný
         časopis vydáva a s týmto rokom práve i kalendár pre ľud vydávať počala. Predsedníkom tejto
         spoločnosti je sám osv. biskup záhrebský
    <span class="emphasis">
     <em>
      Ďorď Havlík
     </em>
    </span>
    ,
    <sup>
     [
     <a class="footnote" href="#ftn.id2578083" name="id2578083">
      46
     </a>
     ]
    </sup>
    náš krajan, rodený Slovák, ktorý že sa tak za veci chorvátske zaujíma, srdečne
         sa tešíme, prajúc pritom, aby toto zaujímanie bolo vždy širšie a väčšie. — Vidno z tohoto
         všetkého, že kmeň chorvátsky i ďalej už kráča a z maloletstva národného do vyššieho života
         prechodí. Veľmi pekná a znamenitá je pri tomto pokroku životnom vec tá, že sa už raz i na
         ľud, ako hovoríme, pozornosť obrátila a potreba tá sa pocítila, že jeho stav sa zlepšiť má
         a musí. Toto je zvláštna úloha kmeňov slovanských a krem toho nikde nieto toľko zanedbaného
         ľudu ako u nich. Ľud tento musí dostať u nich bezpečný prítulok, u nich musí sa slovo
         pravdy z ohľadu naň i skutkom stať a kmene slovanské samy by nerozumeli, čo chcejú, keby
         ľud nenapomáhali a stav jeho všemožne nezlepšovali.
   </p>
   <p>
    K tomuto cieľu veľmi dobre slúžia kalendáre, a tak je i pre nás vec veľmi potrebná, aby
         sme na kalendáre pilnú pozornosť obrátili. Žiadna knižka nie je takrečeno pospolitá ako
         kalendár; žiadna sa toľko ráz do ruky nevezme, neprebehne a neprečíta, ako práve táto
         knižka. Kalendár dobre vedený môže najskorej všelijaké zaťaté predsudky z ľudu vykoreňovať,
         môže to, čo by ľudu v obecných potrebách najlepšie osožilo, do života ľahko uvádzať, a
         preto, ako hovorím, nám z tejto strany na kalendár pozor obrátiť treba, tým viac, že málo
         ešte máme prostonárodných spisov, ktoré by výslovne ľud a jeho vzdelanie boli si za cieľ
         položili. Tohoto dobrého a osožného prostriedku lapila sa i chorvátsko-slavónska
         hospodárska spoločnosť, vydajúc hore pripomenutý kalendár. Kalendár tento, ako nám leží
         pred rukama, považujeme len za počiatok a prvý pokus v tejto veci, očakávajúc, že bude
         nabudúce i väčší i viac bude mať zaujímavých predmetov. Po obyčajných veciach v kalendári
         stávajúcich stojí napredku jedna zhovárka
    <sup>
     [
     <a class="footnote" href="#ftn.id2578164" name="id2578164">
      47
     </a>
     ]
    </sup>
    medzi farárom, učiteľom a kostolníkom o chorvátsko-slavónskej hospodárskej
         spoločnosti od úda spolku S. Ivakovića,
    <sup>
     [
     <a class="footnote" href="#ftn.id2578178" name="id2578178">
      48
     </a>
     ]
    </sup>
    v ktorej sa ústrojnosť tohoto spolku a jeho osoh obecnému človeku vykladá;
         článok nie zle písaný. Za týmto nasleduje druhý článok pod náslovom „Gospodar svakoga měseca“,
    <sup>
     [
     <a class="footnote" href="#ftn.id2578194" name="id2578194">
      49
     </a>
     ]
    </sup>
    v ktorom sa hospodárovi vykladá, akých domácich a poľných prác sa každý mesiac
         v roku chytať má; článok na svojom mieste. Za tým prichodia rozličné rozprávky, mravnú
         nejakú náuku v sebe obsahujúce. Rozprávky ale tieto sú skutočne pre deti a my ich nedržíme
         za veľmi príhodné v kalendári pre ľud, ktorý sa už len predsa akokoľvek zanedbaný za deti
         považovať nemôže. Miesto tohoto článku by boli lepšie také predmety, ako sa napr. v našej Pokladnici
    <sup>
     [
     <a class="footnote" href="#ftn.id2578216" name="id2578216">
      50
     </a>
     ]
    </sup>
    nachodia:
    <span class="emphasis">
     <em>
      „Jedovaté byliny našich krajov“, „Nové pamätné zrastliny
            hospodárske“, „Nepriatelia hospodárstva medzi zvieratmi“
     </em>
    </span>
    atď. Nato prichodí
         rozprávka od úda spolku hospodárskeho Ľudovíta Vukotinovića,
    <sup>
     [
     <a class="footnote" href="#ftn.id2578238" name="id2578238">
      51
     </a>
     ]
    </sup>
    v ktorej pôvodca preukázať chce, na čo neporiadny hospodár konečne vychodí.
         Takáto prostonárodná rozprávka má sa i proste rozprávať, jedno z druhého má tiecť; ale
         rozprávka prítomná je prepletená rozličným naučením, ktoré sa z dobre prednesenej rozprávky
         samo od seba vyvinúť a ukázať malo. Tomu na opak pôvodca všetky naučenia sám prednáša v
         rozprávke a tak cieľ je chybený, bo až veľmi to prostý ľud spozorovať môže, čomu kvôli je
         táto rozprávka prednesená. Nasleduje vysvetlenie 9. zák. článku r. 1840, čo je na svojom
         mieste, a naposledok daktoré hospodárske rady a predpovedania chvíle budúceho roku.
         Schvaľujúc veľmi podujatie toto, t. j. že sa kalendár takýto pre ľud vydáva, máme tú
         nádeju, že na budúci rok bude i obšírnejší i primeranejšie ešte články pre ľud obecný
         donesie. Čo ešte chválneho spomenutia zasluhuje v tomto kalendári, je to, že sú v ňom
         daktoré články, hlavne pre ľud obecný sporiadané, v národnom chorvátskom nárečí vytlačené.
         To je pravdivá cesta dostávať sa ľudu do srdca a zaujímať ho za veci poučlivé. Literatúra
         nemá hrať len parádu literatúry, ako sa to niekde stáva, kde sa knihy vydávajú, aby boli
         vydané a prieškrinky nimi nabité a pekne nakladené, ale literatúra má hlavne byť, ako každé
         živé slovo, pre život; literatúra je kapitál mŕtvy, keď v živote úroky nedonáša. Spôsob
         teda tento zbližovať sa k ľudu i nárečím za veľmi primeraný prostriedok k pôsobeniu
         literatúry na národ držíme, a myslíme, že ho bratia Chorváti i naďalej nezanechajú. — Pri
         konci spomíname ešte kalendár v predošlom roku začatý a od p. Slavoľuba Verbančića
    <sup>
     [
     <a class="footnote" href="#ftn.id2578314" name="id2578314">
      52
     </a>
     ]
    </sup>
    pod menom „Obći Zagrebački Kolendar“
    <sup>
     [
     <a class="footnote" href="#ftn.id2578332" name="id2578332">
      53
     </a>
     ]
    </sup>
    na rok 1846 vydaný, v ktorom sa skutočne nachodia mnohé pekné veci, kam najmä
         články „Kako bi valjalo narodne škole ustrojiti a urediti?“,
    <sup>
     [
     <a class="footnote" href="#ftn.id2578349" name="id2578349">
      54
     </a>
     ]
    </sup>
    „Nekoje mane i nedostatci našega prostoga naroda i način, kako bi se mogli iztrèbiti“
    <sup>
     [
     <a class="footnote" href="#ftn.id2578365" name="id2578365">
      55
     </a>
     ]
    </sup>
    rátame. P. Verbančić obratne vládze perom, čo sme už aj v Novinách chorvátskych
    <sup>
     [
     <a class="footnote" href="#ftn.id2578384" name="id2578384">
      56
     </a>
     ]
    </sup>
    skúsili. Na tomto poli vie sa výborne pohybovať i p. Ľudovít Vukotinović,
         ktorého daktoré články v novinách chorvátskych v ohľade národno-hospodárskom a politickom
         boli výborné. Myslíme, že pole p. Ľ. Vukotinovića je toto. Preto ale neradi sme tomu, že ho
         na tomto poli častejšie v novinách chorvátskych nestretáme, čo aj o inších umných hlavách
         povedať musíme, ktoré sa dákosi na tomto poli neukazujú. Priali by sme (si) ich tam
         častejšie vídať, mysliac, že každého umnejšieho syna národa je povinnosťou v akýchkoľvek
         okolnostiach vo verejnom orgáne národa živú účasť mať.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2505842" name="ftn.id2505842">
        40
       </a>
       ]
      </sup>
      <span class="emphasis">
       <em>
        Kolendar za Puk; za prostu godinu 1847; izdaje ga družtvo gospodarsko
                  hervatsko-slavonsko. Godina I. Urednik: Dragutin Rakovec. U Zagrebu. Tiskom kral.
                  pov. narodne tiskarnice Dra Ljudevitu Gaja. (Kalendár pre lud, na običajní rok
                  1847, vidáva ho společnosť hospodárska Horvátsko-Slavonská, rok I. Redaktor Drah.
                  Rakovec. V Zahrebe. Vo vísadnej národňej tlačjarňi Dra. Lud. Gaja)
       </em>
      </span>
     </p>
     <p>
      Recenzia bola odtlačená v Orle tatránskom v 54. čísle z 5. februára (Mal. Sečna)
               1847 a bola podpísaná Štúrovou mennou skratkou: L. Š.
     </p>
    </div>
    <div class="footnote">
     <p>
      <sup>
       [
       <a class="para" href="#id2505922" name="ftn.id2505922">
        41
       </a>
       ]
      </sup>
      <span class="emphasis">
       <em>
        …ujednostajnenie sa v reči…
       </em>
      </span>
      — základy pre zjednotenie
               Chorvátov v spisovnom jazyku položil Ľjudevit Gaj, otec chorvátskeho obrodenia a
               tvorca ilýrskej idey v štyridsiatych rokoch minulého storočia. On bol aj reformátorom
               pravopisu.
     </p>
    </div>
    <div class="footnote">
     <p>
      <sup>
       [
       <a class="para" href="#id2505950" name="ftn.id2505950">
        42
       </a>
       ]
      </sup>
      <span class="emphasis">
       <em>
        Staň
       </em>
      </span>
      — stav, stupeň
     </p>
    </div>
    <div class="footnote">
     <p>
      <sup>
       [
       <a class="para" href="#id2505995" name="ftn.id2505995">
        43
       </a>
       ]
      </sup>
      <span class="emphasis">
       <em>
        Varaždínska stolica
       </em>
      </span>
      s hlavným mestom Varaždínom, severne od
               Záhreba. V jej susedstve na východ sa rozprestierala
      <span class="emphasis">
       <em>
        stolica
                  Križevacká
       </em>
      </span>
      (u Štúra Križovská stolica).
     </p>
    </div>
    <div class="footnote">
     <p>
      <sup>
       [
       <a class="para" href="#id2506025" name="ftn.id2506025">
        44
       </a>
       ]
      </sup>
      <span class="emphasis">
       <em>
        V semenisku záhrebskom
       </em>
      </span>
      — t. j. v seminári pre výchovu
               kňazského dorastu v Záhrebe, jestvovala už od roku 1833 študentská spoločnosť,
               usporiadaná podľa vzoru podobných českých a slovenských spolkov vo Viedni a v Pešti.
               Spoločnosť bola v písomnom styku aj s bratislavskými študentmi.
     </p>
    </div>
    <div class="footnote">
     <p>
      <sup>
       [
       <a class="para" href="#id2578053" name="ftn.id2578053">
        45
       </a>
       ]
      </sup>
      <span class="emphasis">
       <em>
        Hospodárska spoločnosť pre Chorvátsko a Slavóniu
       </em>
      </span>
      (Gospodarsko
               družtvo hrvatsko-slavonsko) vznikla roku 1841 v Záhrebe a od roku 1842 vydávala
               Měsečni list pre hospodárske záujmy a 1847 Koledar za puk (Kalendár pre ľud).
     </p>
    </div>
    <div class="footnote">
     <p>
      <sup>
       [
       <a class="para" href="#id2578083" name="ftn.id2578083">
        46
       </a>
       ]
      </sup>
      <span class="emphasis">
       <em>
        Ďorď Haulik
       </em>
      </span>
      (1788 — 1869) — pôvodom Slovák z Trnavy, od roku
               1837 záhrebský biskup, neskôr arcibiskup a kardinál, bol predsedom Hospodárskej
               spoločnosti a ináč štedrý mecén chorvátskych kultúrnych podujatí
     </p>
    </div>
    <div class="footnote">
     <p>
      <sup>
       [
       <a class="para" href="#id2578164" name="ftn.id2578164">
        47
       </a>
       ]
      </sup>
      <span class="emphasis">
       <em>
        Zhovárka
       </em>
      </span>
      — rozhovor
     </p>
    </div>
    <div class="footnote">
     <p>
      <sup>
       [
       <a class="para" href="#id2578178" name="ftn.id2578178">
        48
       </a>
       ]
      </sup>
      <span class="emphasis">
       <em>
        S. Ivaković
       </em>
      </span>
      — bližšie neznámy
     </p>
    </div>
    <div class="footnote">
     <p>
      <sup>
       [
       <a class="para" href="#id2578194" name="ftn.id2578194">
        49
       </a>
       ]
      </sup>
      <span class="emphasis">
       <em>
        Gospodar svakoga měseca
       </em>
      </span>
      — (Čo má robiť) hospodár každý
               mesiac
     </p>
    </div>
    <div class="footnote">
     <p>
      <sup>
       [
       <a class="para" href="#id2578216" name="ftn.id2578216">
        50
       </a>
       ]
      </sup>
      <span class="emphasis">
       <em>
        … v našej Pokladnici
       </em>
      </span>
      — roz. v kalendári Domová pokladnica,
               ktorú od roku 1847 vydával v Skalici Daniel Lichard
     </p>
    </div>
    <div class="footnote">
     <p>
      <sup>
       [
       <a class="para" href="#id2578238" name="ftn.id2578238">
        51
       </a>
       ]
      </sup>
      <span class="emphasis">
       <em>
        Ljudevit Farkaš-Vukotinović
       </em>
      </span>
      (1813 — 1893) — chorvátsky
               básnik, novelista a dramatik
     </p>
    </div>
    <div class="footnote">
     <p>
      <sup>
       [
       <a class="para" href="#id2578314" name="ftn.id2578314">
        52
       </a>
       ]
      </sup>
      <span class="emphasis">
       <em>
        Slavoljub Verbančić alebo Vrbančić
       </em>
      </span>
      (1823 — 1880) — chorvátsky
               politik a publicista, usilovný zpravodajca v Gajových novinách o stoličných a
               snemových rokovaniach
     </p>
    </div>
    <div class="footnote">
     <p>
      <sup>
       [
       <a class="para" href="#id2578332" name="ftn.id2578332">
        53
       </a>
       ]
      </sup>
      <span class="emphasis">
       <em>
        Obci Zagrebački Kolendar
       </em>
      </span>
      — Všeobecný záhrebský
               kalendár
     </p>
    </div>
    <div class="footnote">
     <p>
      <sup>
       [
       <a class="para" href="#id2578349" name="ftn.id2578349">
        54
       </a>
       ]
      </sup>
      <span class="emphasis">
       <em>
        Kako bi valjalo narodne škole ustrojiti a urediti
       </em>
      </span>
      — Ako by sa
               mali zriaďovať a zariaďovať národné školy
     </p>
    </div>
    <div class="footnote">
     <p>
      <sup>
       [
       <a class="para" href="#id2578365" name="ftn.id2578365">
        55
       </a>
       ]
      </sup>
      <span class="emphasis">
       <em>
        Nekoje mane i nedostatci našega prostoga naroda i način kako bi se mogli
                  iztrěbiti
       </em>
      </span>
      — Niektoré chyby a nedostatky nášho jednoduchého ľudu a
               spôsob, ako by bolo možné ich vykoreniť
     </p>
    </div>
    <div class="footnote">
     <p>
      <sup>
       [
       <a class="para" href="#id2578384" name="ftn.id2578384">
        56
       </a>
       ]
      </sup>
      <span class="emphasis">
       <em>
        V Novinách horvátskych
       </em>
      </span>
      — roz. Narodne novine, vydávané
               Ljudevitom Gajom v Záhrebe od roku 1835; ich názov sa priebehom vychádzania čiastočne
               menil.
     </p>
    </div>
   </div>
  </div>
 </body>
</html>
