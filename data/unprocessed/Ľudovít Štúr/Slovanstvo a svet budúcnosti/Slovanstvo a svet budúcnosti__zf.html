<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2522959">
       </a>
       1. Slovania v minulosti; ich chyby a prednosti; otázka ich poslania v dejinách
      </h2>
     </div>
    </div>
   </div>
   <p>
   </p>
   <p>
   </p>
   <p>
    Je načase, aby sme sa dohovorili, bratia! Smutná doba nás vážnym, dôstojným hlasom
         vyzýva k činu, a tu je najviac potrebné dohodnúť sa.
   </p>
   <p>
    Vypočujte si teda tieto slová, ktorých zmyslom je zhoda medzi nami všetkými, počúvajte,
         bratia, vy všetci: na ďalekom, mocnom Severovýchode; na zotročenom Juhu a vy v službách
         cudzincov, týraní na Západe. Vypočujte si ich vo všetkých krajinách a všetkých župách, kde
         znie slovanská reč a oznámte ich všetkým tým, ktorí im môžu porozumieť a cítia v sebe silu
         k činu. Odkedy jestvujeme, nikdy sme nedospeli k zhode, a hoci sme nikdy ani spoločne
         nekonali, napriek tomu sme všetci rodní bratia, skúšaní tými istými osudmi a čaká nás
         spoločná budúcnosť.
   </p>
   <p>
    Úprimné, priame, rozvážne a mužné budú tieto slová vyvierajúce z hrude muža, ktorého
         dušu od najútlejšej mladosti najväčšmi zamestnávali osudy nášho kmeňa. Jeho zrak smutne
         blúdil našou minulosťou plnou utrpenia, no zažiaril radosťou, keď sa mu otvorila naša
         vytúžená, veľká, nádherná budúcnosť. Dosť toho vykonal, aj vytrpel za život nášho kmeňa a
         pritom sa nijako nenechal ovplyvniť zvonka; o tom však nech hovorí naše posolstvo.
   </p>
   <p>
    Nech nikoho nemýli, že tu o myšlienke slovanstva hovoríme s doteraz nevídanou
         úprimnosťou, a maloverní nech sa nezľaknú priamosti našej reči; keď sa raz chceme zjednotiť
         a konať, musíme si vytýčiť spoločný cieľ — takto každým dňom porastie naša sila, naši
         úhlavní nepriatelia zoslabnú a vytratia sa a zatiaľ čo nás čaká isté víťazstvo, ich čaká
         istá porážka. Nijaká sila, ani sila vlád už nie je schopná strhnúť k zemi náš život, ktorý
         sa nesie v ideách budúcnosti. Bude mu prospievať šťastie aj nešťastie, dozrievať bude za
         slnečného svitu, no aj za dažďa, hromu a blesku; taký je chod prírody! Nešťastia, útlak a
         prenasledovania budú len skúšobným kameňom našej sily, povzbudením a výzvou pre nášho
         ducha. Posilnia a zocelia nás — veď na vytvorenie veľkého diela, ktoré nás čaká,
         potrebujeme silu, podnikavého a odvážneho ducha, oceľovú, nezlomnú vôľu. Nech sú teda
         priame a mužné tieto slová, bratia!
   </p>
   <p>
    Kto z vás osvietených vyšším duchom sa povzniesol nad ťažkosti každodenného života a
         blúdil zrakom po našom šírom svete, kto z vás, pýtam sa, si nepovzdychol z hĺbky duše nad
         tu žijúcim národom, nad nešťastím, ktoré ho prenasleduje tisíc rokov, alebo nad bremenom,
         čo ho gniavi, nad potupou, ktorá ho postihla? Áno, nevysloviteľne veľké je nešťastie nášho
         národa, a keď si hlboko dojatý pozorovateľ začne klásť otázky, ako k tomuto všetkému
         prišlo, ako k tomu vôbec mohlo dôjsť — namiesto toho, aby na ne odpovedal, v prvej chvíli
         zmĺkne od žiaľu.
   </p>
   <p>
    Skutočne je srdcervúci pohľad na národ v Európe počtom najväčší, ktorý je rozdelený,
         roztrhnutý, rozdrobený a vo svojej rozbitosti vzdychá pod jarmom Turkov; najprv dlhý čas
         slúžil Nemcom, bývalej Svätej rímskej ríši, teraz Rakúšanom, Prusom a Sasom. Tam ho trhá a
         zotročuje taliansky, inde zas maďarský živel, no všade je len zapriahnutý do triumfálneho
         voza cudzích, len iným buduje honosné stavby a odmenou mu je za toto všetko len posmech,
         hanba a potupa; zármutok vzbudzuje pohľad na brehy Labe a Odry a pozdĺž pomoranského
         pobrežia, kde už vymrela veľká časť tohto národa v najtvrdšom nemeckom otroctve, na severe
         Talianska takisto zanikla v cudzom národe. V Turecku sa odvrátila od náboženstva svojich
         otcov a stala sa posluhovačom tých, čo utláčajú jej bratov; toto všetko tvorí, ako sme
         povedali, v prebúdzajúcej sa slovanskej duši jeden obraz — čo iné môžu tejto duši poskytnúť
         hroby a trosky jeho národa, jeho sveta? Aj mnohí z nás pocítili nad touto skutočnosťou
         hlboký žiaľ a nechali ho rozoznieť v bôľnom náreku; za mnohých tu uvádzame len Nikolu
         Tomašiča, ktorý sám slúžil cudzím, no napriek tomu si spomenul na svoj pôvod a smutný
         pohľad mu padol na slovanský svet. Bolesť, ktorú pocítil a živo vyjadril vo svojich
         nádherných „Iskriciach“. V 27. Iskrici takto hovorí:
   </p>
   <p>
    <span class="emphasis">
     <em>
      „Roztrhané sú tvoje údy, drahý slovanský národ, no už sa v nich hýbe spoločný
            život a každým dňom v nich živšie vrie a prúdi tvoja krv. Dlhá bola tvoja studená a
            strašná zima, no už aj tebe začínajú svitať jarné dni, už aj tebe začínajú kvitnúť
            kvety, poliate mnohými slzami: tvoje znovuzrodenie značí čosi veľké; tak ako sa na seba
            podobajú sestry, podobajú sa na seba tvoje kmene, drahý národ; tvoje nárečia v sebe majú
            svätú, nesmrteľnú príbuznosť; tvoje znovuzrodenie značí čosi veľké; ďaleké hory a púšte
            však oddeľujú brata od brata, tak ako more; ľutovať treba syna, ktorý nepozná potomstvo
            svojej matky. Ó, akí sme všetci biedni! Ľahšie ako milovať padne nám nenávidieť, ľahšie
            sa nám rozchádza, než schádza, naše ruky ľahšie zabíjajú, ako objímajú. Málo sme toho
            doteraz urobili, aby sme sa spoznali tak, ako sa patrí, aby sme si bratsky podali ruky,
            aby sme sa objali. Dopustili sme, aby nás nešťastie rozfúklo ako vietor slamu. Všetko je
            u nás neurčité a nestále: výslovnosť, spôsob písania, veda, zákon a mravy. Všetko toto
            sa musí zrodiť odznova, a bude to veľmi namáhavé, ale o to väčšia bude radosť. Skloňme
            sa pred veľkolepou úlohou, ktorá nás čaká, vyzbrojme sa železnou trpezlivosťou,
            veľkodušnou pokorou. Teraz niet času ospevovať starú slávu. Tak ako sa snaží a vzdychá
            človek, ktorý nesie veľký náklad, snažme sa aj my a buďme činní, aby sme si námahou a
            prácou vydobyli ťažkú korunu našej blahodárnej slobody.“
     </em>
    </span>
   </p>
   <p>
    Toto nádherné miesto, ktoré sa nedá vyjadriť v preklade, uvádzame v origináli od slova
         do slova:
    <span class="emphasis">
     <em>
      „Raztergnuta su uda tvoja, slavenski slavni narode, ali obceni život u
            njima se mice, svaki dan tvoja kerv sve to veselie vrie i tece. Duga biaše tebi zima
            studena i burna, nu i za te počimlju sada prolietni dani zabielivati, i za te počimlje s
            mnogimi suzami zaliveno cvietje cvietati. Veleznačno je preporodjivanje tvoje; kano
            naliči sestra na sestru, tako se naliče jedan drugom i puci tvoji, narode mili; tvoji
            jezici pokazuju sveto i neumerlo svoje bratinstvo. Veleznačno je preporodjivanje tvoje,
            ali planine i pustinje prostrane kano more razdjeluju bratju od bratje; žalostni sin
            nepozna poroda majke svoje. Žalostni mi, lakša nam je omraza nego ljubav, berže se
            razstajemo nego sastajemo, ruke naše radie ubiju nego ogerle. Malo do sada učinismo, sa
            jedan drugoga kako valja poznademo, da se bratinski rukujemo i gerlimo. Kano slamu
            raznešenu od vietra, pustili smo da nas nesreca razvija. Sve je kod nas neizviestno i
            izgovo pisanje, nauka, red i običaj. Sve to se mora preporoditi, muka je velika, ali ce
            i još veca radost biti. Poklonimo se pred znamenitom sudbinom, koja nas čeka, oružajmo
            se čverstim uzterpljeniem, velikodušnom poniznosti. Nije sada vrieme da pievamo staru
            slavu našu. Kano čoviek dižuci veliku težinu, muči se i uzdane, taki i mi mučeci se
            radimo i mučeci se dobimo težku krunu spasonosne slobode naše.“
     </em>
    </span>
   </p>
   <p>
    Nestačilo však, že sa slovanský svet vo svojej mnohonásobnej neblahej rozdelenosti a
         rozštiepenosti ocitol z veľkej časti v troskách, nad ktorými po storočia v žiali sedí a
         plače génius slovanstva tak ako Izida oplakávajúca rozmetané kosti Osirisa. Akoby išlo o
         zavŕšenie ich nešťastia, Slovania ešte navyše v tomto nešťastnom úpadku, ako právom
         poznamenáva Tomašič, zabudli na svoj spoločný pôvod a tým do hlbokej temnoty zabudnutia
         upadli všetky väzby ich spoločného pôvodu, ich bratskej jednoty. V tejto pustej noci, v
         týchto pre slovanstvo smutných a temných časoch, keď jeho telo ležalo ako v bezvedomí a
         cudzí chytali a trhali jeho údy približujúc sa takto stále viac a viac k srdcu, nespomenul
         si nijaký kmeň na núdzu toho druhého, ale musel ešte navyše vtesnaný do cudzej kazajky a
         priviazaný na povraz cudzieho pána slúžiť ako nástroj na utláčanie a ďalšie zotročovanie
         bratov, pre radosť svojich pánov. Z tejto temnej noci, kde každý na každého zabudol, zaznie
         občas akoby zo sna volanie pripomínajúce náš spoločný pôvod, raz silnejšie, inokedy
         tichšie, podľa väčšej alebo menšej sily a nadanosti toho, kto takto volá k hlboko
         upadnutému slovanskému svetu a toto volanie je tým jediným, v čom môže spiace ľudstvo
         ako-tak zachytiť duch slovanstva. Takéto hlasy, ktoré rozpadnutým slovanským kmeňom
         pripomínajú ich spoločný pôvod a stratenú jednotu, ozývajú sa v slovanskom svete od sv.
         Cyrila a Metoda, od Nestora, sv. Prokopa, Dalimila, Piaseckého atď. a s nimi podobne ako so
         starými povesťami spája sa tušenie rovnakého pôvodu u všetkých našich kmeňov, ktoré sa
         vinie všetkými storočiami a nikdy úplne nevymrelo. Tieto povesti hovoria raz otvorene a
         výslovne o spoločnom pôvode našich kmeňov, ako aj o vysťahovaní troch bratov, Čecha, Lecha
         a Rusa zo spoločného sídla, alebo to naznačujú alegoricky, tak ako stará ľudová povesť, kde
         sa v otcovskom dome pohádajú bratia, s výnimkou toho najstaršieho odídu do cudzích služieb
         a po tvrdej výchove a skúške vrátia sa späť do otcovského domu s dušou pripravenou k zmieru
         a potom spolu nažívajú v jednote a pokoji. Jednota dosiahnutá určitým vývinom síl nie je u
         jednotlivých slovanských kmeňov dôsledkom spomínaného nejasného vedomia, ktoré by sa
         chystalo presadiť sa. Tak napríklad v mocnom husitstve, a tu dávame celkom za pravdu Rusovi
         Jelaginovi proti Palackému, ožili spomienky na pravoslávnu cirkev našich otcov, pred časmi
         spoločnú všetkým našim kmeňom, v dôsledku čoho husiti rokovali s carihradským patriarchom o
         pripojení k tejto cirkvi; tak sa snažili okrem iného aj viaceré mocné kniežatá — menovite
         Samo, veľkomoravský Rastislav a Svätopluk, chorvátsky Ljudevit, srbský Dušan, český
         Břetislav a poľský Boleslav Chrobry — zjednotiť všetky okolité kmene so svojimi ríšami. No
         všetky tieto snahy zostali len polovičaté a stroskotali na driemajúcom sebavedomí našich
         kmeňov.
   </p>
   <p>
    Prekonajme však bolesť, ako sa patrí na mužov a porozmýšľajme nad vytvorením lepšej
         budúcnosti pre náš kmeň; pristúpme k úvahe nad tým, ako mohlo dôjsť k tomu, že slovanský
         svet podľahol takému bezpríkladnému nešťastiu a z veľkej časti sa mohol stať korisťou
         cudzincov. Slovania sú predovšetkým závislí na rodinnom živote, tešia sa zo šťastia tých,
         ktorí patria k rodine a sami užívajú toto šťastie. Nikde inde nemá slovo „rodina“ taký
         vrúcny význam ako u Slovanov, nikde inde sa na nej nepodieľajú jej členovia tak živo ako u
         nich a keď Poliak vysloví svoje „ojczyzna“, myslí pri tom najprv na svojich najbližších a
         na ich najbližších, ktorí vytvárajú v najširšom zmysle národ. Nijaký iný národ neslávi
         rodinné sviatky s toľkou srdečnosťou, poéziou, nádherou ako Slovania, ale ani odchod tých,
         čo naveky opúšťajú rodinný kruh, teda tých, ako sa hovorí, čo „odchádzajú k praotcom“,
         nikde sa nepreciťuje tak hlboko, nikde sa za nimi tak úprimne nežiali a neoplakávajú sa tak
         ako u nich. Tento život je pre Slovana kruhom, kde sa stále pohybuje, kde zotrváva s
         najvrúcnejším potešením, na ktorý hľadí z diaľky so zármutkom a ku ktorému sa vracia vo
         všetkých svojich najmilších myšlienkach. Nijaký národ okrem Slovanov nemá takú bohatú
         poéziu ospevujúcu a oslavujúcu život. Rozšírený rodinný kruh je pre Slovana občinou. Je to
         jeho silná, ale aj slabá stránka a o tom, že ho skutočne takto chápe, svedčia všetky jej
         ustanovizne u všetkých našich kmeňov. V starých časoch ručila občina zákonne za každého
         svojho člena, nestrpela žobrákov, ale rovnako sa starala o každého chorého alebo toho, kto
         bol na to odkázaný, ako keby išlo o člena rodiny a nehnuteľný majetok nepatril
         jednotlivcovi, ale občine ako súhrnu všetkých jej členov. Táto posledná skutočne slovanská
         ustanovizeň sa udržala do dnešných čias v Rusku, no celkovo aj v cudzích, nie úplne
         upadnutých slovanských krajinách, kde sa uchovali tieto staré slovanské ustanovizne viac či
         menej pri živote. Do dnešných dní vládne v slovanských občinách obyčaj, podľa ktorej
         nariadenia a príkazy vychádzajúce z vlády, napríklad vyberanie daní, povolávanie regrútov
         atď. nevykonávajú vládni úradníci, ale starostovia obcí, ktorí ich, podobne ako ich
         otcovia, uskutočňujú po zrelej úvahe a podľa svojho najlepšieho úsudku rozdeľujú medzi
         jednotlivcov dane, povolávajú regrútov atakďalej.
   </p>
   <p>
    Rozšírená občina je okruh, v slovanskom svete veľmi dôležitá župa. Tak ako záležitosti
         občiny vedú starostovia, otcovia rodín, o záležitostiach týkajúcich sa celého kruhu (župy,
         vojvodstva) rozhoduje sa spoločne na zhromaždeniach (poľských viecoch, sejmikoch, českých
         sněmoch, uhorských kongregáciách, u južných Slovanoch na skupštine) s rovnakým právom
         účasti na porade všetkých vlastníkov zeme jedného okruhu, a pôvodne to boli všetko otcovia
         rodín (vladyka, z ktorého sa vytvorila neskoršia šľachta). V Rusku sa nemohli rozvinúť
         tieto stretnutia okruhu a nemohli nadobudnúť takú dôležitosť, ako napríklad v Poľsku, v
         Uhorsku atď., keďže tam brzdiaco zasahovala najvyššia moc, no aj tam má šľachta do dnešných
         dní ešte právo uskutočňovať samostatné zhromaždenia, voliť si svojich maršálov a sudcov v
         dvoch prvých inštanciách a aj niektorých administratívnych úradníkov. Od okruhu prechádza
         ďalší vývin k štátu ako k najvyššej moci, t. j. moci, ktorá zahrňuje všetky okruhy a
         udržiava ich jednotu; Slovania si však túto moc ani štát nevedeli, alebo môžeme dokonca
         dodať nechceli vytvoriť a uviesť do života silou, primeranou ich poslaniu. Na občinových a
         okruhových zhromaždeniach je treba brať podľa možnosti do úvahy názory, nároky a záujmy
         všetkých, a pokiaľ je to možné ctiť si ich a zohľadňovať. Tí, čo sa na týchto
         zhromaždeniach radia sú tí istí, ktorých sa tieto záležitosti týkajú a okrem toho sa
         považujú za členov tej istej rodiny, za rovných bratov
    <span class="emphasis">
     <em>
      (równi bracia)
     </em>
    </span>
    .
         V štáte je to inak. Vnútornou a vonkajšou funkciou štátu je chrániť celok. Štát je skôr
         zameraný na to, čo je všeobecné, než na jednotlivosti a nemusí sa ani zďaleka zhodovať s
         názormi, nárokmi a záujmami všetkých. Oveľa častejšie sa ocitá zoči-voči nevyhnutnosti
         presadiť to, čo sa uznalo za najlepšie, napriek protirečeniu jednotlivcov, ba dokonca je
         nútený využívať jednotlivcov a ich duchovné i fyzické sily. Toto sebazapieranie,
         podriaďovanie sa jednotlivca všeobecnosti a služba celku, ktorý má človek pred očami skôr
         ako ideu, než vo forme konkrétnej predstavy, časté odopieranie si rodinného a občinného
         života, ktorý má Slovan tak rád, odporovali priamo slovanskej prirodzenosti, a preto sa aj
         naše kmene všade a zo všetkých síl vzpierali vytvoreniu silnej vlády, organického štátu a
         nikdy nepripustili, aby z kmeňov vznikla veľká štátna jednota. Väčší jednotný štát nemôže
         veľmi zohľadňovať jednotlivca, vyžaduje si viac sebaobetovania, viac sebazapretia a
         súdržnosť sa dá dosiahnuť len väčšou mocou, všetko toto sa však našim kmeňom protivilo.
         Letmý pohľad na slovanské dejiny potvrdzuje po všetkých stránkach pravdivosť týchto viet.
         Ak mali Slovania niekde dostatočný dôvod na vytvorenie pevných, mocných štátov, potom to
         bolo určite tam, kde hraničili s cudzími národmi, teda na Labe, na Odre a na dolnom Dunaji;
         avšak práve tam vidíme pravý opak. Nikde niet takej rozdrobenosti a rozbitosti, nikde toľko
         nejednotnosti a svárov ako práve tu: možno sa ešte čudovať, že sa tu všetci bezozvyšku
         stali korisťou cudzincov? Len sa prizrime, ako k tomu došlo. Na Labe a Odre, teda tam, kde
         bol nápor germánstva najsilnejší, vidíme ich už rozdelených na tri skupiny: na Bodričov,
         Lutičov a Srbov, a títo sa znovu ďalej rozpadávajú na nespočetné oddiely a čiastočky, ktoré
         majú svoje vlastné väzby, svoje vlastné malé kniežatá. Nemožno ani len pomyslieť na veľké
         spojenie medzi nimi, ani v očividnom nebezpečí, ba práve naopak, vidíme ich takmer v
         nepretržitom boji a hádke, a keď sa jeden osmelí natiahnuť ruku k tomu druhému, priviesť ho
         násilím keď už nie k dobru, tak aspoň k spoločnému činu, postavia sa títo na úkor celku pod
         ochranu nemeckých kráľov, tak ako to často robia Bodriči a Srbi, len aby si, pokiaľ je to
         možné, zachovali svoje zvláštne postavenie. Vidíme, ako títo Slovania, ktorí zabudli na
         svoj pôvod, bojujú takmer nepretržite a síce chrabro spolu s Nemcami, avšak márne sa
         priateľ Slovanov obzerá po úspechu; naopak, stále viac a viac upadávajú do nemeckého
         otroctva, kde po strašnom zápase so smrťou nakoniec úplne zaniknú, až na nepatrné zvyšky
         Srbov v oboch Lužiciach, ktoré tam zostali až do dnešného dňa, aby v mene tam vyhynutého
         slovanského sveta — a teraz v mene sveta rodiaceho sa Slovanom — pozdravili nový deň. — Na
         ďalšej hraničnej čiare slovanského sveta vznikajú potom Čechy, Veľkomoravská ríša, na juhu
         sa tvorí Chorvátsko, Korutánsko, ďalej na juhovýchode Srbsko, Bosna, Bulharsko, krajiny,
         ktoré sa neskôr obohatili o nové geografické prírastky ako o Krajinu, Istriu, Dalmáciu,
         Slavónsko, Hercegovinu atakďalej. Krajiny tam celkovo vznikajú tak, ako keď rastú huby po
         daždi. A tak, ako boli kedysi huby vyhľadávanou stravou na stole mocných, tvoria aj naše
         prírastky pre patrónov, ktorí nás ovládajú, predmet, ktorý, ako môžeme pozorovať v
         najnovších korunných krajinách Rakúska, sa teší ich zvláštnej pozornosti, starostlivosti a
         blahosklonnej priazni. Ani jednej z nich sa neslobodno dotknúť a nedajbože nejakú
         prišľapnúť; všetky majú jestvovať vo svojej sile a ďalej sa vyvíjať a prekvitať podľa raz
         prijatého princípu rovnoprávnosti. Popri tom, že všetky spomínané štátne spojenia, čo
         vznikli na hraničnej línii, boli malé a slabé na to, aby dlhší čas vzdorovali cudzincom,
         ktorí prenikali na naše územie zo všetkých strán, vidíme, že šafária rovnako protivne ako
         polabskí Slovania. Zo všetkých týchto spojení je nepochybne najdôležitejšia Veľkomoravská
         ríša, ktorá pospájala naše kmene široko-ďaleko do jedného celku a v presvedčení, že treba
         založiť mocný slovanský centrálny štát v strednej Európe, vyšla v ústrety vierozvestcom,
         ktorí prišli k Slovanom a hlásali im evanjelium v ich vlastnom jazyku. Avšak akonáhle tento
         štát dosiahol takú výšku, že mohol začať plánovať do ďalekej budúcnosti, všimli si ho jeho
         nepriatelia — menovite jeho najprirodzenejší nepriateľ, Nemecká ríša — a pokúšali sa
         prekrížiť jeho úmysly a otvorene aj tajne proti nemu brojili. V tom čase už od
         veľkomoravského štátneho spojenia, do ktorého s veľkomoravským kniežaťom vstúpil už ich
         otec Bořivoj, odstúpili dvaja českí kráľovskí synovia Spytihněv a Vratislav a dali sa pod
         ochranu Nemeckej ríše, aby tu proti slovanskej jednote ako nástroj v cudzích rukách
         uspokojili svoje vlastné záujmy. Tak stratila Veľká Morava jednu zo svojich najsilnejších
         opôr, bola z tejto strany obnažená, prerušilo sa jej spojenie so slovanskými kmeňmi, ktoré
         sa grupovali za Čechmi a bratská ruka ju vohnala do pažeráka nepriateľov. Nemožno poprieť,
         že na tejto strane potom najdlhšie vzdorovali úderom Nemcov Čechy, po stáročia kládli
         najhrdinskejší odpor úsiliam a výpadom proti ich samostatnosti a vytvorili na tejto hornej
         deliacej čiare poslednú záštitu pomaly ustupujúceho slovanstva zápasiaceho proti nemectvu;
         no urýchlilo to spečatenie osudu Veľkej Moravy, ktorý postihol aj Čechov, a hoci sa ich
         osud naplnil neskôr, predsa len sa takto urýchlil a Čechy museli vložiť hlavu do nemeckého
         jarma tak ako ostatní bratia, ktorí s nimi susedili. Na spomínanej deliacej línii sa
         nevodilo lepšie ani ostatným slovanským štátnym zväzkom, čo sa tu objavili: Chorvátsko,
         ktoré sa nepretržite dostávalo do sporov so svojimi županmi bojujúcimi o zvláštne
         postavenie, muselo sa čoskoro, keďže sa nedokázalo presadiť ako celok, uzmieriť s Maďarmi,
         menovite s Kolomanom a uznať ho ako panovníka; k ríši čoskoro pripojili Korutánsko; Srbsko
         takisto upadlo do krvavých županských sporov a hoci si na istý čas upevnilo svoje
         postavenie, hoci sledovalo ďalekosiahlejšie úmysly, čoskoro nato sa predsa len stalo
         korisťou cudzích barbarov a postretol ho ten istý osud ako Bosnu usilujúcu sa o zdanlivú
         samostatnosť v slovanskom zmysle, a ešte predtým Bulharsko. S pádom Srbska sa na dolnej
         deliacej čiare pochovali na niekoľko storočí všetky perspektívy južných slovanských kmeňov.
         A tak sa stalo, že všetci Slovania, čo sa objavili na tejto hraničnej čiare, upadli ihneď
         do otroctva, do neopísateľnej biedy a potupy. To, ako slovanské kmene chápali štátnu
         jednotu, vidieť najzreteľnejšie na príklade Poliakov. Nielen v živote občiny mal každý
         dosiahnuť zadosťučinenie, ale aj na všeobecných zhromaždeniach a v štátnych rozhodnutiach
         sa museli podľa zvyklosti Poliakov úplne zohľadniť a uspokojiť všetci vladykovia, z ktorých
         — ako sme povedali vyššie — sa vytvorila šľachta; myšlienky, názory, nároky a záujmy
         všetkých a každého z nich museli sa nielen prerokovať, ale aj celkovo akceptovať a muselo
         sa im vyhovieť, a keď sa tak nestalo z dôvodu nespokojnosti hoci len jediného prítomného,
         bolo všeobecné rozhodnutie vyhlásené za úplne ničotné a nulové. Takto vyzerá v praxi
         rovnoprávnosť Poliakov; vzhľadom na celok tu má jeden jediný človek úplné práva, nachádza
         sa na tej istej úrovni ako celok, ktorý ako všeobecno, vôľa všetkých, manifestujúca sa vo
         verejnom rozhodnutí, nemá zoči-voči jednotlivcovi nijaké právo, a tak sa ocitlo štátne
         blaho pri nohách každého jednotlivca. Tým sa však súčasne stalo závislé od individuálnej
         vôle, otvoril sa priestor bezhraničnej samovôli a štát bol takto vydaný napospas každému
         rozvratu a vo svojej podstate bol vlastne už celkom zničený. Stalo sa to, čo sa dalo
         skutočne predvídať; Poľsko upadlo predovšetkým vďaka svojmu obávanému
    <span class="emphasis">
     <em>
      „niepozwalam“
     </em>
    </span>
    vďaka svojmu už príslovečnému „poľskému
         hospodárstvu“, vďaka „správne pochopenej“ poľskej slobode. Táto sloboda, Pán Boh nás pred
         ňou ochraňuj, je ešte vždy ideálom mnohých poblúdených a takmer stratených slovanských
         synov, ktorí ešte stále rozprávajú o „demokratoch“ a „demokracii“ a majú pritom na mysli
         len svoje „ja“, svoje „áno“, sú domýšľaví a ide im len o ich vlastné nároky. Dobrá pôda pre
         rovnako dobrú západoeurópsku demokraciu! Štátne zväzky Slovanov vznikajú úplne iným
         spôsobom ako štátne zväzky susedných národov, a konkrétne Nemcov. Štátny zväzok Nemcov,
         ktorí sú hnaní vnútornou túžbou po dobývaní, je takto určený uplatňujúcou sa silou; na čele
         vojska stojí Heriro alebo Schora (Sire), ktorý sa stáva kniežaťom, a vojenský poriadok má
         funkciu zemského poriadku, takže vojsko a administráciu v župách vedú kráľovi služobníci,
         takzvaní grófi. Popri tom všetkom kráľ nevládne krajine svojvoľne a je viazaný na
         rozhodnutia, ktoré majú všeobecnú platnosť, na
    <span class="emphasis">
     <em>
      placita regia
     </em>
    </span>
    , na radu
         vodcov, a jeho služobníci si zas pokladajú za bezpodmienečnú povinnosť prejavovať kniežaťu
         vernosť, ktorá bola už za starých čias v ich srdciach skutočne živá. Z toho vidno, že tu
         máme do činenia s pevne členenou štátnou jednotou, ktorá tvorí predpoklad zdravého rastu
         celku a je schopná podporovať veľké podujatia. Celkom inak je to u Slovanov. Slovania žili
         kedysi v celkom patriarchálnych pomeroch, boli rozdelení do mnohých kmeňov a nepomýšľali na
         veľké podujatia a jednotu. Náš názor na nich upevňuje svedectvo Prokopa, podľa ktorého ich
         neovláda jeden muž, ale žijú v demokracii. Toto svedectvo si niektorí, dokonca tí
         najrozumnejší vykladajú ako oslavu starých Slovanov a zo spomínanej demokracie by chceli
         vyvodiť hádam niečo podobné ako grécke republiky. Podľa nášho názoru treba Prokopove slová
         vykladať úplne inak. Prokop ovplyvnený byzantínskou ideou cisárstva považuje za podstatné,
         že Slovania nemajú jediného panovníka; demokraciu, ktorú spomína, možno v skutočnosti
         pochopiť len tak, že slovanské kmene, ktoré poznal, žili v patriarcháte a v malých
         skupinách. No to, ako vtedy vyzeral ich život, nám ukazuje Mauritius, ktorý Prokopa dopĺňa
         a tvrdí, že kmene medzi sebou nestrpeli nikoho, kto by im rozkazoval. Rovnako sa nenávideli
         kmene, ako aj ich vodcovia (reguli), čiže kmeňoví starejší, patriarchovia. Keby nežili v
         takom voľnom vzájomnom spojení a neboli navzájom rozosvárené, ako sa potom mohlo stať, že
         cez nich tak ľahko prešla každá kohorta barbarov, ktorá vtrhla z Ázie do Európy, Huni či
         Avari, Kazári a Pečenegovia, a takmer bez toho, aby narazila na odpor, strhla ich so sebou
         a zaobchádzala s nimi tým najpoburujúcejším spôsobom? Ako inak sa mohlo stať, že Maďari
         mohli prejsť naprieč slovanskými národmi, ktoré akoby boli v najhlbšom spánku, ako sa mohli
         usadiť na najkrajších rovinách, priamo v ich srdci? Ó, vzorová demokracia našich predkov,
         čo sa nechá bez reptania vliecť a kmásať, bez slova protestu skloní krotko hlavu do jarma a
         svojim potomkom zavesí na krk tisícročné otroctvo. Prestaňte s chválospevmi na demokraciu u
         starých Slovanov, neprelievajte slzy nad utrpením nášho národa, ktoré mu pripravila
         barbarská, aziatská horda, ale prejavte spravodlivú nevôľu nad slabosťou, nerozvážnosťou a
         bezradnosťou nášho národa! Demokracia starých Slovanov, ktorú spomína Prokop, nebola ničím
         iným než prvotným, nevyvinutým detským stavom nášho národa, no my sme v ňom nezotrvali.
         Hoci Slovanov zo všetkých strán gniavia a utláčajú a všade okolo nich ich hrozia pohltiť
         jestvujúce, alebo nanovo vznikajúce štáty, sťahujú sa spoločne zo svojich voľných skupín a
         konečne dochádza aj u nich ku vzniku štátov. Keďže sa však naďalej pridržiavajú svojich
         občín a žúp, ktorým slúžili spočiatku za základ kmene, nevedia sa zaradiť do štátneho
         celku. Štáty tu vznikajú na druhej strane nie z pozitívnej, ale skôr len z negatívnej
         myšlienky, z potreby istoty pri spolunažívaní a obrany, neuplatňuje sa tu teda od počiatku
         silný impulz, ktorého sme svedkami napríklad u Nemcov a tvorba štátov neznamená
         uskutočnenie čohosi zákonitého a silného. Na čelo štátov sa nestavajú mocní, odvážni a
         podnikaví mužovia, ale jednoduchí, mierumilovní sedliaci, ako napríklad u Poliakov Piast, u
         Čechov Přemysl a v Korutánsku sa muselo novozvolené knieža pri svojej intronizácii objaviť
         pred zhromaždeným národom v jednoduchom sedliackom odeve. Iní sú Srbi, mocnejší než
         poniektoré iné naše kmene, kde okamžite ako v národe dosiahol najväčšiu moc župan Štefan
         Nemanja, podriadil si nielen ostatných županov, ale aj okolité kmene, a úplnú výnimku
         tvoria Rusi, pretože ruský štát si nezaložili sami Slovania, nie oni od samého začiatku
         zjednocovali do veľkého celku rozptýlené živly, ale cudzí, germánski Normani. Táto sila, od
         samého začiatku vštepovaná ruskému štátu, preniesla sa na schopný ruský národ a prijali ju
         aj nositelia najvyššej moci; je tým, čo podstatne prispelo k tomu, že ruský štát nielen že
         prežil všetky ostatné slovanské štáty, ale aj nadobudol takú podobu, že tu dnes stojí vo
         svojej majestátnej veľkosti a tvorí jedinú a najsilnejšiu hrádzu proti ďalšiemu prenikaniu
         cudzích živlov do nášho sveta a vo všetkých prípadoch zastavila toto prenikanie. Všetky
         ostatné naše kmene tomuto prenikaniu podľahli, no zastavuje sa na všetkých tých hraniciach,
         ktoré sa tiahnú cez Rusko, a cudzie živly sami vstupujú do služieb Ruska. Ako sme povedali,
         dochádza síce aj u Slovanov ku vzniku štátov, no nedarí sa im natoľko, aby zabezpečili
         život našich kmeňov, ktorý by viedol k splneniu vyššieho poslania. To preto, lebo sa do
         života štátu vnáša cit, ktorý má dosť priestoru v rodinách a v živote občiny. Vnáša sa doň
         rovnako intenzívne aj tam, kde musí byť jeho pánom um, a takto spôsobuje veľa zla a
         nešťastia. To sa to udialo aj v našich štátoch. Keď kniežatá pevnejšie zatiahnu uzdu moci a
         nazdávajú sa, že takto oživia jednotu nevyhnutnú pre štát, budú ich úmyslu klásť odpor tí,
         ktorí s nim nie sú spokojní; kniežatá sa dostanú do sporu a nakoniec ich zúrivci vyženú z
         ich krajiny. Podľa svedectva metropolitu Eugenija odstránili alebo vyhnali Novgorodci za
         sto rokov viac než tridsať kniežat, a dnešní Srbi usilovne napodobňujú našich predkov v
         tomto smere tým, že rad radom vyháňajú svoje kniežatá zo svojej krajiny. Každý, kto si
         myslí, že má na niečo právo, hoci by to bol aj číry výmysel, každý, kto baží po
         vyznamenaní, moci alebo dokonca po najvyššej suverenite — a väčšina z nás sa nazdáva, že do
         nej dorástla — a nedosiahne pritom svoj cieľ, každý, kto nezohľadňuje nároky, koho názory a
         mienky sa neberú do úvahy ako smerodajné, stáva sa nespokojným, zahorí pomstou a ak mu bol
         podnetom k nespokojnosti ten, kto má najväčšiu moc, v zúrivosti prestane rozlišovať medzi
         človekom a osobou toho, kto stojí na čele celku, ale radšej v sebe živí zlo a pri
         najbližšej príležitosti svojho protivníka uvrhne do záhuby. Naše dejiny sú plné hanebných
         činov tohto druhu. Keď v Čechách múdra Libuša pri príležitosti zhromaždenia vladykov v
         právnom spore dvoch bratov Klenovičovcov rozhodla podľa zvyklostí krajiny a priznala
         obidvom bratom rovnaký podiel otcovského dedičstva, rozzúril sa nad tým starší brat
         požadujúci podľa nemeckého obyčaja prednosť, načo Libuša vyjadrila svoju nevôľu slovami:
         „Choďte a zvoľte si muža, ktorý vás rozsúdi so železom v ruke.“ Posledné novgorodské knieža
         Gostimysl, ktoré sa vďaka ustavičnému boju a sváru svojich podriadených vzdalo svojej
         kniežacej moci, udelilo im radu, aby si povolali vládcu, ktorý bude vládnuť so zbraňou v
         ruke a ktorý sa potom skutočne zjavil v postave Normana Rurika.
   </p>
   <p>
    Dokonca aj veľkomoravský Svätopluk túžiaci po zvrchovanej moci zradil svoje knieža a k
         tomu ešte svojho dobrodinca a strýka, múdreho a mocného Rastislava a vydal ho do rúk
         svojich úhlavných nepriateľov, Nemcov, a uvrhol tým štát do najväčšieho nebezpečenstva, z
         ktorého ho, pravda, potom vyslobodil, úprimne ľutujúc svoj čin, pripravil Nemcom príšerné
         porážky a široko-ďaleko rozšíril svoju moc, pred ktorou sa triasli Karolingovia a celá ich
         ríša. A opäť to boli jeho dvaja synovia, ktorí sa z toho istého dôvodu ako ich otec
         vzopreli svojmu najstaršiemu bratovi, na uskutočnenie svojho zlého úmyslu si z Nemecka
         privolali pomocné vojská a pomohli uvrhnúť do záhuby tak či tak už oslabenú a nad
         priepasťou stojacu ríšu. Dokonca aj chrabré a veľkých plánov plné srbské knieža Štefan
         Dušan sa pri unáhlenej túžbe za mocou dopustil ťažkého zločinu, ktorý čiastočne vykúpil len
         svojimi veľkými činmi, čo jeho národu mali priniesť požehnanie. Zo špinavých, zištných
         pohnútok takisto zradil Tugumír z Branibora polabských Slovanov v čase, keď sa im podarila
         koalícia s tamojšími kmeňmi a v poslednom vypätí striasli nemecké jarmo a mužne povstali;
         takisto zradila Milota z malichernej pomsty svojho hrdinského kráľa Otakara práve v
         najrozhodnejšom okamihu bitky, a tento hrdinský kráľ by už takmer pripojil k svojmu českému
         kráľovstvu niekoľko provincií a stal sa postrachom Nemcov; rovnakým spôsobom zradil
         Brankovič z túžby po vláde na osudnom Kosovom poli Turkom svoje knieža Lazara a Srbov a
         uvrhol tým svoj národ na storočia do hanebného otroctva a poníženia. Áno, mená týchto troch
         úbožiakov, Tugumíra, Miloty a Brankoviča, ktorým už potom nezostalo dosť času na to, aby
         vykúpili svoje hanebné skutky, by sa mali všade, kde len znie slovanská reč, pribiť na stĺp
         hanby ako mená tých najzvrhlejších zločincov! A prečo musia dnešné srbské kniežatá rad za
         radom utekať zo svojej krajiny? Pretože niektorí mocipáni sú hnaní zlým démonom
         ctižiadostivosti a v srdciach dokonca uchovávajú tajné želania a túžby po najvyššej moci;
         preto musel opustiť krajinu mocný, hoci nie celkom nevinný Miloš, preto musel odísť aj jeho
         dobre zmýšľajúci syn, ušľachtilý Michal! A ako vyzerajú tieto veci u Poliakov! Pri delení
         tejto nešťastnej krajiny sa to len tak hemžilo skutočnými zradcami, našťastie však v každom
         prípade slúžili schopnejšiemu a k vládnutiu povolanému bratskému kmeňu. Domnelých zradcov
         však bol bezpočet, pretože Poliaci, väčšmi než iní posadnutí svojhlavosťou a egoizmom,
         vyhlasujú za zradcu každého, čo nezdieľa mienky a názory toho, kto sa považuje za
         najlepšieho patriota, alebo nie je prívržencom jednej zo strán, ktorých je tam množstvo.
         Takto označili v novších časoch za zradcov dokonca Chłopického a Skrzynieckého!
   </p>
   <p>
    Ani u iných národov, a menovite u Nemcov, nechýbajú nespokojenci a nespokojní synovia
         kráľov, alebo ich markgrófi odchádzajú neraz nahnevaní hoci aj k našim kniežatám a prosia
         ich o ochranu, no ani zďaleka tak nehoria pomstou, ich činy nesprevádza zlosť, ako je to
         bežné u tých našich a vždy sa stane to, že skôr, než sa situácia vyhrotí, navzájom sa
         uzmieria, odložia hádky, ba dokonca často spoločnými silami bojujú proti bývalému
         ochrancovi nespokojenca. O zlých úmysloch nasmerovaných proti samotnej ríši tu nemôže byť
         ani reči, nespokojnosť je len prechodná a nenávisť sa vzťahuje len na jednotlivú osobu;
         Verdunskú dohodu podmienili a umožnili tri rôzne skupiny, tri národy, nemecký, taliansky a
         francúzsky. V tejto dohode sa rozpadlo len to, čo netvorilo organický celok.
   </p>
   <p>
    Na druhej strane však nie sú naše kniežatá omnoho lepšie než ich národy. Svoje štáty
         považujú za istý druh rodinného majetku a podľa toho ich často rozdeľujú medzi svojich
         synov a zabezpečujú tak mladšiemu veľké podiely a najstarší má nad nimi zdanlivú
         zvrchovanosť. Občianske právo Slovanov vôbec nepozná majorát; táto germánska inštitúcia
         udržiava abstraktný pojem rodiny a tým, že sa uspokojí len s udržiavaním rodiny, stará sa
         málo alebo vôbec sa nestará o pozemské bytie všetkých členov rodiny. Slovanom a ich
         inštitúciám však záleží na všetkých členoch rodiny a preto im zabezpečujú rovnaký podiel na
         otcovskom dedičnom majetku s uprednostnením najmladšieho — toto zriadenie tvorí náprotivok
         majorátu. Slovanské kniežatá si vo svojich štátoch počínajú celkom v zmysle funkcie, podľa
         národného obyčaja a ich národy to trpia, pretože sa tak dostávajú do zvláštneho postavenia,
         ktoré im podstatne vyhovuje. Tak rozdeľuje svoju ríšu medzi svojich troch synov
         veľkomoravský Svätopluk, hoci s očividným strachom a už na smrteľnej posteli a tým podporí
         zánik svojej ríše, ktorú bránil a udržiaval s najväčšou námahou a s najobetavejším vypätím;
         presne tak isto si počína aj poľský kráľ Boleslav III. rozdeľujúci Poľsko svojim štyrom
         synom, čím sa ríša nestáva len dejiskom mnohých vnútorných bojov a nielen že sa rozvracia,
         ale takisto sa vytyčuje cesta k celkovému oddeleniu Sliezska od ríše, a Sliezsko pripadá
         Nemecku. Dokonca aj potomok Normanov v Rusku, Vladimír Veľký, v tomto zmysle tiež už
         slavizovaný, dopustí sa chyby a rozdelí ríšu svojim dvanástim synom. Nič viac, len toto
         viedlo k porážke mnohých nejednotných ruských kniežat proti Mongolom na Kalke, ktorej
         bezprostredným dôsledkom bola dvestodvadsaťšesť rokov trvajúca a Slovanmi oplakávaniahodná
         mongolská poroba Ruska. A koľko delení len bolo v Čechách za vlády Přemyslovcov!? Chýbalo
         málo, a ríša by dokonca niekoľkokrát zanikla v dôsledku sporov a rozvratov, ktoré z nich
         vzišli. Málo pomohlo, že zúčastnení synovia boli odkázaní na uznanie zvrchovanosti
         najstaršieho brata, že sa poľské údelné kniežatá podrobovali veľkokniežaťu krakovskému,
         ruské kijevskému; nezastavilo to, ani sa tým nezažehnalo nešťastie spôsobené rozdelením
         krajín.
   </p>
   <p>
    Temný a plný smútku je pohľad priateľa Slovanov na tento svet, ktorý vlastnou vinou
         skončil v troskách, a ak sa na ňom aj zastaví, márne tu bude hľadať nejakú útechu. To, čo
         sa nemôže udržať, sa zrúti, čo v sebe neskrýva životnú silu odumrie a národy, ktoré sa z
         akéhokoľvek dôvodu samy nevedia viesť, nevedia si vládnuť a spravovať sa, alebo ktoré
         nevsadia všetko na udržanie svojho vlastného života a samostatnosti, musia vstúpiť do
         služieb iných a nakoniec v nich zaniknúť. Tak pochodili na mnohých miestach Galovia a
         podobne Slovania na severovýchode Nemecka; trosky, ktoré má pred očami pozorovateľ, nie sú
         skutočne výsledkom, ktorý by mohol priniesť nejakú útechu. Len na druhej strane sa čerpá
         útecha z minulosti, dejín a samotnej podstaty ducha. Podobne ako človek, ktorý v živote nie
         je viazaný na nejakú prácu a nenechá sa viesť, oduševniť, udržiavať pri živote určitou
         myšlienkou, najčastejšie sa vydáva napospas sebe samému a upadáva do víru, kde niet sily a
         toho, čo by ho pozdvihlo, ako sme toho svedkami v prípade aristokracie, ktorá vypadla zo
         svojej úlohy a dokonca z veľkej časti aj v prípade katolíckeho duchovenstva; podobne je to
         s celými národmi, a dejiny nám to dokladajú zo všetkých strán. Hebrejský národ, kedysi
         silný a jednotný vďaka viere v jedného Boha, upadol do bezmocnosti, keď niektorí z tohto
         národa len predstierali túto vieru zdedenú od svojich otcov, a zdanie zakrylo stratu
         podstaty, keď sa iní svojej viery celkom vzdali a vydávali ju za čosi smiešne, a keď sa
         ďalší na úteku pred takýmto úpadkom uzavreli do trudnomyseľného rozjímania a našli
         potešenie v tomto kontemplatívnom živote; slovom, tam, kde sa hebrejský národ rozpadol na
         sekty farizejov, saducejov a esenov, pretrhlo sa ich spojivo. Hebrejský národ sa potom
         rozpadol na množstvo strán, ktoré ho rozgniavili a súčasne uvrhli do prázdnoty, musel sa
         podriadiť vláde Rimanov a naveky upadol spolu so zničeným Jeruzalemom. Nie počtom
         obyvateľov, ale svojou silou a nádherou boli veľkí Heléni, pokiaľ u nich jestvovala krása
         nielen v umení, ale aj v náboženstve, štáte a spoločenskom živote; akonáhle však Grék
         odvrátil zrak od ideálov, ktoré predtým uctieval a sám svätokrádežne položil ruku na
         umelecké výtvory, na miesta zasvätené bohom, akonáhle sa sám začal vysmievať zo svojho
         náboženstva a vzdal sa predošlých obyčajov v štáte — bolo po helénstve a po helénskej
         slobode. Namiesto predošlej krásy vidíme v Grécku len odpornú peloponézsku vojnu, kde proti
         sebe zúria Gréci bez akýchkoľvek morálnych zábran a akoby sa pretekali strany jednotlivých
         miest v tom, kto skôr pochová svoj svet a svoju slobodu. Tam, kde kedysi stačilo niekoľko
         tisíc mužov, aby porazili nespočetné, do Grécka sa valiace masy Peržanov, nepomohla dokonca
         ani Desmosténova výrečnosť zapáliť rozosvárených Grékov pre úspešný boj za vlastnú slobodu.
         A tak sa museli podrobiť vláde Filipa a neskôr spolu s Macedónskom uznať panstvo Rimanov.
         Rimania sa stali veľkými, slobodnými, mocnými, ba dokonca začali vládnuť svetu vďaka
         najprísnejšiemu, hoci dobrovoľnému podriadeniu sa záujmom vlasti, no akonáhle sa vzdali
         tejto dobrovoľnej povinnosti, oddali sa životnému pôžitku a nechali za seba konať iných —
         vidíme, ako padli za obeť najprv mnohým mocným a neskôr jedinému protivníkovi, čo vytlačil
         všetkých ostatných, a ako sa pod ním rímsky svet prepadáva do temného, bezútešného života,
         ktorý je nám po každej stránke odporný. Tento svet upadáva stále hlbšie a hlbšie. Moc,
         ktorá držala všetko pohromade stále chradne a slabne, pretoriáni na čele so svojimi
         kandidátmi na najvyššie miesta trhajú sa o impérium, provincie sa oddeľujú, a nakoniec
         nezostáva nič iné, len prenechať impérium spolu so zvyškom rímskeho sveta nekultivovaným,
         no mocnejším a povolanejším Germánom. Aj keď vidíme, ako Západná ríša upadá v náreku a v
         biede, úplne inak je to vo Východnej ríši, kde sa historicky tradovaná myšlienka panstva
         neudržala v takej miere a nereprodukovala sa tak, ako v západnej časti. Kresťanstvo už
         nedokázalo oživiť tento prezretý svet, ktorý úplne prepadol zmyselným pôžitkom, a hoci ho
         prijali navonok rovnako tam, ako aj v Západnej ríši, do vnútra týchto národov nepreniklo.
         Namiesto oživujúcej sily poslúžilo kresťanstvo prezretému východnému národu ako príležitosť
         pre najrôznejšie a najprudšie hádky, v dôsledku ktorých bojovali proti sebe strany kvôli
         najmenším lapáliám a pre nič za nič sa po tisícoch vyvražďovali. Počas storočí, ktoré nie
         sú od nás tak vzdialené, ale aj v dnešných dňoch, postihol pápežstvo trpký osud. Keď
         vykonáva u národov svoje poslanie, stáva sa nejednotným nielen samo v sebe v tom, že proti
         sebe stoja pápeži a antipápeži, ktorí sa vzájomne exkomunikujú a zvádzajú proti sebe
         príšerné boje, ale čoraz väčšmi stráca u národov podporu a stáva sa z roka na rok
         bezmocnejšie. Reformácia mu napokon úplne vypovedá poslušnosť, oberie ho o celé národy a
         vďaka jej vplyvu a pôsobeniu príde pápežstvo ako inštitúcia, kedysi hlboko zasahujúca do
         života národov, o posledný záblesk krásy. Nič nepomohli kliatby, ani ligy; nadarmo umučila
         hrôzu vzbudzujúca španielska inkvizícia státisíce ľudí, a nadarmo sa tisícimi fígľami
         pokúšali jezuiti dopomôcť pápežstvu k jeho bývalému svetskému panstvu: dnes už pápežstvo
         nemá u národov živnú pôdu a udržiava sa pri biednom, sotva znateľnom živote len z milosti
         niektorých mocností.
   </p>
   <p>
    Ak človek raz vypustí dušu, stane sa z neho mŕtvola, a tak ukončí svoj život aj každý
         jav, každá ustanovizeň, keď sa zriekne svojho poslania. A keď pretrvajú ešte nejaký čas, je
         to len mechanická existencia, podobne ako keď sa mŕtvola ihneď nerozloží.
   </p>
   <p>
    Našim kmeňom celkovo chýbala takáto zjednocujúca a pozdvihujúca myšlienka. Kmeňové
         príbuzenstvo nie je takouto myšlienkou, nesiaha ani len k tomu, aby odvrátilo kmene od
         nejednotnosti a sporov. Môže sa predsa stať, že sa v jednom a tom istom dome dostanú bratia
         do sporu, a ešte oveľa častejšie sa to stáva kmeňom, ktoré sa navzájom v priebehu času
         vďaka priestorovej vzdialenosti neustále odcudzujú v mravoch, reči a mnohých
         ustanovizniach. Škandinávski Normani často viedli vojny s Nemcami, s ktorými ich spájal
         spoločný pôvod, a v Británii si podmanili Anglov a Sasov. Ako sme povedali, nemohla byť
         kmeňová príbuznosť primeraným spájajúcim ohnivkom našich kmeňov, a nemohla na ne pôsobiť
         tak oživujúco, aby mohli úspešne a dlhý čas čeliť svojim najúhlavnejším nepriateľom,
         Nemcom, ktorí s nimi susedili na celej západnej línii a v porovnaní s nimi sa presadili s
         veľkolepými ideami a v dôsledku toho aj so schopnými inštitúciami. Boli to totiž Germáni,
         ktorí postupne doviedli na okraj priepasti Rímsku ríšu, podľa vtedajších predstáv
    <span class="emphasis">
     <em>
      imperium orbis
     </em>
    </span>
    , tým však čiastočne sami získali právo pozdvihnúť
         svoj nárok na toto impérium a pokračovať v ňom. V priebehu času sa táto predstava s
         narastaním pápežskej moci ešte väčšmi utvrdila a nadobudla ostrejšie kontúry. Rímsky biskup
         sa totiž považoval nielen za nasledovníka a zástupcu sv. Petra a v dôsledku toho nielen za
         prvého medzi svojimi, ale aj za toho, komu bezprostredne v dôsledku tohto zastupiteľstva
         zveril Boh nad kresťanstvom moc apoštola povolaného ochraňovať vykupiteľovu čriedu. Toto
         úsilie získať zvrchovanosť a panstvo, spočiatku len vo sfére duchovna, všemožne podporovalo
         popri stolici rímskeho biskupa aj mesto Rím, s ktorým sa v očiach národov spájalo
    <span class="emphasis">
     <em>
      imperium orbis
     </em>
    </span>
    . Keď franskí králi niekoľkokrát ochránili pred
         hroziacim nebezpečenstvom rímskeho biskupa a dokonca mu dopomohli vo svetských veciach k
         samostatnému postaveniu, k takzvanému
    <span class="emphasis">
     <em>
      patrimonium Petri
     </em>
    </span>
    , biskupi sa
         nielenže z vďačnosti osobne zúčastnili na ich korunováciách, ale dokonca ich sami pomazali
         a korunovali v Ríme na cisárov, na imperátorov ríše. Moc, ktorú na nich takýmto spôsobom
         preniesli, či dokonca im ju priznali, považovali oni sami za pochádzajúcu priamo od
         zástupcu Boha na zemi a tým za jedinú oprávnenú; od toho času mal vládnuť vo svete veciam
         duchovným údajný zástupca svätého Petra, vo veciach svetských zas jeho zástupca, ním
         pomazaný a vyvolený a tým skôr mal, podľa dobových predstáv, pokračovať v diele svetovej
         Rímskej ríše. Ríša Frankov sa aj naďalej nazývala sv. rímskou ríšou, jej cisári sa považujú
         za jediných povolaných a splnomocnených k vláde, ktorú si pripisujú z milosti božej, a tak
         aj hneď vidíme všetkých domnelých rímskych cisárov, ako si nárokujú na krajiny susediace s
         ich ríšou a na ich ovládnutie, a tento nárok neodvodzujú z nijakého iného právneho dôvodu
         ako z toho, že im podľa práva prislúcha najvyššia moc. Nárokujú si nielen na jednotlivé
         kmene, ktoré ešte dostatočne nedospeli k vytvoreniu štátu, ale aj na všetky susedné krajiny
         a ríše, ako napríklad na Čechy, Uhorsko, Poľsko atď., ich kniežatám predávajú kráľovské
         koruny a žiadajú, aby ich panovníci prijali do daru svoje dŕžavy a boli voči nim, rímskym
         cisárom, v poddanskom pomere. Táto snaha nie je vlastná len Karolingovcom, ale aj kráľom
         nasledujúcich dynastií: saským Heinrichom a Ottom, weiblingským Hohenstaufovcom, a pokiaľ
         zasahujú do tejto vlády duchovné motívy, vidno z toho tiež, že sa niektorí z
         Hohenstaufovcov, menovite Konrád III., Friedrich II. dokonca odhodlali na križiacku výpravu
         na východ. Okrem toho, že takéto úsilie, samo o sebe už veľké, podstatne prispelo k tej
         jednote a členeniu ríše, ktoré sme spomenuli vyššie, pookrialo na ňom rytierstvo so svojimi
         bohatými pojmami, svojou vernosťou a cťou, a toto všetko motivovalo ríšu nielen v jej
         pôsobnosti navonok, ale vplývalo spätne aj na jej pevnosť a úzku jednotu. Čo mohli naše
         kmene postaviť proti tejto jednotnej ríši, ktorá ďalej šírila kresťanskú ideu a cirkev,
         nárokovala si na vládu nad svetom a bola presýtená a udržiavaná rytierstvom? Pohanstvo,
         svojich vodcov, svoje medzi sebou nejednotné občiny! V takejto situácii nebolo možné
         pochybovať o víťazstve, ktoré na seba nedalo dlho čakať.
   </p>
   <p>
    Skutočnosť, že k tomu došlo, bola však daná svetovým postavením oboch národov. Germáni
         sa tlačili na juh a okrem toho susedili s Talianskom, tak ako na druhej strane
         germanizovaní a romanizovaní Galovia. Taliansko bolo posledným sídlom kultúry starého
         sveta, tu sa nakoniec koncentrovalo všetko, čo vytvorili sami Rimania, ale aj to, čo
         prebrali od Grékov, a v Taliansku sa okrem toho ako v prvej krajine najväčšmi rozšírilo
         kresťanstvo a získalo tak na svoju stranu prvý veľký štát. Bolo v povahe vecí, že Germáni,
         ktorí sa dostali ku kolíske kultúry a rovnako aj kresťanského náboženstva, prijali najprv
         poklady vzdelanosti starého sveta spolu s kresťanským náboženstvom a museli sa povzniesť na
         ich úroveň; naše kmene tiahli za Germánmi, boli vzdialené od sídlisk starej kultúry a
         odkázané boli na ďaleké a neúrodné stepy. Na to, aby národ, ktorý je navyše — tak ako
         Germáni — v zajatí prirodzenej drsnosti, do seba pojal celú múdrosť sveta, spracoval ju,
         obohatil a podal ďalej svojim susedom, treba veľa času; Slovania sa dostali k svetovej
         kultúre len prostredníctvom Germánov a ich ďalších susedov, Galov.
   </p>
   <p>
    Výsledok, ktorý nám vyplýva z tejto úvahy, je nasledovný: naše kmene neupadli len svojou
         vinou, ale ich život bol menej silný, menej oprávnený tam, kde sa dostal do bezprostrednej
         blízkosti väčšmi oprávneného života skrývajúceho v sebe svetové poslanie a musel sa mu
         prispôsobiť a podriadiť, slovom: v predchádzajúcej dobe nebol vhodný čas pre náš život. Nie
         všetko rastie rovnako rýchlo a nie všetko kvitne v prírode súčasne, každý tvor a každý
         národ má pod božím slnkom svoj čas, a lipa kvitne až vtedy, keď dub už dávno odkvitol!
   </p>
   <p>
    Jestvuje však myšlienka, ktorá by pomohla slovanským kmeňom pozdvihnúť sa zo svojho
         úpadku? Majú tieto kmene v dejinách, v ľudstve, svoje vyššie poslanie, a nie sú navždy
         odsúdené na podradné postavenie, na obyčajnú službu iným? Majú tieto mnohoraké pohyby,
         ktoré sa objavujú v poslednom čase u slovanských kmeňov takpovediac všade naraz v tých
         najrôznejších podobách v literatúre, v družnom živote, v politických tendenciách, ba
         dokonca v najnovších búrkach, vo vojne proti utláčateľom, Maďarom — majú nejaký zmysel,
         význam a nejaký, aj keď nie vždy jasne definovaný cieľ? Nie je toto všetko len prázdnym
         napodobňovaním Západu? Sú to posledné kŕče zanikajúceho a odumierajúceho sveta, alebo ako
         sa radi vyjadrujú naši nepriatelia, galvanické experimenty slovanstva? Majú nejaký obsah,
         životodarnú silu, alebo podľahli naše kmene už natoľko cudzím vplyvom, že sa už sami
         necítia a nespoznávajú a nedokážu už vyslobodiť z trosiek svoj zasypaný život? Je zrejmé,
         že tieto otázky sú pre Slovanov tie najdôležitejšie a od ich základného riešenia závisí
         bytie alebo nebytie nášho budúceho života. Pusťme sa teda do skúmania bez predsudkov a s
         dušou túžiacou po pravde!
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2506852">
       </a>
       2. Západ a východ. Porovnanie
      </h2>
     </div>
    </div>
   </div>
   <p>
   </p>
   <p>
   </p>
   <p>
    Pozrime sa letmo na západ Európy, s akými javmi sa tam stretne náš skúmavý pohľad? Už po
         niekoľko storočí, no predovšetkým však od reformácie vidíme vo všetkých pohyboch, ktoré
         alebo sama vyvolala, alebo s ňou prebiehali paralelne v politickej oblasti, túžbu,
         nezastaviteľné úsilie po oslobodení a zrovnoprávnení človeka s človekom, nepretržite
         počujeme prevolávať „sloboda“, „rovnosť“, „bratstvo“. Vo všetkých týchto hnutiach sa národy
         pokúšajú oslobodiť od absolútnej nadvlády cirkvi, od absolútneho panstva štátu, od tlaku
         stavov, od rodovej i takzvanej finančnej aristokracie, celkovo od všetkých a akýchkoľvek
         tlakov; vládnucej cirkvi sa tu totálne vypovedá poslušnosť, napríklad v Nemecku a
         germánskych krajinách; inde sa vrchnosť uznáva len nominálne, ako povedzme vo Francúzsku;
         dochádza k zvrhnutiu absolútnych vlád, alebo takých, ktoré sa usilujú o absolutizmus
         napriek stavovskej ústave, ako napríklad v Nizozemsku, v Anglicku, vo Francúzsku a nakoniec
         aj v Španielsku a Portugalsku; dokonca aj bezvládna a skôr len podľa mena jestvujúca
         Nemecká ríša sa rozpadáva, kynoží sa aristokracia a alebo sa vyhubí tak ako vo Francúzsku,
         alebo sa obmedzí jej politický vplyv a doterajšie panstvo; národ sa vymkne z rúk svojim
         bývalým panovníkom, emancipuje sa od neznesiteľných povinností, vyrovná sa občianskym a
         politickým postavením s ostatnými triedami spoločnosti a toto vyrovnanie sa snažia niektorí
         nakoniec uskutočniť v spoločensko-ekonomických, majetkových pomeroch pomocou socializmu a
         divokého komunizmu, ktorý predstavuje najnovšiu teóriu osnovy takzvanej ľudskej slobody a
         blaha národov. Pri tomto obrovskom úsilí, ktoré stojí milióny ľudských životov a ktoré
         vyvolalo najstrašnejšie otrasy, je hnacou myšlienkou, ako bolo povedané, sloboda človeka;
         každý človek má znamenať to, čo druhý, každý sa má tešiť z duchovných a pozemských statkov
         sveta. S touto myšlienkou prišli slobodní murári, ktorí sa podľa predlohy umne vybudovaného
         dómu pokúšali spojiť ľudstvo do harmonicky pospájaného celku, zušľachťovať ho a tým ho
         priviesť k šťastiu, a snažia sa ho sledovať, iniciovať a podporovať prostredníctvom
         storakých dobročinných inštitúcií až po najrôznejšie charitatívne spolky a asociácie, podľa
         potreby doby, a všetky tieto spolky predstavujú náhradu za to, že sa ešte neuskutočnila
         hybná a vedúca myšlienka. V chápaní, ale najmä v realizácii tejto myšlienky sa mieša
         pravdivé s nepravdivým, vznešené s nízkym, veľké pravdy s najťažšími omylmi a
         najnesprávnejšími smermi, no keď teraz ponecháme bokom skúmanie týchto vecí, vidíme, že
         spomínaný princíp vyplýva z celých dejín, že je nevyhnutný a že si ponechá, musí si
         ponechať aj do budúcnosti svoju silu pôsobenia.
   </p>
   <p>
    Celé dejiny sú v službách ducha, alebo inými slovami, pôsobia a vplývajú na ne duchovné
         záujmy, ako napríklad náboženstvo a štát, umenie a veda. Prostredníctvom tohto všetkého sa
         má ľudský rod stále viac a viac zušľachťovať, oslobodzovať a dospievať k vedomiu samého
         seba, má sa čoraz viac približovať k ideálu ľudského života. Keďže dejiny nezostanú stáť
         pri jednom národe, ale vťahujú do svojej sféry celý ľudský rod a stále viac a viac
         expandujú, tvoria neprerušovaný celok, veľké dielo času. Pre toho, kto by chcel poprieť
         tieto vety, spochybniť v priebehu celých dejín nezadržateľné úsilie ľudstva po vytváraní
         stále humánnejšieho života a nechcel by pripustiť jednotu celého dejinného vývoja, pre toho
         niet vôbec nijakých dejín, nijakého ľudstva, nijakého ducha. Aký je len obrovský rozdiel
         medzi minulosťou a dneškom, a kto by sa opovážil tvrdiť, že by sme sa bez Grékov a Rimanov,
         Germánov a Galov dostali tam, kde sme dnes? Že by sme aj bez nich boli na takej vysokej
         úrovni, na akej sme vo veciach štátu a vo vytváraní politickej a občianskej slobody, v
         poznávaní náboženstva, v umení a vo vede? Nik z tých, čo dokážu myslieť, neodvážil by sa
         toto tvrdiť, a len prostému rozumu, alebo človeku holdujúcemu zmyselnému životu a pôžitkom
         by sa mohlo zdať, že ľudská činnosť je nezmyselným zhonom, ktorý nikam nevedie, a dejiny sú
         závodnou dráhou, kde sa protivníci hádajú o kúsok miesta a vybíjajú si svoju zlosť.
         Zbytočná bola teda obrovská námaha, zbytočné boli najušľachtilejšie zámery, tisícky a
         tisícky obetí, a prečo sa dodnes oslavuje Perikles, Platon, Gracchus a tisíce iných, akoby
         ešte včera žili? — Dejiny sa začínajú Áziou, o ktorej sa dá povedať veľmi málo, keďže tu
         vzniká niečo až po tisícročiach, hoci toho aj tak nie je veľa, a my ju spomíname tiež len
         kvôli súvislosti celku. Ľudstvo Ázie sa nachádza v stave detstva; zmocňuje sa ho strach, ba
         dokonca závrat pred tým, čo nazýva tým najvyšším a padá na zem aj pred najväčším svetským
         vládcom, je závislé jedine a výlučne od jeho vôle a otroctvo jestvuje rovnako v štáte, ako
         aj v spoločenských vzťahoch a rodinnom živote. Takého pomery vládnu v Číne, Indii, Perzii,
         Mídii a Egypte, ktorý možno z dejinného hľadiska pokojne prirátať k Ázii. Tu nemá človek
         ako človek nijakú hodnotu, nanajvýš tu platí kastovníctvo, nižšie kasty však nemajú oproti
         vyšším nijaké práva. V Indii si môže brahman voči vaisiom alebo sudrom dovoliť všetko, čo
         chce; môže ich udrieť, a ak sa mu zapáči, môže ich na ulici aj ubiť. Indovia starostlivo
         stavajú a udržiavajú nemocnice pre kravy a opice, ale nenapadne im starať sa o človeka,
         pohostinne prijať ukonaného pútnika. Dovolené je zabiť a týrať človeka, zviera však zabiť
         nemožno. Stovky Indov sa vrhajú pod kolesá triumfálneho voza božstva Višnu, ale nemajú
         odvahu, aby sa za niečo zasadili. O vede a umení, tak ako ich chápeme my, tu nemožno
         hovoriť; Indovia síce stavajú v bralách ohromné chrámy a Egypťania obdivuhodné pyramídy,
         obelisky a labyrinty, sami však nevedia, komu a prečo; poézia ospevuje zostúpenie bohov na
         zem, ich premenu na rôzne bytosti, ich žartovanie s ľuďmi, ale nedokáže ospievať človeka,
         jeho utrpenie a radosti, jeho diela, ktoré stvoril v oduševnení. Prečo by aj mala, keď je
         tu človek bez hodnoty a dôstojnosti? Ako ho má nájsť a spoznať, keď on sám sa nepozná? S
         malými obmenami panujú takéto pomery v krajinách, ktoré sme spomínali predtým, len s tým
         rozdielom, že čím viac sa oddialia od kolísky indoeurópskeho ľudského rodu, od Indie, a čím
         viac postupujú na západ, tým nadobúdajú lepšie, dokonalejšie a výraznejšie formy. V
         židovstve taktiež jestvuje prísna služba rovnako voči Najvyššiemu, pred ktorým sa má podľa
         ich mravov človek váľať v prachu, a aj voči svetskému panovníkovi; aj keď sa podľa toho
         Najvyšší chápe ešte mimosvetsky, chápe sa predsa len aj duchovne, vo východnej Ázii sa
         božská príroda zbavila atribútov božského a pred užasnutým zrakom ľudí zmenila sa už len na
         ozdobu Najvyššieho; umenie, poézia sa stáva ladnejšou a vo svojej vznešenosti nenachádza
         dostatok slov na to, aby velebila toho, cez ktorého všetko jestvuje, žije a rozvíja sa, je
         strhujúcejšia a aj zo židovstva vychádzajú v živote štátu slobodnejšie indivíduá, ktoré
         hlboko vplývajú na osud svojho národa a ide im o všeobecný ľudský záujem. — V helénstve
         niet ponižovania sa človeka pred bohmi, Helén si ich už nepredstavuje ako prírodné sily,
         tak ako si ich predstavovali Aziati, ale ako krásne duchovné bytosti v ľudskej podobe,
         ktoré tiež väčšinou s dobrými úmyslami zostupovali medzi ľudí; dokonca sa s nimi popri
         všetkom rešpekte zahráva živá fantázia Helénov. Z tohto všetkého vyplýva, že príroda sa v
         Grécku nezbožšťuje, ale len sa považuje za čosi, v čom sa odzrkadľuje to, čo je božské, a
         vďaka čomu sa sprostredkúva boží zámer a božia vôľa. Preto sa interpretujú všetky prírodné
         javy, a na tomto základe spočíva aj slávna veštba z Dódóny a aj všetky ostatné veštby. V
         helénskom štáte nemôže teda jestvovať toporné, aziatské poddanstvo a výlučná závislosť od
         nápadov vládcu a odstraňujú sa dokonca takí králi, ktorí svojim kmeňom väčšmi vládnu, než
         ich spravujú a v štátnych záležitostiach sa uplatňuje slobodné rozhodovanie. Na tomto
         rozhodovaní sa podieľajú všetci tí, ktorí na to majú právo podľa rodu, t. j. všetci
         blahorodení, a to sú všetci občania štátu v zmysle tohto gréckeho slova. Aby sa však mohli
         občania venovať štátnym záležitostiam, majú otrokov, ktorí za nich vykonávajú domácu prácu.
         Štátne rozhodnutia, ako už bolo povedané, pramenia zo slobodného sebaurčenia tých, ktorí
         majú právo rozhodovať, a len v najdôležitejších prípadoch sa viažu na výrok veštby, a tak v
         Grécku vznikajú skutočné a jediné pravé republiky. Grék sa pohybuje slobodne v každom
         ohľade, ba aj žena sa oslobodzuje z aziatského otroctva a stáva sa družkou muža. Po prvý
         raz je predmetom umenia človek, napríklad poézia ospevuje nádherne jeho činnosť, chrabrosť
         a skutky. Stála a charakteristická črta Helénov však spočíva v tom, že konajú slobodne a
         činia dobro, avšak nie z povinnosti, ktorú by si hlboko uvedomovali, ale preto, lebo tu ide
         o slobodnú hybnú silu, a táto črta je tou krásou, ale aj nedostatočnosťou helénskeho
         života. Riman neberie náboženstvo ani zďaleka tak vážne ako Grék, a hoci má svojich bohov a
         kvôli
    <span class="emphasis">
     <em>
      sacris
     </em>
    </span>
    narobí veľa hluku, zaradí medzi svojich bohov akýchkoľvek
         ďalších, ktorých len zoženie a vytvorí tak najpestrejšiu zmes. V
    <span class="emphasis">
     <em>
      sacris
     </em>
    </span>
    zvestuje kňaz vôľu bohov tak, ako si to želajú tí, ktorí
         majú o niečom rozhodovať, teda senát alebo populus. Štátna, ale aj ostatné sféry života
         národov prebiehajú v úzkej spätosti s náboženstvom. Rímsky občan je v štáte slobodný
         dovtedy, pokiaľ je schopný dobrovoľne a dôsledne sa podriadiť zákonu vlasti, keď však túto
         schopnosť stratí, stane sa podobne predmetom najbezhraničnejšej zvole svojich vládcov,
         ktorí sú vzorom skutočných despotov, ako sa kedysi stal predmetom zvole a vlády rímskeho
         národa celý okolitý svet. Treba však poznamenať, že v Ríme bola najprv uznaná osoba ako
         taká, jej uznanie je v každom ohľade náhradou za stratenú politickú slobodu, a tak vzniká
         vynikajúce rímske právo, za ktoré Rimanov obdivujú všetky nasledujúce generácie a ktoré
         prijala pokračovateľka Rímskej ríše, Nemecká ríša, a povýšila ho na kánon súkromnoprávneho
         vzťahu. V tejto biede, ktorá padla na svet vďaka strašnej vláde rímskych despotov a kde
         neboli nijaké vyhliadky na zlepšenie, kde boli obratí zotročení ľudia a národy o akúkoľvek
         nádej, objavuje sa kresťanstvo a prináša oslobodenie, hoci nie politické, aké očakávali
         židia, ale pomaly preráža cestu aj tomuto. Boh je Duch, učí Kristus, a ako taký nedá sa
         stvárniť do nijakej podoby, ľudia, ktorých vytvoril na svoj obraz a obdaril ich duchom, sú
         preto božími synmi a všetci sú si podobní, všetci sú si navzájom blížni a preto majú
         rovnaké práva a na tomto svete majú jedno určenie. Keď sú si však všetci rovní na základe
         sily, ktorá im je vlastná, a skutkov, ktoré sú schopní vykonať, potom sú spomedzi nich
         vybraní a prednostne povolaní tí, čo poznajú Kráľovstvo božie, teda tí, ktorým je všade
         blízka jedna a tá istá pravda a presadzujú ju svojimi skutkami, svojou činnosťou. O tom, čo
         je to pravda, hovorí podrobne Kristus, keď určuje povinnosti človeka ako takého a keď ich
         nám, ktorí sme okolo neho zhromaždení, kladie na srdce. Toto skutočne božské učenie
         predstavuje bod obratu celých dejín. V celom oriente sa zbožšťuje príroda, a človek leží v
         otroctve na zemi. Tu je to však naopak. Prírode sa odoprel božský majestát a človeku, ktorý
         dospel k dôstojnosti, zaujal prvé miesto, priznala sa účasť na božskom, a tým sa všetko
         prirodzené a zmyslové podriadilo panstvu ducha. Nie preto sa má človek presadiť, že patrí k
         nejakej kaste, nie preto má dosiahnuť prednostné postavenie, že je náhodou „blahorodený“
         ako občan štátu, ako šľachtic — právo a slobodu dosiahne jedine preto, lebo je človekom.
         Toto je jediný titul, pre ktorý má prednosť, pre ktorý získava práva; nik nie je od
         narodenia odsúdený na otroctvo, nikto nie je podľa pôvodu šľachticom, a tak je aj
         kresťanské učenie stálym, večným protestom proti všetkému bezpráviu, všetkému nátlaku,
         proti hanobeniu ľudskej dôstojnosti, zneužívaniu a ponižovaniu človeka. Týmto spôsobom razí
         toto učenie aj cestu pre politické a spoločenské oslobodenie, preto napomáha aj odstráneniu
         otroctva starých štátov a východnému zotročovaniu žien, hoci samotná idea je bezmocná,
         pokým si nenájde ľudí, ktorí by ju definitívne obsiahli a kým nenarazí na ľudí a štáty,
         ktoré sú schopné obety, uviesť ju do života napriek všetkým prekážkam. Táto idea musí
         zvíťaziť v o to tvrdšom boji, a tým väčšie prekážky sa jej stavajú do cesty, čím je väčšia,
         vznešenejšia. Kresťanská idea je zo všetkých tou najvznešenejšou už kvôli svojej ľudskosti.
         Ďalej treba zvážiť skutočnosť, že sa táto myšlienka dostala najprv k drsným národom,
         ktorých duša ju však mohla prijať oveľa skôr, ako duch zostarnutých Rimanov, poznačený
         úplne iným vzdelaním, zvyknutý na iné pojmy a obyčaje. Dlhé storočia ju budú hlásať len v
         kostoloch takpovediac bez iného vzťahu k samému životu, a len pomaly sa prebúdzajúce hlavy,
         ktoré ju pochopia, ju aj preskúmajú, prenesú do teológie, filozofie, odtiaľto ju zas znovu
         preložia do politiky a postupne ju vštepia do vedomia ľudstva.
   </p>
   <p>
    Jej preskúmanie a rozšírenie stálo tisíce vnútorných aj vonkajších bojov, musela
         odstrániť tisíce prekážok, a koľko bojov bude ešte musieť vo svojom vývoji zvládnuť s rôzne
         naladenými mysľami národov, s predsudkami a so smrteľným nepriateľom, ľudskou samoľúbosťou?
         Túto ideu preberá potom cirkev, aby ju ďalej rozvíjala a šírila medzi národmi, a robí to s
         najvyčerpávajúcejším a najobetavejším úsilím, vnáša do zdivočených myslí národov určitý
         pokoj, do ešte pohanských domov panovníkov istú mravnosť a okrem toho ochraňuje učenie pred
         rozpadom a rozbitím, ktorými ho ohrozujú na mnohých miestach sa objavujúce sekty, z ktorých
         väčšina si z neho vyberá niekoľko viet bez toho, aby chápala celok a vyhlasujúc, že tento
         celok uchopila najlepšie, považuje sa za jediného pravého následníka Krista a ostatných
         pokladá za zblúdilých. Pre toto má cirkev kliatby a iné tresty, a nepoužíva ich iba tu, ale
         postihuje nimi dokonca aj kniežatá, ktoré sa spreneverili svojmu povolaniu a zblúdilé
         národy. Tomu, kto je v núdzi, prináša však útechu a pomoc. Po všetkých týchto stránkach
         robí cirkev a pontifikát veľmi veľa uznaniahodného, záslužného pre ľudstvo; zatiaľ čo sa
         však nazdáva, že všeobecným uznaním a rozšírením kresťanského učenia splnila svoje poslanie
         a víťazstvom svojej idey dosiahla nadvládu, zabúda na svoje veľké poslanie a posvečťuje ho
         diktujúc v tomto postavení národom vieru podľa predpisu. Proti tomuto posvečťovaniu a v
         dôsledku následného odmravnenia cirkvi a jej služobníkov; proti jedinému a výlučnému
         prijímaniu toho, čo cirkev vyhlasuje za vieru, dvíha sa reformácia a uprostred skazenosti a
         vládychtivosti cirkvi poukazuje na čistotu mravov, na obetavý postoj prvých kresťanských
         obcí a ich služobníkov vzdávajúcich sa akýchkoľvek nárokov, proti predpísanej viere
         oslovuje s Písmom svätým v ruke vieru, ktorá žije v hrudi zbožného, skúšku, chápanie
         článkov viery a celkovo vnútornú slobodu. V dôsledku reformácie, ktorá svojím protestom a
         pojmom vnútornej slobody národov poriadne otriasla absolútnou vládou cirkvi, odstránili
         kniežatá tiež mnohé krikľavé bezprávia, ktoré sa spájali ešte so štátnym životom nemeckých
         kmeňov, alebo sa v priebehu času stali súčasťou štátneho života. Hrdlačením a inými zlami
         zúbožený ľud hľadá na vlastnú päsť uľahčenie a právo, správa sa však pritom barbarsky
         násilne, tak ako každý, koho zbavili pút, no nikde nenájde oporu, pretože vôľa k činu už
         opustila nemecký národ. Namiesto toho, aby sa na francúzskom dvore zmiernil a odstránil
         úpadok mravov, načisto skazená šľachta ho len stále nanovo prehlbuje a čo sa týka
         vyciciavania, útlaku a najnehanebnejšieho zaobchádzania s francúzskym ľudom, nepozná hraníc
         a to všetko len preto, aby mohla holdovať svojim nečistým chúťkam; avšak francúzsky národ
         má ešte vnútornú silu a tak sa dvíha a ničí všetko čo ho utláča. Reformácia požadovala pre
         človeka vnútornú slobodu, Francúzska revolúcia ju obrátila navonok a proklamovala v mene
         ľudských práv slobodu a rovnosť pre všetkých ľudí bez rozdielu. Udiali sa tam príšerné
         veci, avšak nebolo príšerné aj zneužívanie a vŕšiace sa hanebné činy, ktoré vyvolali
         výbuch? Udalosti v Európe, ktoré nasledovali po Francúzskej revolúcii, sú jej ďalšími
         priamymi alebo nepriamymi dôsledkami.
   </p>
   <p>
    Ako sme povedali vyššie, Západ chce byť v každom ohľade slobodný a všade chce realizovať
         princíp slobody vybojovaný či vyplývajúci z dejinného vývoja; chce byť nezávislý od
         absolútnej moci cirkvi, štátu, atakďalej, ako však vyzerá táto jeho snaha? Keďže cirkev po
         stáročia rôzne neprávosti nielen trpela, ale aj nezanedbateľný počet neprávostí sama
         spôsobila a podporovala, vzhľadom na postavenie, ktoré získala v priebehu dejinného vývoja,
         strhla na seba nielen duchovnú, ale okrem toho v uplynulých časoch aj svetskú nadvládu,
         Západ sa nazdáva, že musí vyraziť do boja proti cirkvi ako takej a musí ju uvrhnúť do
         záhuby. Alebo majú nejaký iný zmysel a význam hnutia nemeckých katolíkov, Rongská,
         Czerského alebo iné sekty, ktoré vznikli podľa ich vzoru, kde podľa aktuálnej potreby,
         ľubovôle, náhodnej svojvôle prichádzajúcich hocikto píše, láta, modifikuje a rekonštruuje
         články viery? Nie je ich cieľom celkové odstránenie všetkých článkov viery, a ak to aj nie
         je celkom tak, nedôjde k automatickému odstráneniu všetkých článkov viery v dôsledku
         prirodzeného vývoja? Koľko vierovyznaní majú vôbec títo takzvaní katolíci a kto z
         novovercov sa na nich obráti? Nemyslí si náhodou každý, že by mohol podľa svojej predstavy
         založiť novú vieru? A nezačali aj prívrženci osvietenstva, ktorí vyrástli na protestantskom
         poli a ich ďalší duchovní spriaznenci tiež len s článkami viery, alebo ich naopak už od
         samého počiatku považovali za zbytočné? Vo Francúzsku už raz odstránili štátnym rozhodnutím
         cirkev spolu s celým náboženstvom, a len neskôr, keď sa konvent znovu presvedčil o
         nevyhnutnosti náboženstva, pozliepali čosi, čo sa podobalo na náboženstvo, ale cirkev
         zaviedol až oveľa neskôr svojou mocnou rukou Napoleon. Každý však, kto má oči, môže sa
         presvedčiť o tom, ako to vo Francúzsku v skutočnosti vyzerá s cirkvou, ktorú znovu zaviedli
         a udržiavajú násilím; vzdelané triedy na nej nič nevidia, nanajvýš ju považujú za krám,
         ktorý potrebuje obyčajný ľud, no ten má tiež svoju vlastnú predstavu o cirkvi, keďže je
         nakazený duchom šíriacim sa vo vzdelaných triedach. Západné národy sa k týmto názorom viac
         či menej otvorene hlásia, a keďže každým dňom získavajú stále viac a viac priestoru a
         stávajú sa súčasťou všetkých ich pohybov, v krátkom čase ovládnu celý Západ a prinesú
         plody. Je však čisto nemožné, aby sa ľudstvo zaobišlo bez cirkvi. Každá viera, hoci aj
         akokoľvek nedokonalá, vyjadrovala sa v určitých poučkách a nad týmito poučkami bdeli a
         šírili ich vždy niekoľkí, alebo sa im to určilo ako povinnosť. Takto však vždy dochádzalo k
         vytvoreniu cirkvi, ktorej podoba bola tým nedokonalejšia, čím nedokonalejší bol jej obsah a
         naopak. Cirkev má poslanie strážiť svätý oheň, šíriť a živiť ho, má poslanie zvestovať ho
         vždy nanovo prichádzajúcim pokoleniam, vychovávať ich v ňom a predovšetkým toto má
         dokonalejšia kresťanská cirkev spoločné so všetkými predchádzajúcimi. No kresťanská cirkev
         okrem toho prebrala ešte jedno poslanie, totiž zoceľovať silných, povzbudzovať v živote
         tých, ktorí sú rozkolísaní, získavať späť odpadlíkov, varovať šťastných, utešovať
         nešťastných, pozdvihovať slabých, napomínať a brzdiť mocných, pomáhať utláčaným dožadujúcim
         sa práva, uzemňovať namyslených, vyzdvihovať pokorených a neustále pomáhať upierať zrak
         smrteľníkov na to, čo je nesmrteľné, a zrak tých, čo stoja nižšie na to, čo je vysoko;
         zraky mnohých na Jediné, pominuteľných na nepominuteľné a na to, čo je stále.
   </p>
   <p>
    Keď zničíte svoje cirkvi, vy, spoly upadnuté, spoly upadávajúce pokolenia Západu, čo
         postavíte na ich miesto, keď sa na vás zo všetkých strán valí záhuba?
   </p>
   <p>
    Na druhej strane je však cirkev a jej hlava, rímsky pontifikát, rovnako na vine, že sa
         od nej Západ náhle odvracia, ako aj jednotlivé národy. Boli kedysi časy, a to v prvých
         storočiach jestvovania kresťanskej cirkvi, keď si táto cirkev uvedomovala svoje vysoké
         poslanie a povstala s veľkým hnevom proti obchodovaniu s ľuďmi, ktoré bolo bežné ešte u
         drsných národov, akými boli Germáni a Galovia, proti rabstvu, proti otroctvu, a prísne
         trestala zlé zaobchádzanie s človekom; boli časy, a tie trvali mnoho storočí, keď cirkev
         dôrazne vystríhala kniežatá, ktoré zle zaobchádzali so svojimi národmi a držala ich na uzde
         pod hrozbou časovo obmedzených, ale aj večných trestov, a súčasne sa tým snažila upokojiť
         aj národy; boli to časy, keď cirkev pomáhala všetkými prostriedkami národom zdeptaným
         vojnami, a predovšetkým, keď išlo o pohanov, ktorí hrozili prikuť kresťanov ku tvrdým
         skalám; ba dokonca im prišla na pomoc so zlatom a striebrom privezeným z rímskych kostolov;
         boli časy, keď rímski biskupi prevyšovali svojou všestrannou obetavosťou, ale aj
         kresťanskou pokorou každého kresťana: avšak tieto časy pominuli. Cirkev a predovšetkým
         rímsky pontifikát zasadli si medzi svetských panovníkov, obohatili sa o svetské majetky a v
         tomto svojom pohodlnom postavení vydali národy napospas svojmu osudu, ba dokonca sami
         získali záujem na tom, aby ich vykorisťovali vo svoj prospech. Tým, že na druhej strane
         získala cirkev nadvládu a vidí, že sa všade rešpektujú jej ustanovenia, zastala vo svojom
         vývoji a teraz v presvedčení, že sa jej podarilo uskutočniť svoje poslanie, vyhlásila sa za
         neomylnú a ustrnula uvaliac kliatbu na akýkoľvek ďaľší pokrok, akýkoľvek ďalší pohyb. Stala
         sa pritom opakom toho, čím bola predtým: predtým si kládla za úlohu ochraňovať v práve
         národy, ľudí, stáť pri nich v núdzi, neskôr sa však zamerala na to, ako oklamať podľa
         možnosti celé národy a v posadnutí mamonom nechala do Ríma plynúť peniaze zo všetkých
         strán, dokonca aj z tých najzavrhnutiahodnejších zdrojov, ktoré nemajú s cirkvou vôbec nič
         spoločné. Vo svojej neomylnosti a s tým spojenej ustrnutosti, vo svojom svetskom panstve
         ohrozovaná reformáciou, nenapadlo ju nič lepšie, ako sa vrhnúť do náruče jezuitom, ktorí
         jej mali dopomôcť k stratenému vplyvu a k svetskej vláde, a tak sa cirkev spriahla s tým
         najhanebnejším výhonkom ľudstva, ktorý sa taktiež stal jej zlým démonom. Jezuiti prevrátili
         všetko hore nohami a z kresťanstva vyvodili to najscestnejšie učenie, a to všetko jedine
         preto, aby sa zalíškali ľuďom, ktorí sa nikdy nezbavia svojich vášní, aby ich zviedli a tak
         ovládli; vládychtivá cirkev si však nevšímala toto nekresťanské počínanie a vstúpila do
         zväzku s jezuitmi a ich svetskými prisluhovačmi, a tým sama nad sebou vyriekla kliatbu. Čo
         sa stalo s cirkevnými snemami, ktoré sú nad pápežom? Zanikli, pretože sa stali pre
         neomylného pápeža zbytočnými a nepohodlnými! Za terajšieho pápeža Pia IX. bolo niekoľko
         okamihov, keď sa zdalo, akoby si tento pápež spomenul ako vo sne na pôsobenie a ušľachtilé
         poslanie starej cirkvi, avšak pod mocným vplyvom doliehajúcich západných pomerov, držaný v
         strachu francúzskou a rakúskou diplomaciou pred revolúciami, ktoré Západ odvodzuje zo
         svojej činnosti, leží už dnes bezvládny a na zemi. Ak aj chcel vykonať niečo dobré, teraz
         už nemôže; tak ďaleko dospel západný svet a jeho cirkev, a tak sú zrátané aj jej dni; jedno
         i druhé, cirkev a jej odchovanci kráčajú ruka v ruke v ústrety záhube. Reformácia bola od
         samého začiatku slabá a ako taká nikdy pozitívne nevystupovala za právo, a hoci všade
         podporovala pokrok a otvárala brány skutočnej vede, uspokojila sa väčšmi s pasívnym
         postojom k moci. Bezradný ľud, ktorý povstal v čase reformácie, aby dosiahol uľahčenie
         svojho osudu a vydobyl si práva, obrátil sa na Luthera s úpornou prosbou o radu a pomoc, no
         Luther nevenoval pozornosť utláčaným, a hoci Melanchton mal srdce pre utrpenie ľudu, sila u
         neho nezodpovedala súcitu.
   </p>
   <p>
    No západ brojí nielen proti cirkvi, ale proti samotnému náboženstvu. Náboženstvo celkovo
         predstavuje obetu, neustále ju pripomína a nabáda k nej. Náboženský rituál predstavuje
         obetu symbolicky, náboženské učenie k nej podnecuje mysle zreteľnými, jasnými a
         oduševnenými slovami. Ani jedno náboženstvo sa nezaobišlo bez obety, a aj kresťanstvo sa
         zakladá predovšetkým na obeti Spasiteľa, ktorú potrebuje ľudstvo. Čo sa však dá celkovo
         dosiahnuť v živote bez obety? Neobetuje sa vari matka celé dni, celé noci, ba celé roky pre
         svoje malé dieťa? Neobetuje sa po všetkých stránkach otec pri výchove svojich synov?
         Postavila by si obec bez obetí chrám a iné budovy slúžiace verejnosti? Mohol by štát urobiť
         niečo pre národ bez najrozmanitejšieho obetovania sa jednotlivca? Získal už niekedy nejaký
         národ slobodu bez obetí, a keď ju stratil, vydobyl si ju späť bez nich, a nebol zakaždým
         nútený udržiavať si túto vydobytú slobodu neustálymi obeťami? Veríme vari v nejakú pravdu,
         pripisujeme nejakému činu hodnotu, keď nie sú spečatené obeťami? Podľa schopnosti obetovať
         sa posudzujeme človeka aj národ, a keďže má obeť v živote taký hlboký význam, musí mať
         svoju obeť aj najvyššia oblasť života, náboženstvo, musí ju zobrazovať a neustále k nej
         nabádať ducha.
   </p>
   <p>
    Z tohto dôvodu sme aj označili a vyzdvihli obeť ako hlavný znak náboženstva. Celkovo sa
         v nej naznačuje to, že sa treba vzdať svojvôle, egoizmu, že je nevyhnutné uznať nad týmto
         všetkým vyšší cieľ a podriadiť sa tomuto vyššiemu, všeobecnému, byť pripravený konať a
         trpieť v jeho zmysle, že si treba duchovno ceniť vyššie než pozemskosť a zmyslovosť,
         všeobecné väčšmi než jednotlivé. Hlboká životná pravda je to, že všetko jednotlivé môže
         jestvovať len cez všeobecné, všetko osobité sa môže udržať jedine v spojitosti, že teda
         každý človek napreduje a postupuje len prostredníctvom spolupôsobenia mnohých, každá obec
         len v súčinnosti so štátom, každý štát alebo národ len vďaka vplyvu iných štátov alebo
         národov. Je vecou vzdelania uvedomiť si túto skutočnosť a pridržiavať sa jej; od človeka,
         ktorý je skutočne vzdelaný, očakávame, že bude podľa tohto poznania aj konať, a že ho nikdy
         nespustí z očí. Dokonca aj v tom najjednoduchšom spoločenskom styku vyžaduje sa od každého
         zúčastneného, aby v spoločnosti nehovoril ako neotesaný a surový človek len o sebe,
         nerozprával len o svojich radostiach a starostiach mysliac si, že tým ostatných zabáva, ale
         dotýkal sa vecí všeobecného záujmu a svoje názory zosúladil s názormi ostatných bez toho,
         aby sa musel vzdávať svojej samostatnosti. — Západ sa teda nazdáva, že môže odložiť bokom
         náboženstvo, toto vodítko pre drsné, neosvietené mysle a národy, ako sa tam zvyknú
         vyjadrovať; tí, čo sa považujú za vzdelancov, nazdávajú sa vo svojej pochabosti, že sa nad
         náboženstvo povzniesli, takzvaní emancipovaní sa z neho vysmievajú a vyhlasujú, že ho
         zničia, Marxove učenie a sekty, ktoré ho vyznávajú, ich tisíce spojení s komunisticky
         naladenými robotníkmi vo Švajčiarsku a inde, dívajú sa na jeho odstránenie ako na kvet
         svojej spásy a hlásajú to ako evanjelium. Ruge, Bruno Bauer a stovky iných, rovnako
         zmýšľajúcich, šliapu po ňom vo svojich knihách a preklínajú ho ako zdroj zotročenia
         ľudského rodu: v Nemecku má toto odpadlíctvo základ v takzvanom vedeckom zdôvodnení, ktoré
         sa tiahne od protestantizmu cez racionalizmus a jeho ďalšie výbežky, sekty priaznivcov
         osvietenstva a ich napodobovateľov; vo Francúzsku prebieha odpadlíctvo
    <span class="emphasis">
     <em>
      en
            masse
     </em>
    </span>
    z apatie; v Španielsku, Portugalsku, Taliansku, predovšetkým v Neapoli
         a v Cirkevnom štáte upadlo náboženstvo do prázdneho rituálu bez akéhokoľvek významu, bez
         akéhokoľvek pochopenia a svätosti, a o nič lepšie to nie je v iných katolíckych krajinách,
         v katolíckom Nemecku a nemeckom Rakúsku, kde sa kvôli oživeniu náboženského cítenia ľudu
         využívajú misie jezuitov, čo však vedie k pravému opaku. Emancipovaný Západ preto uteká z
         opustených kostolov tak ako zo žalára prepustení väzni, vrhá sa do víru všetkých možných
         životných pôžitkov, a každý tak, ako vie, chlípe plnými dúškami rozkoš, akoby si tým chcel
         nahradiť odriekanie, ktoré si predtým nechal vnútiť náboženstvom. Emancipácia tela a ženy
         stali sa heslom, a čo sa pod tým rozumie, je dosť jasne vyjadrené v týchto slovách.
         Emancipovaní trávia s emancipovanými ženami a ostatnou zberbou celé dni v krčmách,
         nepracujú, len hýria, prívrženci emancipácie pribúdajú každým dňom a celkovo sa tu ľudia
         nezaoberajú ničím iným, než zriaďovaním a zveľaďovaním príjemných, dobre zariadených
         verejných domov a miest určených pre zábavu. Zábava a pôžitok sú bežné slová dňa; na to,
         aby sa dosiahli, je každý prostriedok dobrý, a potom vidíme tie strašné kriminálne procesy
         vo Francúzsku, v ktorých sa súdi kvôli najdivším prostopašnostiam, najzavrhnutiahodnejším
         zločinom, akými sú napríklad travičstvo, zákerná vražda kvôli pomerom v manželstve a
         podobne. Áno, náboženstvo sa iste vytratilo zo sŕdc a spolu s ním aj obeť, a preto si
         netreba nič odopierať, vo svojhlavosti a egoizme si netreba nič odriekať, človek si môže
         dovoliť všetko, čoho sa mu zažiada. Aj inde sa vyskytuje prostopašnosť a scestnosť, sú však
         výnimkami z pravidla, pokúšajú sa zaliezť do tmy, na Západe však k takýmto veciam dochádza
         za bieleho dňa, a dokonca si nárokujú na oprávnenosť, chcú byť uznané zákonom, ba mnohí sa
         nimi ešte aj pýšia a chvália, tak ako keď istý viedenský profesor v čase tamojšej revolúcie
         v žartoch poúčal a obveseľoval svojich inak poriadnych poslucháčov. Práve tu sa skrýva
         skazenosť. Na tomto znehodnotení a úpadku náboženstva nenesie cirkev menšiu vinu ako
         samotné národy, ba dokonca ich v týchto veciach ešte predbehla, pretože ona zmenila
         predajom odpustkov náboženstvo na priekupnícky krám, lebo si nechala zaplatiť za relikvie a
         za ich uctievanie — v podstate išlo o ich vystavenie na predaj —, a tak bolo neustále
         zobrazovanie obete v čím ďalej tým nezrozumiteľnejšej, národu neprístupnej reči príčinou
         toho, že sa v určitých častiach omše zmenil kult na prázdny ceremoniál, ktorý vďaka už
         dávno nefunkčnému celibátu kňazov len otvoril dokorán brány nemravnosti, ktorá sa dnes
         silno presadzuje na Západe. Dobre sa jej teraz proti úpadku bojuje bulami; pri každej z
         takýchto búl by sa sama mala udierať do pŕs a priznať si: ja, ja som predovšetkým vinná!
         Vlády na Západe bránia upadajúce náboženstvo a chcú sa okrášliť zdanlivou nábožnosťou, v
         podstate sú však rovnako nakazené a skazené ako ich národy. Pred cirkvou sa tvária veľmi
         devótne, dokonca jej aj nanovo vyznávajú svoju oddanosť, ako napríklad rakúska vláda, toto
         všetko sa však deje jedine za toho predpokladu a s tým cieľom, aby sa náboženstvo využilo
         na svetské účely ako nástroj útlaku, klamania a podvádzania národov, teda podobne ako ho
         využívala novšia cirkev; tu je aj príčina toho, že sa tak srdečne spolčili. Čo vidíme a
         počujeme, keď obrátime pohľad z tohto poľa na pole politické? Mnoho dymu bez plameňov,
         nesmierne veľa hluku a bez akéhokoľvek vznešeného oduševnenia, a to síce v takomto pomere:
         čím menej bolo oduševnenia, tým viac bolo vo vzduchu hluku. O pravej obetavosti tu niet ani
         reči. V časoch posledných povstaní mysleli najnižšie triedy len na chlieb, kričali však
         „sloboda“, pretože po jej dobytí im ich vodcovia sľúbili chlieb, a vodcovia taktiež kričali
         „sloboda“, mysleli však pritom len na moc a pôžitky; tých prvých poháňalo do vzbury
         „panis“, tých druhých „circenses“. Podstata všetkých povstaní sa vyjadruje vo vodcoch; čím
         plnší obsah majú tieto povstania, tým sú ich vodcovia čistejší, charakternejší, výraznejší.
         Celé dejiny potvrdzujú pravdivosť týchto slov. Ak teda budeme merať posledné povstania
         podľa ich vodcov, ak sa bližšie pozrieme na ich vodcov, akých ľudí uvidíme? Rétorov, ale aj
         mnoho chamtivcov a medzi nimi aj zbabelcov, z ktorých niektorí, aby si zachránili svoj
         biedny život, vzdávajú sa kresťanstva a prechádzajú k islamu — ten je pre nich pochopiteľne
         vďaka svojej zmyslovosti príťažlivejší, než vážne, odopieranie vyžadujúce kresťanstvo,
         ďalej ľudí, ktorí veľmi nedôstojne prosia o milosť keď ich odsúdia, tak ako to robia takmer
         všetci odsúdení Maďari, alebo sa nechajú zastupovať svojimi príbuznými a inými orodovníkmi.
         A Maďari bojovali za svoju vec s ešte väčším oduševnením ako ostatní, pretože v nich vrela
         nesmierna nenávisť proti rakúskemu dvoru a Nemcom, ba vrela v nich v porovnaní s ostatnými
         najviac, na druhej strane boli už takmer ovládnutí ničivými smermi Západu, lichotiacimi ich
         zmyslovosti a duchovnej prázdnote a preto ani nevydržali odporovať a zložili zbrane. Prišli
         Rusi, vynútili si pokoj a pokoj bol vo všetkých župách. V sedemnástom storočí umožnili
         českým vodcom víťazi ujsť a vyzvali ich k tomu, aby prosili o milosť, no oni bez jedinej
         výnimky túto ponuku odmietli a tak aj všetci zahynuli hrdinskou smrťou. Takto konajú muži a
         národy s uvedomením si svojej vysokej a spravodlivej veci. Ktorý z národov Západu sa môže v
         najnovších povstaniach merať v oduševnení so Srbmi, ktorí povstali na bojisku proti
         Maďarom? Päť mesiacov držal vojensky nevycvičený srbský národ s nemnohými skúsenými
         bojovníkmi v šachu celú cvičenú aj necvičenú maďarskú vojnovú moc, ba dokonca si proti nej
         vydobyli významné výhody; stovky Srbov, ktorých obesili Maďari, mužne zomrelo na
         popraviskách, národom neotriasli všetky tie kanibalské ukrutnosti; len neskôr, keď národ
         videl, že sa ho snažia Rakúšania oklamať, zlomila sa jeho oduševnenosť, ale aj vtedy si
         pripomenul svoju mužnosť a česť, nechal sa znovu uchvátiť mladíckym zápalom starca
         Rajačiča, svojho patriarchu, nezničiteľnou výdržou Kničanina a mladíckou hrdinskou silou
         Stratimiroviča a nechal sa priviesť späť na vojnové polia.
   </p>
   <p>
    Len v predstavách Západu bojujú Slovania v Rakúsku servilne za otroctvo a oni sami za
         slobodu. Nechajte si tú svoju slobodu, Slovanom je súdená iná cesta. Keby mali posledné
         európske povstania šľachetný motív a nejaký obsah, nevyhnutne by sa tými silami, ktoré boli
         k dispozícii, dosiahli aj významné výsledky, aké sú však tieto výsledky? Francúzska
         republika? Ale o nej neskôr; vytvorenie veľkého jednotného Nemecka frankfurtským národným
         parlamentom? Alebo hádam oslobodenie široko-ďaleko ospevovaného Šlezvicka-Holštajnska spod
         hrozného dánskeho jarma? Alebo založenie mocného Uhorska, proklamované vytvorenie
         samostatnosti „šľachetného a rytierskeho uhorského národa“, ako ho v už stereotypnej fráze
         nazývajú niektoré liberálne a podplatené nemecké noviny? Výsledkom skutočného oduševnenia
         by neboli len povstania, ale nemuseli by sa dokonca použiť ani také drastické prostriedky,
         aké sa používali od začiatku až do konca, umelo sa však muselo udržiavať vzrušenie, a
         všetko, čo malo poslúžiť tomuto cieľu, bolo dobré. Svet nevidel kolosálnejších lží ako
         počas maďarskej revolúcie, ktoré šírili v národe sami vládcovia. Jediným výsledkom týchto
         pohybov bol ďalší postup sociálnych reforiem a konkrétne oslobodenie zotročeného národa od
         svojvôle utláčateľov a od poddanstva; no tento princíp sa vybojoval už vo francúzskej
         revolúcii a bol potrebný len malý impulz, aby sa takpovediac dostal do pohybu. V rakúskych
         krajinách bol tento princíp uznaný a uzákonený už pred revolúciou.
   </p>
   <p>
    Katolícka cirkev stratila spolu so svojimi zverencami schopnosť obetovať sa,
         protestantizmus zas nemá vo svojom kulte obeť, a ani ju nikdy nemal. Jednotlivé výnimky
         pravidlo nezmenia. Otčinou a živnou pôdou protestantizmu je Nemecko, tu sa teda mal aj
         osvedčiť. Ešte v čase reformácie sa však v Nemecku pri zostavovaní článkov viery sklonili
         ich autori pred vôľou vládcov krajiny, zohli svoje chrbáty, ba dokonca celé svoje dielo
         podriadili vôli a ochrane kniežat. Sám Luther váhal celý deň na ríšskom sneme vo Wormse,
         Hus v Kostnici ani minútu. Keď však v Nemecku došlo napokon k vojne, ktorá mala pre
         reformáciu vydobyť určité práva a boli pritom porazené protestantské kniežatá, ako školáci
         prosili cisára o milosť, ktorý im ich poblúdenie skutočne veľkodušne odpustil. V
         tridsaťročnej vojne, kde sa okázalo vyťahovali na povrch náboženské motívy, ktorými sa
         sledovali politické ciele, správali sa protestantské kniežatá podľa toho, čo im malo v
         danej chvíli priniesť osoh a menili kabáty, zradili dokonca svojich súvercov v Čechách a
         navyše ich ešte pomáhali poraziť a uvrhnúť do záhuby. Ako je z tohto všetkého zrejmé, na
         Západe už takmer vymizla obetavosť, a popri tom stráca silu všetko vznešené a pospolité,
         teda to, čo si vyžaduje obete.
   </p>
   <p>
    Náboženstvo, na ktorého úpadok a zničenie sa Západ podujal, nie je ničím iným než
         samotným kresťanstvom; jeho vyhubenie okázalo ohlasujú socialisti a komunisti, sekty Marxa
         a ich početní pomáhači, ktorí výslovne tvrdia, že ho treba odstrániť, aby sa takto uvoľnilo
         miesto pre ľudskú slobodu, a Ruge, Bruno Bauer a ich duchovní súpútnici sa snažia dokonca
         vedecky zdôvodniť jeho nevyhnutné zničenie. Vy teda chcete zničiť toto učenie, ktoré
         znamená obrat v dejinách, učenie, od ktorého vzniku možno hovoriť a hovorí sa o človeku ako
         takom, učenie, z ktorého vychádzajú všetky snahy oslobodiť ľudí a bez ktorého by bola
         nemysliteľná sloboda a rovnosť, a vôbec uznanie človeka? Chcete teda zničiť tohto v celom
         ľudstve neustále pôsobiaceho, tvoriaceho a stvárňujúceho ducha, s ktorého pomocou sme sa
         stali takými ľuďmi, akými sme? Dospeli ste už k takej ušľachtilosti duše, dosiahli ste už
         takú výšku myšlienok, aká sa zdá niekedy takmer nedosiahnuteľná a ktorá sa týči v
         kresťanstve? Je váš duch už naplnený pracovitou, vždy k akémukoľvek druhu obete pripravenou
         a pritom na nič si nenárokujúcou láskou k blížnemu, ku každému človeku, láskou, bez ktorej
         by sa ľudská spoločnosť, akokoľvek skromne na ňu dopadajú jej lúče, rozpadla na bandu —
         nazdávate sa, že sa môžete zaobísť bez večne pravdivého zákona, ktorý je v nej obsiahnutý?
         A keby ste aj vystúpili tak vysoko, nie je hádam potrebné, aby toto učenie stálo na tomto
         mieste pevne ako pyramída, aby varovalo a vystríhalo ľudstvo pred upadnutím do predošlého
         barbarstva a samoľúbosti? Vy však hľadáte slobodu v oddávaní sa radovánkam, chcete v jej
         mene ovládnuť ostatných a chcete ich vykorisťovať k svojmu dočasnému úžitku — preto utekáte
         a zavrhujete kresťanstvo, ktoré v sebe nesie celkom inú slobodu prikazujúc úplne iný
         prístup k ľuďom. Všetci tí, ktorí v mene zákonov páchajú neprávosti na iných a zneužívajú
         ich, sú zvrhlí, ale o nič menej nie ste zvrhlí ani vy, vy úbožiaci, červy plaziace sa pred
         nádherou kresťanstva! Čo iné by mohlo zaujať a udržať si toto nepopierateľné miesto v
         ľudskej hierarchii, ak nie práve kresťanstvo a náboženstvu zasvätené pravdy, ktoré sú také
         vznešené, že tomuto náboženstvu dodali nezmazateľnú svätosť? Vystačili by nám učenia
         niekoľkých múdrych mužov, možno niekoľkých filozofov? Týmto učeniam by však znovu
         protirečili iní a tak by vznikli nové učenia; v čom by potom mali ľudia istotu, kde by sa
         potom podela autorita, ktorá o všetkom rozhoduje? Áno, vy predsa zavrhujete (!) všetky
         autority a tiež vyžadujete, aby ostatní uznávali vaše učenia a výmysly a aby sa nimi
         riadili, avšak sami si tak podkopávate pôdu pod nohami a nikdy nedosiahnete určitosť, zhodu
         a pokoj. Objavilo sa vari od vzniku kresťanstva niečo lepšie, dokonalejšie a čistejšie, ako
         je ľudský vzťah k Bohu a ku všetkým jeho blížnym, alebo aspoň niečo, čo by bolo v tejto
         súvislosti nové, a neusilovali sa skôr všetky odvtedy žijúce pokolenia, národy a
         premýšľajúci muži preskúmať, rozšíriť a uplatniť na všetky strany to, čo bolo vyslovené v
         kresťanstve? Kto iný by aj mohol zlomiť moc silných, kto by uzákonil práva nenápadných
         malých ľudí, tej čvargy a bagáže, ako zvyknú hovoriť aristokrati, krčiacich sa a
         ponížených, kto by sa opovážil čo len si spomenúť na nich, keby sa z kostolných lodí
         neustále neozývali prikázania kresťanstva a postupne si nenachádzali cestu aj do vedy,
         filozofie, teológie, práva a potom spracované a všestranne zdôvodnené, neobjavili a
         neuplatnili sa aj na politickom poli? Jestvovala niekedy ľudská sloboda mimo kresťanstva?
         Áno, v Grécku, v Ríme boli slobodní občania, ale nie slobodní ľudia, pretože popri týchto
         slobodných jestvovali znovu neslobodní otroci, celkom podriadení zvoli svojich pánov, hoci
         boli rovnako ľuďmi a patrili k tomu istému národu, ako jeho občania. Nikto ani nikdy
         nezapochyboval o slobode tých, ktorí s ňou môžu voľne disponovať a o otroctve tých druhých,
         a dokonca aj tie najosvietenejšie, najrozumnejšie hlavy staroveku, Platon a Aristoteles,
         jeden ako žiak Sokratov, druhý ako vychovávateľ Alexandra Veľkého, obhajovali a považovali
         za nevyhnutné podvrhávanie detí a otroctvo. A ako to vyzeralo v Ríme počas vlády
         imperátorov? Rímsky národ si kedysi podmanil svet, neskôr si však svet a rímsky národ
         podmanili cisári. Ich moc nepoznala hraníc a ani nepotrebovali obmedzovať svoju samovládu,
         veď mali okolo seba len samých poddaných, ktorí sa v ich rukách menili iba na veci a
         nástroje, nevedeli, čo je človek, nepoznali ani ľudské povinnosti. Nesedeli vari aj na
         rímskom tróne takí netvori, ktorých najvrúcnejšou túžbou bolo to, „aby mal rímsky ľud len
         jedno hrdlo“? Aj na kresťanskom tróne boli tyrani a zhýralci, ale nebolo tam podobných
         surovcov. Preto utekali z rímskeho sveta ľudia do púští a vyhľadávali vzdialené krajiny,
         kde by sa mohli ukryť pred bezhraničnou svojvôľou, aby stratili z očí rímsku spoločnosť;
         vyhadzovali na ulicu svoj majetok, pretože ani rozkoš im už nespôsobovala pôžitok. Aj v
         Severoamerických štátoch poznáme otroctvo a vieme, ako kruto zaobchádzajú so svojimi
         otrokmi anglickí a francúzski kolonialisti, avšak toto pohanstvo je rovnako zavrhnutiahodné
         a ľudstvo proti nemu každým dňom naliehavejšie dvíha svoj hlas.
   </p>
   <p>
    Uprostred tejto mäteži zavíjajúcich hlasov ozývajúcich sa proti kresťanstvu nás v
         najhlbšej duši bolí to, že jeden takýto hlas musíme zaznamenať aj v slovanskom svete, totiž
         tam, kde by sme ho očakávali najmenej, v Rusku, a to nie v pravoslávnom Rusku, ale od
         istého Rusa, Gercena, ktorý sa stratil a poblúdil v cudzine, v jeho knihách
    <span class="emphasis">
     <em>
      Z
            tamtoho brehu
     </em>
    </span>
    a v
    <span class="emphasis">
     <em>
      Listoch z Talianska a Francúzska
     </em>
    </span>
    . V
         týchto knihách nájdeme nejeden pravdivý názor, avšak hlavné politické smerovanie je
         nesprávne a zlé, nakazené západným myslením, a k tomu ešte aj tie bezbožné výpady proti
         kresťanstvu, ktoré sú u Slovana dvojnásobne odsúdeniahodné! Tento Rus chce dopredu budovať
         politickú budúcnosť Slovanov, pritom však podkopáva pôdu, na ktorej stojí slovanstvo a kde
         môže pre ľudstvo vykonať veľké veci. Celkom otvorene hovorí, že kresťanstvo už nemá nijaký
         význam a musí zaniknúť, tvrdí, že bude treba odstrániť aj ten „najbezvýznamnejší titul
         kresťanského, feudálneho a rímskeho sveta“, kresťanstvo a feudalizmus hádže do jedného
         vreca, ako keby skutočne patrili spolu, akoby mali vôbec niečo spoločné! Ó, nesmierna
         zaslepenosť, ktorá poburuje našu dušu! Vari nebojovalo a neustále nebojuje kresťanstvo
         práve proti feudálnym ustanovizniam? Nesie vari kresťanstvo vinu na tom, že národy, ktoré
         ho prijali a ďalej ako prvé šírili, nedokázali celkom vysvetliť jeho zmysel? Musí sa hádam
         kresťanstvo preto stratiť, lebo tieto národy nemali dosť síl na to, aby prekročili svoj
         tieň a nepripravili mu vo svete dokonalejšie podmienky? Nemali by si tu odskúšať svoju silu
         aj iné národy? Alebo sú už naše dni spočítané a svet dospel k svojmu koncu? Sú vari zákony
         preto zlé a zbytočné, lebo mnohí páchajú neprávo, alebo treba odsunúť bokom česť, keďže
         niektorí konajú nečestne? Nič z tohto si tento Rus, ktorý je pravdepodobne jediným zo
         svojho národa, nepremyslel uprostred svojho národa; svoje myšlienky čerpal len na Západe.
   </p>
   <p>
    S týmito zhubnými smermi v oblasti cirkevnej a náboženskej prebiehajú na Západe súbežne
         ničivé úsilia v štáte a v meštianskej spoločnosti; tie prvé sa objavujú v postupnosti a v
         určitom vývine predovšetkým u Germánov, pretože ich duchovná činnosť je väčšmi nasmerovaná
         dovnútra a skôr je vhodná na zaoberanie sa cirkevnými a náboženskými otázkami; tie druhé
         vystupujú naproti tomu väčšmi do popredia u románskych národov, ktoré sa zameriavajú najmä
         na utváranie vonkajšieho sveta. Tam uskutočňuje na jednej strane odklon od pravej cirkvi
         episkopálna cirkev, presbyteriáni, independenti, levelleri a iní, na druhej strane
         protestantizmus, racionalizmus, sekty nemeckých katolíkov, „priateľov svetla“ a podobne, a
         tento odklon sa končí svojvôľou jednotlivcov, ktorá rozhoduje o všetkom, úplným neverectvom
         a nereligióznosťou. Odluka tu prebieha v takzvaných ústavných ustanovizniach štátu,
         prechádza potom s rozšírenou základňou do moderných republík, ktoré alebo vyhlásia, alebo
         sa aspoň snažia etablovať, a napokon sa odrazí v socializme a komunizme, čo zas predstavujú
         krajné formy štátu vydané napospas skaze. Hoci tieto dva smery prebiehajú v cirkevnej a
         politickej oblasti popri sebe, zhodujú sa aj principiálne, pretože tak, ako sa v tej prvej
         dosadí v najkrajnejšom prípade za sudcu všetkých vecí svojvôľa, v politickej oblasti sa
         stáva mierou všetkých štátnych operácií jednotlivec, jeho zachovanie a ochrana, on teda
         tvorí v konečnom dôsledku základ štátu; neverec a komunista sa duchovne silno priťahujú,
         pretože obaja sa vysmievajú zo všetkých autorít a zo všetkého pozitívneho. Komunizmus, či
         už sa berie podľa divých predstáv Babeufa, alebo Saint-Simona, Fouriera, Proudhona alebo
         Cabeta, či už chce podľa známeho výroku
    <span class="emphasis">
     <em>
      „La propriété c’est le vol“
     </em>
    </span>
    celkom odstrániť súkromné vlastníctvo, alebo chce pri jeho zdanlivom zachovaní len
         rozdeľovať príjem podľa výkonu práce, talentu a kapitálu, či už chce rozlišovať medzi
         rôznymi druhmi vlastníctva podľa pôvodu fiktívnym nadobudnutím, prostou vôľou alebo prácou,
         alebo chce tamtie druhy zavrhnúť a s týmito súhlasí — v každom prípade chce komunizmus
         odstránenie a zrušenie štátu. Štát totiž stojí vyššie ako obec a meštianska spoločnosť,
         ktoré sa predovšetkým starajú o blaho jednotlivca a pomáhajú mu. Štát je povolaný k tomu,
         aby vo svetských veciach zastupoval cirkev oddanú svojmu poslaniu, má teda za úlohu
         ochraňovať zákon na svojom území, podľa svojho určenia ho zavádzať do všetkých ľudských
         vzťahov, uľahčovať dosahovanie konečných výsledkov prostredníctvom všetkých činností a síl,
         ktorými disponuje národ, avšak tak, aby celok, ktorý je v ňom zjednotený a ktorý musí štát
         zastupovať smerom dovnútra aj navonok, viedol k stále slobodnejšiemu a dokonalejšiemu
         ľudskému životu. O tomto všetkom nevie komunizmus vôbec nič, a ani o tom nič nechce počuť;
         pretože zatiaľ, čo sa tvári, že chce pre každého rovnaké práva, pácha nielen strašnú
         neprávosť na celej občianskej spoločnosti, ale tým, že každému vopred pridelí vlastníctvo,
         alebo mu aspoň zabezpečí príjem, zničí akúkoľvek vlastnú iniciatívu, vlastné sebaurčenie,
         akúkoľvek ráznejšiu snaživosť, každý druh súťaživosti, postupne vylučuje obetavosť a
         činorodú lásku k blížnym. Tým robí zo všetkých ľudí zaťatých egoistov, likviduje akýkoľvek
         vývin a mení ľudskú spoločnosť na skleník, na dielňu, kde pracujú všetci jednotlivci
         mechanicky ako stroje. To najvyššie, čo môže dosiahnuť komunistický štát, či lepšie
         povedané komunistický skleníkový systém, je obživa, chlieb každodenný a tým, že takto
         udeľuje každému jednotlivcovi právo, vytúženú slobodu a rovnosť, každého jednotlivca chce
         odškodniť za jeho strasti, a pritom východiskom a motívom celého jeho snaženia a
         starostlivosti je len telo, jeho vášne a pôžitky, oslobodzuje telo, ako hovorí aj inde,
         odbúrava každé takzvané potlačovanie, popúšťa teda uzdu rozkošiam, podľa princípu rovnosti
         emancipuje ženu, rozpúšťa rodinu, rozbíja rodinný kruh a týmto spôsobom otvára dvere každej
         nemravnosti, zvrhlosti a zhýralosti, pretŕha všetky spojivá v ľudskej spoločnosti, namiesto
         posvätných pút velebí sebectvo, rozkoš a podobné veci, no takýmto spôsobom uvrháva ľudstvo
         do zvieracieho stavu. Komunizmus dospel teda k tomu istému cieľu, ako náboženská
         ľahostajnosť a odklon od kresťanstva. Do všetkých modifikácií komunizmu prešli viac či
         menej pôvodné zásady Babeufa, ktorý nestrpí štát, cirkev, vlastníctvo, ba kvôli tomu, aby
         mohol vytvoriť a udržať rovnosť, netoleruje dokonca ani vedu a vyššie vzdelanie a ako
         jediného skutočného živiteľa ľudstva odporúča všetkým ľuďom len poľnohospodárstvo, v
         dôsledku čoho káže tiež zničiť všetky veľké mestá, obmedzuje vzdelanie iba na nevyhnutnú
         mieru čítania, písania a rátania, spojenú s nutnou znalosťou práva, dejín, zemepisu a
         štatistiky týkajúcej sa republiky a pritom zavádza v tlači najprísnejšiu cenzúru, ktorá sa
         pohybuje v úzkej sfére týchto republikánskych princípov a nazdáva sa, že jedinou
         ustanovizňou, ktorá sa má zaviesť, je úrad pre skladovanie, cirkuláciu a každodenné
         rozdeľovanie obživy; v každom, akokoľvek usporiadanom komunizme otvára sa nielen
         perspektíva šedivého života zbaveného ušľachtilej radosti, ale aj perspektíva
         najstrašnejšieho despotizmu. Aj keby rôzne odtienky komunizmu k tomuto priamo nesmerovali,
         a keby aj nie všetci jeho vyznavači mali také požiadavky ako Babeuf, v každom prípade by
         musel skôr či neskôr každý komunistický režim dospieť k takémuto stavu, pretože v každom
         komunizme je povolaná vládnuť surová, zmyselná a egoistická masa. A s týmto všetkým by malo
         ľudstvo súhlasiť len kvôli biednemu chlebu, ktorého prináša božia zem dostatočné množstvo.
         Keby tak ľudská spoločnosť vytvorila ustanovizne, v rámci ktorých by mal dosť chleba každý,
         kto si naň chce zarobiť, a keby tak v ľudskej spoločnosti bili ľuďom skutočne ľudské
         srdcia, dobrovoľne by ako svojmu blížnemu podali chlieb každému, kto trpí núdzou a nezarobí
         si naň! Nech by sa akokoľvek komunizmus namáhal a predstieral, že chce ľuďom dopomôcť k ich
         právam, nič nevie o ľudstve, žalostne ho ponižuje, a keďže lipne na ustanovizniach, ktoré
         sú nepraktické a neuskutočniteľné, patrí k najdivším výplodom, aké vôbec vzišli z ľudského
         mozgu.
   </p>
   <p>
    Napriek scestnej, neuskutočniteľnej podobe zbavujúcej ľudstvo dôstojnosti, je na Západe
         komunizmus veľmi rozšírený; jeho pôvodnou baštou je Francúzsko a odtiaľ sa šírilo jeho
         skazonosné učenie do Nemecka, do Švajčiarska a inde a získalo si veľa prívržencov v triede
         pracujúcich, dokonca aj u takzvaných osvietencov; ani Anglicko sa mu nevyhlo. Viac či menej
         prenikol do najnovších západoeurópskych hnutí, avšak prevládlo presvedčenie, že ešte nie je
         dostatočne silný a ešte nenadišla jeho vytúžená chvíľa, a skôr len striehol za týmito
         hnutiami, ktoré pomáhal rozdúchavať, a nechal za seba bojovať cudzie živly. Hoci boli
         výsledky najnovších európskych pohybov, ako sme už uviedli vyššie, len veľmi skromné, môže
         sa komunizmus pochváliť určitými výsledkami, nedá sa napríklad poprieť, že takzvanú
         Francúzsku republiku pomáhal zakladať ako sociálny štát s perspektívou jej budúcej premeny.
         No tam, kde ani nedúfal, že presadí ideu republiky, pomáhal aspoň zo všetkých síl rozšíriť
         základňu takzvaných ústavných štátov. — Pozrime sa len zbežne na Francúzsku republiku a na
         západné ústavné štáty, či skutočne stoja na pevných základoch a či v sebe obsahujú zdravé
         jadro, ktoré by mohlo byť východiskom pri ďalšom vytváraní a úpornom napodobňovaní štátov v
         ostatnej Európe.
   </p>
   <p>
    Francúzska republika je sama o sebe paradoxom a ako taká nemá životnú schopnosť a
         budúcnosť. O štátnych záležitostiach tam teraz rozhodujú milióny ľudí. Milióny ľudí, z
         ktorých väčšina je surová, neoboznámená s podstatou a s potrebami štátu a nemajetná,
         neschopná podriadiť primeraným spôsobom svoj osobný záujem záujmom všeobecným. Ďalšia
         takzvaná osvietená skupina sa skladá väčšinou z ľudí, ktorí sú rozdelení do rôznych táborov
         podľa svojich politických názorov, majú vyhranené politické predstavy a usilujú sa ich
         presadiť za každú cenu. Čo z tohto všetkého nevyhnutne vyplýva? Čo iné, ako čím ďalej tým
         väčšmi brutálne vynucovanie si podriadenia štátu vláde surovej, nevzdelanej, egoizmom
         posadnutej masy. Popri tom však bude v rozštiepených názoroch a stranách chýbať jednota,
         ktorá je potrebná na uskutočňovanie všeobecne platných a ďalej pôsobiacich štátnych
         rozhodnutí. Z tohto dôvodu považovala vláda republiky za potrebné značne obmedziť volebné
         právo, podobným spôsobom obmedzila právo združovať sa a slobodu tlače a takto sa pokúsila
         aspoň zdanlivo, násilím a zadnými dvierkami dosiahnuť jednotu, ktorá je nevyhnutná, keď ide
         o rozhodnutia štátu. Môže však byť skutočným republikánskym štátom republika bez práva
         združovať sa, bez slobodnej tlače a bez jednoty chýbajúcej pri štátnych rozhodnutiach,
         ktoré musia mať svoju pôsobnosť? Ani náhodou! Grécke republiky boli obmedzené na malé
         územia, takmer len na jednotlivé mestá, tam však bolo možné dospieť k temer rovnakému
         názoru v každodennom styku občanov, okrem toho nezáviseli štátne rozhodnutia od toľkých
         povolaných a kde sa v najdôležitejších prípadoch objavili rozdiely v názoroch, viazali sa
         vždy na výroky veštby a podľa nich sa aj rozhodovalo! Aj v slobodných gréckych štátoch
         neskôr dochádzalo priamo k vytváraniu protichodných názorov a strán, to však aj znamenalo
         koniec týchto štátov. Vo Francúzsku vládne okrem toho hlboká mravná skaza a jej dôsledkom
         potom musela byť aj skazenosť v názoroch; nemôže to byť inak, veď predsa neustále počúvame,
         ako sa Francúzi trpko sťažujú na korupčnosť a predajnosť členov republikánskeho parlamentu.
         Túto podplatiteľnosť nemožno pripísať na vrub len jednotlivcovi, práve naopak, sme
         presvedčení, že keby novozvolení členovia nahradili tých predchádzajúcich, boli by v tomto
         hlbokom úpadku mravov, ktorý sa zmocnil ich života, rovnako prístupní korupcii ako ich
         predchodcovia. Je však takýto národ schopný sám si vládnuť? Nemala by sa nevyhnutne
         samovláda nahradiť skôr mocou, ktorá by všetko udržala spolu, tak ako kedysi v dekadentnom
         Ríme? Tomuto pokusu a úspešnému dosiahnutiu cieľa by vo Francúzsku napomohli práve uvoľnené
         mravy, či priamo nemravnosť. Vidíme predsa aj terajšieho prezidenta, ktorého neustále
         zamestnávajú tieto perspektívy a plány, hoci z veľmi opodstatnených dôvodov pochybujeme o
         jeho poslaní. Rímska republika sa držala vďaka prísnosti a čistote mravov, vďaka
         najprísnejšiemu podriadeniu sa rozhodnutiam v mene otčiny, ktoré stanovil poradný zbor. No
         keď aj tu upadla čistota mravov a dôsledná disciplína a na ich mieste sa objavili zlé
         spôsoby, túžba po pohodlnom živote, a keď ešte Rím vyhlásil, že sa toto všetko dá kúpiť za
         zlato, tiež museli čoskoro pochovať republiku. Ďalej treba pripomenúť aj to, že milióny
         ľudí, ktorí sa majú dnes vo Francúzsku podieľať na politickom živote, opúšťajú svoje
         životné povolanie vďaka mnohým zhromaždeniam, ktoré sa tu uskutočňujú alebo pri voľbe
         zastupiteľov, alebo pri prejavoch k národu a vďaka iným politickým agitáciám sa dostávajú
         do víru, kde im potom ich nedostatočné vzdelanie nedovoľuje zodpovedne posudzovať veci a
         rozhodovať o nich. Títo amatérski politici zanedbávajú svoje skutočné povolania, ubližujú
         sami sebe a aj celej občianskej spoločnosti, vo svojom novom okruhu robia len samú neplechu
         a páchajú škody. V Grécku a v Ríme boli politicky činní občania zbavení iného povolania a
         tak boli nútení podrobne sa oboznámiť s potrebami štátu — veď napokon u nich vidíme vysoké
         vzdelanie a obdivuhodný takt. Domáce práce a ostatné činnosti, ktoré považovali za nehodné
         svojej osoby, zverovali svojim otrokom. V Severoamerických štátoch sú taktiež otroci.
         Objavilo sa vari od založenia modernej Francúzskej republiky niečo nové, veľké, pre celok
         osožné pri účasti toľkých miliónov na vláde? Nezaoberajú sa dobre platení páni
         reprezentanti celé roky týmito otázkami, ktorých úspešné riešenie by sa nepreťahovalo z
         týždňa na týždeň, keby boli prizvaní len niekoľkí? A aby sme nezabudli pripomenúť, koľko
         skutočných politických rečníkov by sa zaskvelo medzi tými mnohými stovkami reprezentantov?
         Naopak, rečnícke umenie je dnes skôr umením zahmlievania. V predošlých komorách sme videli,
         ako muži s nesmiernym rečníckym talentom podávali na tribúne skvelé výkony a kochali sme sa
         v ich veľkolepých prejavoch, teraz však sotva kto z masy rečníkov upúta v Národnom
         zhromaždení pozornosť. Okrem týchto protikladov je Francúzsko v zajatí ešte jedného
         kolosálneho protirečenia. V republike si nárokujú na uplatnenie rovnako jednotlivé obce,
         ako aj okruhy — alebo akokoľvek sa už volajú —, ako to vidíme aj na príklade
         Severoamerickej únie, ktorá je mimochodom lepšie usporiadaná; vo Francúzsku je však štátna
         správa natoľko sústredená do rúk vlády, že môže v tejto oblasti slúžiť za vzor. Správca
         štátu nevymenúva a neprepúšťa len ministrov, ale aj všetkých prefektov a podprefektov v
         departmentoch a okresoch, ba dokonca aj mairov v mestách, kde žije viac ako 5000
         obyvateľov. V obciach, v ktorých žije menej obyvateľov, menuje zas mairov prefekt. Okrem
         toho treba pripomenúť, že všetkých týchto úradníkov môže správca štátu prepustiť v
         ktoromkoľvek okamihu, a to bez akéhokoľvek nároku na penziu, preto musia títo úradníci
         slúžiť svojmu najvyššiemu nadriadenému ako jeho nástroj a byť mu celkom oddaní — inak sa
         vystavujú nebezpečenstvu, že prídu o svoje miesta. Uniforma a módny odev dokonale
         prispôsobený telu, ktoré francúzsky národ nosí, sú potom dokonalým výrazom tejto štátnej
         mašinérie. Sám francúzsky život je v každom ohľade sústredený v meste Paríži a toto mesto
         reprezentujúce celé Francúzsko je aj sídlom všemocnej vlády; nie je toto už samo o sebe
         monarchia? Ó, vy republikáni bez republiky! Republika bez republikánov, ako sa ktosi trefne
         vyjadril vo svojom diele o Paríži. Akokoľvek trpí Francúzska republika vnútornými rozpormi,
         aj vo svojej zahraničnej politike je v zajatí rozporov. Rímska republika, ktorá volala o
         pomoc a vystierala ruky k svojej alma mater, hoci sama mala rovnaké zdravé jadro, ako táto
         alma mater, potlačila v rozkvete svoju staršiu sestru, ba dokonca ju zahubila: nežičlivá
         sestra, ktorá chce žiť sama! Predchádzajúca Francúzska republika dala aspoň svojim
         výtvorom, Batavajskej, Cizalpínskej, Ligúrskej a ostatným republikám svoje vlastné meno a
         nenamietala, aby ho používali, táto však nechce svojim sestrám dožičiť ani len ľúbozvučné
         meno; ó, nežičlivá sestra! Francúzsku republiku, ktorá je zapletená do týchto očividných
         rozporov a nie je schopná vymaniť sa z nich, už nemožno udržať a čoskoro sa zmení na
         monarchiu, tá však vďaka kvaseniu, ktoré nemožno zastaviť, uvoľní zanedlho miesto
         republike! Bez toho, aby sme sa chceli zastávať terajšieho prezidenta — nebol by asi celkom
         v poriadku, keby chcel vyťažiť čo najviac pre seba, súc si vedomý neudržateľnosti
         republiky. Cavaignac, ktorý chce zachovať republiku a potlačil komunistické povstanie, je
         možno úctyhodným človekom, vo svojich politických názoroch je však rovnako obmedzený, ako
         kedysi Lafayette. Najsmutnejšie na tom je to, že v tomto rozpadávajúcom sa národe a v
         národoch, ktoré ho budú nasledovať, niet nikde požehnania.
   </p>
   <p>
    O nič lepšie to nevyzerá v západnej Európe s takzvanými ústavnými štátmi, ktoré sú
         takisto napadnuté chorobou. Štátna moc je u nich tak rozdelená, že jej jedna časť prináleží
         ľudu, druhá však vláde; tá prvá je zákonodarná, avšak tá druhá je výkonná. Odhliadnuc od
         toho, že toto zriadenie spočíva na rozdelení toho, čo nevyhnutne patrí spolu, totiž na
         rozdelení najvyššieho jednotného celku tvoriaceho štátne moci a rovnako odhliadnuc od toho,
         že staré republiky, ktoré dobre vedia, čo znamená blaho štátu a čo je jeho cieľom, zostali
         pri tejto jednote, prenechávajú výkon týchto mocí ľudu tvoriacemu štát prostredníctvom
         nepriamo alebo aj priamo z volieb ustanovujúcich sa magistrátov, ďalej odhliadnuc od toho,
         že takéto zriadenie spočíva na ďalšom oddeľovaní ľudu od vlády a podľa správneho názoru
         však ľud tvorí s vládou taký organický celok, ako hlava s telom, ako listy so stromom —,
         ľud bez vlády je teda nanajvýš surovou, biednou bytosťou žijúcou ešte takmer v zvieracích
         pomeroch, inak, pravda, nemá nijaký význam. No vláda bez ľudu je nezmysel, a hoci rôzni
         filozofi a politici na takomto rozdelení vybudovali svoje jednostranné teórie štátu,
         dospeli k úplne si odporujúcim názorom a výsledkom. Napríklad Rousseau vo svojom diele
    <span class="emphasis">
     <em>
      Contract social
     </em>
    </span>
    dospel k najvyššej právomoci ľudu v štáte, známy
         Hobbes však k úplnej svojvôli vlády vo všetkých štátnych záležitostiach — ako sme už
         povedali, odhliadnuc od tohto všetkého, plodí oddelenie vlády od ľudu a opačne len neustálu
         hádku a svár medzi oboma, vyvoláva a udržiava sa tak vzájomná nedôvera, celok sa dostáva do
         izolovaného, svojmu poslaniu neprimeraného, bezmocného postavenia a tým, že je potom
         príčinou vzájomných prechmatov, vystavuje sa tento celok nebezpečenstvu. Tam, kde podľa
         moderného ústavného ponímania jestvujú moci od seba oddelene, musí sa národ skutočne veľmi
         ovládať, musí byť vzdelaný a politicky zrelý, aby mohol napredovať v rozvíjaní svojich síl,
         aby sa mohol tešiť z blahobytu a pokoja, no ani tu nemožno ešte zaručiť trvanie tohto
         stavu. Len sa pozrime, ako to vyzerá v ústavných štátoch Európy. Vieme, aký zmätok zavládol
         vo Francúzsku od zavedenia Charty — netvrdíme však, že len ona je tomu na vine — a máme
         ešte pred očami, k akej republike viedla ústava; v Nemecku, kde sa tak či onak politický
         život nenachádza veľmi vysoko nad nulou, boli tieto ústavy alebo veľmi tiché a krotké,
         alebo vyniesli na denné svetlo prázdne mlátenie slamy. V Belgicku, predovšetkým však v
         Španielsku a v Portugalsku len živoria zo dňa na deň. Vlády týchto štátov sa častejšie
         ocitajú v kritických situáciách, nedokážu presadiť svoju vôľu, musia sa vzdať toho, čo by
         radi uzákonili, siahajú po iných prostriedkoch, pôsobia na ľud prostredníctvom svojich
         poslušných orgánov a ak to nepomôže, nechajú ich nahradiť inými orgánmi a použijú všetko na
         to, aby dosiahli žiadúci výsledok; voličov a tých, ktorých zvolili podplácajú totiž
         peniazmi a sľubmi a do srdca národa, ktorému vládnu, vštepujú korupčnosť — namiesto toho,
         aby ho viedli k lepšiemu. Všetkými týmito prostriedkami dosiahnu to, čo chcú, na dôkaz
         toho, že dokážu prekročiť prekážky, ktoré im stoja v ceste. Súčasne však takto vedú národ k
         mravnému úpadku. Takýmto spôsobom sa im sotva, alebo vôbec nezabráni v svojvôli a pri
         uskutočňovaní vyšších a dobročinných štátnych zámerov narážajú na prekážky, alebo aspoň na
         ťažkosti. Keď však zlyhajú všetky spomínané prostriedky, siahnu po iných, rozpustia
         parlament atakďalej, a komédia sa začne odznova, keď novozvolení poslanci zotrvávajú pri
         názoroch tých, ktorí odstúpili — čo sa stane potom? Keď parlament vydrží, dôjde k štátnemu
         prevratu; keď je vláda vytrvalá a má dosť energie, dôjde k revolúcii. A tak sa aj v
         ústavných štátoch často obávajú prevratov, a jedna revolúcia nasleduje za druhou. Okrem
         toho majú v týchto štátoch parlamenty právo na to, aby postavili pred súd a odsúdili
         ministra zodpovedného za porušenie základného zákona a ohrozenie blaha štátu; došlo však
         niekedy k takémuto niečomu bez revolúcie? Neuvrhla vari len revolúcia do väzenia Polignaca,
         ktorý svojím podpisom potvrdil známe dekréty Karola X., a nezosadila v týchto dňoch v
         Portugalsku iba revolúcia tvrdohlavé ministerstvo? Neustála zmena ministerstiev, fikcia, že
         po porážke síce stratili dôveru krajiny, a preto musia odstúpiť, ale po modifikácii, ktorú
         uskutočnia v iných otázkach, čoskoro znovu získajú väčšinu hlasov a znovu sa budú tešiť
         dôvere štátu — toto tiež nepatrí k silným stránkam ústavného života. Naše slovanské kmene
         tiež v minulosti usporadúvali národné zhromaždenia, no tieto alebo stranili kniežatám, mali
         skôr poradný charakter a v žiadnom prípade im nikdy nič nepredpisovali, ani neprikazovali,
         alebo na seba strhli celú štátnu moc, tak ako v Poľsku, a v súlade s tým spravili z kráľa
         obyčajného splnomocnenca národa a ten sa musel dôsledne podrobiť voľbe. Preto nazývali
         Poliaci svoj štát republikou, a právom. Ako sa však v priebehu času tieto parlamenty, tieto
         komory zvrhli! Ako na staré rytierske súboje a turnaje zbiera sa tu zvedavé publikum, mladí
         aj starí, suroví i vzdelaní, muži aj ženy, jedno cez druhé, tá najpestrejšia zmiešanina.
         Avšak najdôležitejšiu úlohu tu zohrávajú ženy, ktoré sa vždy riadia pocitmi a náruživosťou
         a významne ovplyvňujú porady. Každý z poslancov chce hovoriť len pred týmto publikom, chce
         sa ukázať a zažiariť predovšetkým pred ženami vo svojej štátnickej múdrosti a rečníckom
         talente, a ženy sa na týchto pánov blahosklonne dívajú, dokonca ich k tomu povzbudzujú
         svojím ľahko rozlúštiteľným pohľadom, a tak títo páni nedospejú pre samé rečnenie a
         vystatovanie sa takmer k nijakému rozhodnutiu. Záležitosti, ktoré by sa dali vybaviť v
         priebehu niekoľkých dní, trvajú mesiace, ba aj dlhšie, a štát musí platiť za tieto výlevy
         srdca tak ako sa patrí. Vo viedenskom ríšskom sneme, ktorý si namýšľal, že je politicky
         veľmi dôležitý, prišlo pri návrhu o zrušení poddanstva, ako sa dobre pamätáme, na pretras
         obrovské množstvo opravných návrhov pri osnove formulácie tohto zrušenia, všetko len
         prázdne táranie, kde išlo každému, kto mal k tomu čo povedať predovšetkým o to, aby sa
         zúčastnil na debate o tejto dôležitej otázke. Za poslancov sa volí tiež hocikto bez ohľadu
         na vek, rovnako starší ľudia, ako aj holobriadkovia, ktorí sa potom bez hlbšej znalosti
         potrieb štátu, bez zmyslu pre mieru a bez patričnej múdrosti vyžívajú najmä v deklamovaní a
         útokoch proti vláde, v aureole, ktorá obklopuje takzvaných liberálov a tým aj v ľahko
         nadobudnutej popularite v krajine. Keďže sa im toto všetko tak náramne páči, títo mladí a
         liberálni politici rozprávajú neustále a bez prestania, vzbudzujú pozornosť zvedavého a na
         efekty striehnuceho publika, potom sa ozve strhujúci potlesk a ten zavŕši rozhodnutie.
         Takýmto spôsobom dochádza k rozhodnutiam, ktoré sú manifestáciou vôle mladých utáraných
         rečníkov a zvedavých divákov. K činom dochádza napriek tomu len zriedka, nanajvýš vtedy,
         keď množstvo výpadov proti vláde sem-tam vyvolá nejakú pouličnú bitku alebo zrážku, inak sa
         súrne štátne záležitosti odkladajú, pretože entuziazmus vyprchal v návale tárania. Aj naše
         kmene mali svoje zhromaždenia, ba niektoré ich majú dodnes — napríklad Srbi —, len sa
         pravidelne neschádzajú, iba pri riešení najnaliehavejších otázok a z veľkej časti majú na
         ne prístup len starší, v každom prípade vážení a skúsení muži, starešinovia občín a iní.
         Keďže sa tu názory tisícnásobne neštiepia, nemá tu živnú pôdu ani táranie a chválenkárstvo;
         prostredníctvom jednoduchých, srdce i rozum oslovujúcich dôvodov je potom veľmi ľahko
         dospieť k presvedčeniu a v krátkom čase aj k rozhodnutiu. Tak vyzerali kedysi zhromaždenia
         našich kmeňov, a takto vyzerajú aj dnešné zhromaždenia Srbov; o principiálnej opozícii a o
         nejakej dopredu vytvorenej opozičnej strane tu niet ani reči; národné zhromaždenia
         samozrejme neschvaľujú to, ak sa niekde pácha neprávo, oznámia vláde názor ľudu, udelia jej
         dobrú radu a rozpustia sa. Ak nie je vláda tvrdohlavá a ak chce rátať so súhlasom a
         spoluprácou národa, vezme si vec k srdcu.
   </p>
   <p>
    Pri pohľade na túto, najmiernejšie povedané ústavnú komédiu, dokážeme veľmi dobre oceniť
         výrok cára Mikuláša: „Pravými štátmi sú len tie republiky a tie samodŕžavné monarchie,
         ktoré na Západe nazývajú absolutistickými, alebo aj despotickými.“ V tomto výroku sa cár
         Mikuláš ukázal ako Slovan, ktorý dobre zvážil potrebu svojho národa, ako muž, ktorý dovidí
         ďaleko do budúcnosti. Čo sa týka republík, pravdepodobne mal cár na mysli staroveké
         republiky so svojimi jednoduchými, krásnymi ustanovizňami.
   </p>
   <p>
    Za rozklad a rozpad západoeurópskych štátov nenesú vlády menšiu vinu ako národy, ba
         vlády sa na tomto úpadku podieľajú ešte väčšou mierou, pretože im prináleží spravovať
         národy a viesť ich k vyššiemu cieľu. Národy, ktoré sa už raz dali do pohybu, môžu zájsť
         ďaleko, veľmi ďaleko, neprekročili však v každom ohľade západné vlády všetky medze? Najprv
         sa na západoeurópskych šľachtických dvoroch hlboko zahniezdila bezbožnosť spolu so svojou
         družkou, nemravnosťou, a pôsobila tým ničivejšie, čím viac sa zahaľovala do rúcha
         svätuškárstva, povrchného dodržiavania cirkevných predpisov, pretože tým bola vydaná
         napospas neúcte, ba až pohŕdaniu nielen mravnosť, ale aj samo náboženstvo. Vďaka nej
         zvíťazili nemravnosť a luxus a do veľkej miery si vyžiadali obete na majetku národa, ktorý
         sa takto škandalóznym spôsobom premrhal. Západoeurópske dvory sa postupne vžili do
         predstavy, že národ je ich korisťou, ktorá sa im navyše pripadla „z Božej milosti“. Spôsobu
         života na západoeurópskych dvoroch vo vnútri ríše presne zodpovedalo správanie šľachty
         navonok. Zo zahraničnej politiky sa postupne vytratila dôvera a viera, presadila sa tu lesť
         a klamstvo. Zvýhodňovanie, ctižiadosť, náladovosť, pomstychtivosť, intrigy od výmyslu sveta
         sprevádzali dvoranov a ich ministrov na všetkých jednaniach v zahraničí, pri ich
         spojenectvách, vojnách, pri každom uzatváraní mieru atakďalej, zatiaľ čo o spravodlivosť a
         poctivosť sa vonkoncom nestarali. Richelieu a jeho dvorania sú typickým príkladom tohto
         nepoctivého, trestuhodného a nehanebného konania a spôsobu života; on, ktorý všemožnými
         prostriedkami prenasledoval vo Francúzsku reformovaných a vydal ich napospas záhube, sám
         najviac podporoval protestantov v Nemecku. V dôsledku tejto nezmyselnej, tvrdohlavej a
         hanebnej politiky sa takmer všetky západoeurópske dvory pozadlžovali; v snahe splatiť tieto
         dlžoby — aby však pritom mohli naďalej šafáriť a dopúšťať sa hriechov — nielen že dovolili
         utláčať, vydierať národ a páchať na ňom násilie, ale usilovali sa dokonca toto utláčanie
         právne uzákoniť. Slovom, ovládol ich duch Machiavelliho a rady jeho
    <span class="emphasis">
     <em>
      Vladára
     </em>
    </span>
    u nich zožali obrovský potlesk. Tak vznikla hlboká priepasť
         medzi vládami a národmi Západu, ktorú podľa nášho názoru nemožno preklenúť. Národy sa s
         odporom odvracajú od svojich panovníckych rodov a začali voči nim v srdci prechovávať
         hlbokú nenávisť. — Keď sa potom všade na Západe začali nepokoje a povstania, ktorými sa
         však nedosiahli vytúžené ciele a napokon boli skôr či neskôr potlačené, vznikla medzi
         vládami a národom absolútna nedôvera, a tak tam ani dnes neverí jeden druhému. Vlády na
         Západe nechávajú sledovať všetky hnutia vo svojich národoch tajnými špiónmi, takzvanou
         tajnou políciou, ktorej počet, rozšírenie a údaje o výdavkoch na ňu sú mimochodom merítkom
         toho, ako vláda celkovo hodnotí svoju popularitu a sympatie u národa a nakoľko sa sama
         považuje za pevnú; no národy nedôverujú opatreniam vlád a dokonca aj najlepšie mienené
         zámery vlády si národ vysvetľuje ako prejav slabosti, alebo ich považuje za klamanie a za
         sypanie piesku do očí poddaným. Táto osudná nedôvera — aspoň podľa bežného chápania —
         odsudzuje vládu k tomu, že nedokáže vytvoriť nič dobré, pretože aj to, čo je pozitívne sa
         vysvetľuje skreslene. Táto nedôvera je na Západe príčinou mnohých pokusov o atentáty na
         kráľov, strašným dokladom toho je zbožšťovanie takých národných hrdinov, akými sú Fieschi,
         Alibeaud a im podobní. Je skutočnou kliatbou a Damoklovým mečom visiacim večne nad
         západnými štátmi. Koľko hriechov sa muselo popáchať, že sa na štáty Západu privolal taký
         strašný osud? Jestvujú vo svete škandály a zločiny, ku ktorým by neprišlo na francúzskom
         dvore, jestvuje niekde taký útlak, o ktorý by sa tam nepokúsili a je v tomto ohľade
         čistejší a bezúhonnejší španielsky dvor, kde dodnes nie a nie prestať so škandálmi? A ako
         vyzerajú talianske dvory, nevynímajúc z toho rímsku kúriu? O nič lepšie na tom neboli
         anglickí Stuartovci a nejedna dnešná vláda blízka Západu sa pokúša dobehnúť svoje vzory.
         Tieto vlády neustále ohrozované ľudom a neprestajne udržiavané v strachu sa nenamáhajú
         veľmi riešiť dôležité štátne záležitosti a neusilujú sa ani prispieť k nevyhnutnému
         rozvoju, ba práve naopak, najradšej v tichosti vyčkávajú, robia len to, k čomu ich donútia
         prevraty, najväčšiu pozornosť venujú zachovaniu svojho vlastného života, najradšej len
         živoria a v tomto vegetatívnom stave kráčajú v ústrety svojmu neodvrátiteľnému osudu. Vinu
         za mnohé povstania a nepokoje radi zvaľujú na buričov a pritom ani len nepomyslia na to, že
         agitátori týchto vzbúr by nedosiahli nijaký úspech, keby sa neduhy nehromadili v samotných
         štátoch. Kde inde ako vo Francúzsku, ktoré spelo storočia do záhuby, vyrástli
         encyklopedisti, a kde inde došlo k najstrašnejšej revolúcii na svete? Aj keby buričov
         zakaždým vypovedali, aj keby títo buriči našli posledné útočisko v Amerike, na Západe
         nebude pokoja. Pobúrenie je príliš veľké a rany sú príliš hlboké. Vlády Západu hovoria
         ustavične o zlosynoch, o buričoch a ako sme povedali, pripisujú im všetky tieto nepokoje a
         tvária sa, že len oni sami majú tie najlepšie zámery. Národy však bez prestania kričia z
         plného hrdla o tom, aké sú vlády zlé, a sami pritom nevidia svoju vlastnú skazenosť; toto
         všetko má mimochodom aj svoju komickú stránku, pretože to pripomína dvoch opitých, ktorí si
         navzájom nadávajú do opilcov, sami sa však pritom považujú za bohvieako triezvych. Mohli by
         sme sa spýtať vlád, ako je možné, že sa im v ničom neverí a že robia takmer len to, čo
         musia. Vyvolencom ľudu by sme mohli vmiesť do tváre, že sa nechajú podplácať a zrádzajú tak
         bohyňu slobody, ktorú tak vzývajú. A tak bude Západ zakaždým odznova upadať do
         rozorvanosti, národy tu budú ustavične s vládami zvádzať boj, pokým jedni aj druhí od
         slabosti a vyčerpania neklesnú k zemi.
   </p>
   <p>
    Čo sa týka spôsobu života, k západoeurópskym dvorom sa vo všetkom pripojila
         aristokracia; nerestiam a výstrednostiam holdovala podobne, ba možno ešte väčšmi ako dvory,
         na svojich usadlostiach napodobňovala do poslednej bodky správanie vlády, stalo sa jej
         druhou prirodzenosťou všemožným spôsobom vydierať a utláčať takzvaných poddaných, a to len
         preto, aby sa mohla oddávať radovánkam a rozkošiam od výmyslu sveta. Milióny ľudí sa kúpali
         v pote tvárí a aristokracia ich ako nižšiu triedu s okázalosťou odmeňovala pohŕdaním. Čo
         spravila, vybudovala, vystavala za milióny, ktoré pobrala národu? Na svoje radovánky bola,
         pravda, schopná vydať milióny, na šľachetnejšie ciele dala len smiešnu almužnu. V určitom
         ohľade tvorí istú výnimku anglická, a dokonca aj maďarská šľachta, hoci tá druhá sa ešte
         prednedávnom usilovala napodobňovať Západ. Pod aristokratom sa podľa vžitej predstavy dnes
         na Západe rozumie vyslovený egoista, ktorý neprechováva v srdci nijaký vznešenejší cit.
   </p>
   <p>
    Meštianska spoločnosť sa ocitla na Západe v katastrofálnom stave; najväčšie bohatstvo je
         sústredené v rukách niekoľkých osôb a slúži pritom najmä ako prostriedok na dosiahnutie
         pôžitku, existuje tu však súčasne popri nesmiernej biede, ktorá sa vystavuje na obdiv
         rovnakým spôsobom. Rovnakým srdcervúcim javom, ktorý kole zrak, sú státisíce robotníkov vo
         Francúzsku, ktorí nemajú čo dať do úst, alebo sotva vlastnia to najnevyhnutnejšie, a na
         druhej strane tí najbohatší, v prebytku majetkov sa utápajúci kapitalisti, továrnici,
         bankári a ostatní, robotníci v Anglicku a biedni, polonahí Íri, ale aj bohatstvom
         oplývajúci anglickí veľkopodnikatelia a rozprávkovo bohatá anglická aristokracia. Keby sme
         chceli skúmať príčiny týchto bezútešných javov, našli by sme ich v národnom hospodárstve,
         pokroku a vo všetkých druhoch priemyslu, ktoré prebiehajú súbežne s politickým úsilím
         západných národov. Feudálne právo vychádzalo z predpokladu, že krajina, teda celé pozemkové
         vlastníctvo patrí ľudu ako celku, alebo lepšie povedané moci, ktorá tento celok
         reprezentuje a drží ho pohromade, teda kniežaťu, vládcovi krajiny, najvyššiemu lénnemu
         pánovi, ako ho kedysi nazývali, a títo udeľovali vydobytú, alebo iným spôsobom do svojej
         moci získanú pôdu ako feudá alebo ako alódiá. Ich pomocníci, neskorší rytieri a šľachtici
         si museli voči nim plniť určité záväzky. Feudá, z ktorých sa užívali iba dôchodky, mali
         väčší význam, a feudáli ich udeľovali ďalej svojim ľuďom s rovnakými záväzkami, z ktorých
         neskôr vzniklo neblahé poddanstvo. Bez toho, že by sme sa tu chceli čo len v najmenšom
         zastávať feudálneho práva, ktoré sa u nás, Slovanov, aj tak nikdy neujalo, obsahovalo v
         sebe zdravé jadro, a to síce v tom, že celá pôda patrila jednému lénnemu pánovi, ktorý stál
         na čele celku, v neodcudziteľnosti a nedeliteľnosti vlastníctva, ku ktorému boli pripútané
         jednotlivé rodiny. Ďalší záver vyplývajúci z takéhoto nazerania a prednosť spomínaného
         zriadenia spočíva v tom, že ďalšie jestvovanie a vývoj celku prospieva aj jednotlivcovi. Ak
         sa totiž náhodou od neho oddelí, ľahko nájde v prosperite celku prístrešie a útočisko,
         ktoré mu navyše uľahčí jeho živé kresťanské, náboženské cítenie. Keď však na Západe všetky
         srdcia ovládlo na najvyšší princíp pozdvihnuté politické úsilie dosiahnuť slobodu a volanie
         po slobode a osobnej nezávislosti sa stalo každodennou záležitosťou, zrútila sa predošlá
         národnoekonomická ustanovizeň, feudálne právo, spolu so všetkými svojimi zásadami,
         neodcudziteľnosťou a nedeliteľnosťou pozemkového majetku. Stala sa predmetom vôle,
         odovzdala sa do voľného užívania. Nevyhnutným dôsledkom tejto národnoekonomickej premeny
         bolo rozdelenie, ba roztrieštenie pozemkového vlastníctva a následne jeho enormné
         rozmnoženie a napokon veľké zbedačenie rodín, ktoré vo svojej chudobe každoročne odchádzali
         vo veľkých počtoch do sveta hľadať šťastie, aby uživili seba a svojich členov. Tak
         odchádzajú do cudziny biedne deti vyvrhnuté z rodičovského domu, naplnené túžbou po
         stratenom domove a starosťami o svoju budúcnosť. Na seba ponechané bez akýchkoľvek
         prostriedkov, takmer negramotné, len s párom zdravých rúk, usadia sa niekde na ulici,
         niekde na nároží vo veľkom meste. Ak im zdravé ruky slúžia, zarobia si na to najnutnejšie,
         ak sa im však dobre nevodí, a nemajú ani len toto, na opačnej strane ulice, kde v najväčšej
         biede, v najstrašnejšom strádaní hynú, vidia prebytok, prepych a blahobyt. Dohnaní do
         zúfalstva snujú pomstu, rozhodnú sa všetko od základov obrátiť naruby, aby sa zmocnili
         vytúženého vlastníctva, ktoré so sebou prináša všetko. Tu je žriedlo drzého, úbohého
         komunizmu, taká je pravda, avšak nebol drzým neudusiteľný krik po takzvanej emancipácii
         všetkých ľudí, alebo je hádam menej drzá a diabolská bytosť, ktorá holduje každému pôžitku,
         prepychovo sa oblieka a vystatuje sa svojím bohatstvom, zatiaľ čo iných necháva pred svojím
         zrakom zomierať od hladu, a dokonca ich celé roky mučí na Prokrustovom lôžku o hlade a v
         biede bez akejkoľvek perspektívy? V Anglicku a rovnako vo Francúzsku znepokojivo narastá
         počet chudobných, a v Anglicku, na rozdiel od Francúzska a nemeckých krajín sústreďuje sa
         vlastníctvo pôdy v rukách čoraz menšieho počtu ľudí v dôsledku narastajúceho bohatstva
         vyplývajúceho z vyvinutého priemyslu a uvoľnených nájomných pomerov! Nikoho nezaujímajú
         títo chudobní, a až keď hrozí, že sa ich situácia stane veľmi kritická, napríklad keď sa
         schyľuje k vypuknutiu nepokojov, alebo keď ich už stovky skosí strašný hladomor, až vtedy
         im štát napochytre vytvorí pracovné príležitosti, aby nezostali visieť na krku meštianskej
         spoločnosti a aby ju ochránil pred ich náporom. Spoločnosť sa taktiež zadúša úsilím, ako
         čím najrýchlejšie pomôcť biedou zúboženým chudákom, avšak toto úsilie je poplatné duchu
         času a prejavuje sa v organizovaní bálov, večierkov a iných zábav, kde sa robia zbierky na
         „prilepšenie a pomoc“ chudobným. Ide tu v prvom rade o zábavu a pomoc je druhotnou,
         vzdialenou vecou, na ktorú pomyslí len málokto z tých, čo niečo dajú. Angličania dokonca
         odvádzajú každoročne pomerne vysoké príspevky na chudobných, úzkostlivo sa však vyhýbajú
         tomu, aby ich nazývali daňami, aby nedajbože biedni neprišli na myšlienku súdne požadovať
         pomoc od spoločnosti. Vonkoncom sa tu nedá hovoriť o nejakom dôkladnom skúmaní zla, ktoré
         sužuje spoločnosť, a ešte menej o vôli k jeho odstráneniu.
   </p>
   <p>
    Poľnohospodárstvo potvrdzuje skutočnosť, že stredne veľké hospodárstvo prináša relatívne
         najväčší čistý výnos, pretože zabezpečuje bezprostredný dozor a príslušné obrábanie pôdy a
         súčasne si nevyžaduje príliš veľký kapitál. S veľkými poľnohospodárskymi statkami je to
         naopak a malé, roztrúsené statky potrebujú v pomere väčší kapitál, než spotrebujú na svoju
         produkciu. Je to veľmi jednoduché a jasné, pretože malé statky potrebujú rovnako ako
         stredné nevyhnutné poľnohospodárske náradie, stroje, ťažný dobytok atakďalej, zvyšujú sa tu
         náklady, čistý výnos je pritom oveľa nižší a v dôsledku toho uživia omnoho menej ľudí. V
         západnej Európe jestvovali kedysi spravidla stredné poľnohospodárske statky, teraz sú však
         veľmi rozdrobené a roztrúsené a zaiste neslúžia celku.
   </p>
   <p>
    Priemyselný pokrok prispel v západnej Európe k obrovskému narastaniu chudoby. Množstvo
         mechanických a technických vynálezov zdokonalilo priemysel a zjednodušilo jeho prevádzku,
         mohutný rozvoj tovární znamenal nevídalé oživenie priemyslu a postupne vylučoval z
         konkurencie menšie podniky. Tieto menšie podniky upadávali a neustále upadávajú do chudoby,
         zatiaľ čo bohatstvo sa hromadí v rukách len niektorých. Je síce pravda, že celok tým
         získal, aj keď pritom mnohí trpia, avšak príde čas, keď sa na tomto pokroku slúžiacemu ku
         cti ľudského ducha budú podieľať aj ostatní.
   </p>
   <p>
    Úder, ktorý uštedril malým podnikom vzmáhajúci sa priemysel, bol tvrdý, a aj ostatné
         snahy o emancipáciu každého jednotlivca mali neblahý vplyv na cechy a občiny. So zánikom
         cechov na Západe zaniká aj ich starostlivosť o jednotlivca, ktorú tieto cechy zaručovali.
         Remeselníci vyradení rôznymi neblahými okolnosťami zo svojho zamestnania alebo aj
         začínajúci podnikatelia, sú dočasne odkázaní sami na seba, alebo na ochranu veľkorysej
         meštiackej spoločnosti, ale to neznamená, že sú tým výrobky malých podnikov lepšie, či
         kvalitnejšie. Toto všetko značne zapríčiňuje rast chudoby a počet tých, čo si nedokážu sami
         pomôcť, rôzne dobročinné ustanovizne a podporné spolky ani zďaleka nedokážu zabrániť núdzi,
         a okrem toho sa začínajúci podnikatelia, takzvaní tovariši, ktorí odišli do sveta, cítia
         zbavení zodpovednosti a od všetkého oslobodení, zdivočeli, skazili sa a stali sa z nich
         bitkári, vo svojej nevzdelanosti ohovárajú všetko, čo je pozitívne a masovo sa pridávajú ku
         komunizmu. Na Západe niet nikde stálosti a pokoja, každý každému vypovedal vojnu, toto
         položenie hraničí so zúfalstvom!
   </p>
   <p>
    Aj veda a umenie neustále klesajú zo svojich predošlých výšin a uvoľňujú miesto úplne
         iným aktivitám. Duchovia zapálení politickým a najmä komunistickým zápasom obracajú sa
         čoraz väčšmi chrbtom od svätostánkov a upadajú do víru bezuzdných politických vášní. Vo
         všetkých západných krajinách, s výnimkou prísnych katolíckych, prekvitala veda aj umenie; v
         Anglicku, Francúzsku, ale predovšetkým v Nemecku, kde prinášala najkrajšie plody. Niet vo
         svete národa, ktorý by mal taký hlboký, čistý záujem o vedu, ako Nemci. Vidieť, že im išlo
         vždy o to, aby objavili a preskúmali aj tie najhlbšie, najnepreniknuteľnejšie tajomstvá, a
         to z jedného jediného dôvodu — aby všetko odkryli ľudskému duchu; ako Faust zápasili s
         nebom a zemou, aby pomohli ľudskému duchu so všetkým sa oboznámiť. Skutočne veľkolepé
         úsilie! A je tým väčšie, pretože je čisté, bez akejkoľvek prímesy špiny, hodné ľudského
         uznania a úcty, predovšetkým nášho, keďže sa pred našimi očami ako koberec rozprestierajú
         celé dejiny, všetky činy a skutky národov. Keď to náš dobrý duch patrične ocení a využije,
         zostáva nám túto úrodu už len zozbierať. V Anglicku a vo Francúzsku si vydobyli postavenie
         praktické, exaktné vedy a aj sa tu poctivo spracovali, s filozofiou je to rovnako v
         Anglicku, ako aj vo Francúzsku už horšie, v histórii majú Angličania niekoľko pozoruhodných
         vecí, Francúzi sa tiež môžu v oblasti histórie pochváliť niekoľkými duchaplnými dielami,
         tie sú však bez hlbšieho ponoru a pevnejšieho základu; v Nemecku sa pestujú a rozvíjajú
         rovnako jedny, ako aj druhé vedné disciplíny. Táto dôležitá práca sa však zo dňa na deň
         vytráca, a my vidíme, ako na nemeckom horizonte čoraz väčšmi blednú a miznú tie najväčšie
         hviezdy, a hoci sa ich tam skvie ešte hodne, nevynárajú sa nijaké nové. Zmysel sa hľadá
         skôr v praktickom využití získaného a preskúmaného, prenáša sa mechanicky do rozličných
         konverzačných lexikónov, akoby sa tvorivá práca už skončila. V Grécku, v Ríme a v dnešnej
         dobe vo Francúzsku, predovšetkým však v Nemecku sme svedkami toho, že keď národ začne
         upadať, objaví sa tu celý rad vysoko nadaných ľudí a zažiari vo svojich najkrajších
         farbách, tak ako keď zapadá slnko.
   </p>
   <p>
    Aj umenie začína na Západe postupne upadať. Bohom nadaní speváci rad za radom tíchnu, a
         k našim ušiam doľahne len občas štebot, ktorý privejú západné vetry. V hudbe sa strácajú
         tvoriví duchovia, podaktorí umierajú, iní sa akoby znechutení ponárajú do prózy života,
         svetom tiahnu len šikovní napodobňovatelia a všelijakí imitátori tohto umenia a upútavajú
         pozornosť verejnosti, ktorá baží po efektoch; o architektúre a sochárstve sotva čo povedať,
         nanajvýš to, že architektúra sa snaží stavať pohodlné, navonok lákavé obytné domy;
         maliarstvo sa orientuje na takzvanú žánrovú maľbu, pritom sa snaží pritiahnuť zvedavé
         obecenstvo zmyselnými obrazmi. Toto obecenstvo ani od umenia priveľa nevyžaduje, hľadá
         predovšetkým zábavu a pôžitok; dramatickým dielam zobrazujúcim vznešené a vážne snahy a
         ideály sa teraz nedarí, temná tragédia odstrašuje divákov, pretože ich vkusu a záujmu
         zodpovedajú najmä bizarné, triviálne, znetvorené bežné príhody zo života, pekné dekorácie —
         žiarivé róby, na efekt vypočítané opery, pekný balet. Viedenské publikum musí mať
         predovšetkým svoje elýziá, ktoré, ako sa zdá, tešia sa ochrane dobráckej a v každom prípade
         im naklonenej rakúskej polície. Aké zvedavé množstvo ľudí, pozostávajúce zo samých znalcov,
         priťahujú tieto elýziá! — Dnešná literatúra sa s chvályhodnou čulosťou pohybuje na tomto
         bohatom a obľúbenom teréne. Všade ju úprimne chvália a tlieska sa románom Eugena Suea,
         ktoré v detailoch nastoľujú strašnú modernú skazenosť a tisícim podobným literárnym
         produktom. „Čítali ste už
    <span class="emphasis">
     <em>
      Večného Žida
     </em>
    </span>
    ,
    <span class="emphasis">
     <em>
      Tajomstvá
            Paríža
     </em>
    </span>
    ?“ ozýva sa zo všetkých strán, a beda reputácii toho, kto ich nečítal a
         nedosiahol túto modernú vzdelanostnú úroveň. Všetky takéto majstrovské diela sa priam hlcú,
         a ako majstrovské diela sa musia aj napodobňovať, preto aj museli všetky západné hlavné
         mestá ukázať svoje tajomstvá. Tajomstvá, tajomstvá nadovšetko, tie sú obľúbené a v móde!
   </p>
   <p>
    <span class="emphasis">
     <em>
      „Cette vieille Europe m’ennuie“
     </em>
    </span>
    , povedal veľký novodobý duch
         Napoleon a my sa nečudujeme, že znechutenie sa vkradlo aj do tejto duše, ktorá túžila po
         činoch, nikdy nezaháľala, bola plná obrovských plánov a od virvaru víťazných bitiek
         prechádzala k najveľkolepejším oslavám, neustále obklopená najvyberanejšou spoločnosťou. Už
         vtedy dobre videl, ako na tom bol Západ, a už na ostrove Svätej Heleny mu predpovedal
         zánik. Mnohí sa zo západného sveta odoberú do zrúcanín sveta minulosti, aby tam premýšľali
         o pominuteľnosti a v tichosti žialili. Guizot dokonca tvrdí, že vynikajúci muži Západu, ako
         Mirabeau, Lafayette, Napoleon a iní umierajú s veľkým, veľmi veľkým pocitom smútku. Nás
         samých, ktorým tento svet nie je vzdialený, premáha niekedy nechuť, a ovládla by nás úplne,
         keby sme v duchu nevideli, ako sa pripravujú a neustále približujú veľké udalosti.
   </p>
   <p>
    Všetko to, čo sme povedali, čo sme totiž vytkli západoeurópskym štátom, objavuje sa vo
         svojom prvom štádiu vo Francúzsku. Keby sme podrobili Francúzov skúške aj v inom ohľade a
         zvážili pritom ich prirodzený charakter ovplyvňujúci ich štátny život a ďalšie pôsobenie
         ich zahraničnej politiky, prišli by sme k výsledkom, ktoré pre nich nie sú veľmi lichotivé.
         Francúzi sú nestály, náladám podliehajúci a vonkajším dojmom ľahko prístupný národ, tieto
         dojmy bývajú však dosť povrchné na to, aby zanechali stopu v ich dušiach; spôsob konania
         podmienený ich prirodzenou povahou nájdeme v celom ich dejinnom živote. Po dobití ich
         provincie Rimanmi prišli títo pôvodne Galovia, Kelti ľahko a takmer nebadane o svoj vlastný
         jazyk, nedokázali využiť v prospech svojej samostatnosti úpadok Rímskej ríše, podľahli
         navyše Frankom a len vďaka nim dospeli k jednote; po zániku ríše Karolingov začali síce
         konať na vlastnú päsť, vždy však s nestálosťou a nerozhodnosťou bijúcou do očí, neustále
         zmietaní rôznymi zmenami. Spomedzi všetkých národov sa najviac Francúzi oduševnili
         križiackymi výpravami, avšak bez toho, aby dosiahli pre kresťanstvo niečo trvalejšie, alebo
         aby pritom dôsledky týchto výprav poslúžili ostatným národom. Na francúzskej pôde zapletení
         do vojen s Anglickom kvôli územným nárokom anglických kráľov, takmer by im boli bývali
         podľahli vo svojej vlastnej krajine, avšak očarení legendou o Johanke z Arku prejavili takú
         silu, že napokon anglické úsilie stroskotalo. V závisti voči veľkej ríši Karola Ôsmeho
         všemožne sa pokúšali uškodiť tomuto panovníkovi, nič významnejšie však pritom nedosiahli. V
         čase rozmachu reformácie vynaložili na jej podporu nesmierne úsilie, avšak ani to nepomohlo
         zabrániť strašnému vyvraždeniu Hugenotov, takzvanej Bartolomejskej noci, a hoci sa stále
         zapodievali reformáciou, nikdy poriadne nepochopili jej skutočnú podstatu a neumožnili jej
         vo Francúzsku priniesť ďalšie plody. Oveľa primeranejším než hĺbavosť a skúmavosť
         protestantizmu sa Francúzom zdal katolicizmus, ktorý preberá zodpovednosť za jednotlivca a
         pre celok znamená odpustenie. Preto zostali katolíkmi, aj keď len navonok, a snažili sa
         oslobodiť od pápežstva článkami galikánskej cirkvi. Od pokusov prikloniť sa k
         protestantizmu a jeho cirkevných a politických experimentov, od zverejnenia nantského
         patentu, prešli časmi Ľudovíta XII., XIV., XV. k Richelieuovi a Mazarinovi, až do dní vlády
         spovedných otcov a metres. Rozhnevaní nad ponížením, akého sa im dostalo, všetko
         porozbíjali, z neobmedzenej monarchie urobili takzvanú republiku a poverili ľud, aby
         vládol. Náboženstvo označili za nepotrebné a odvrhli ho, v bývalej monarchii rozbili všetky
         ustanovizne a všetkým monarchom sveta vyhlásili vojnu, každému národu sľúbili svoju ochranu
         a netrvalo dlho, keď sa znova ocitli pod vládou jedného, ktorý ich upokojil tým, že znova
         zaviedol všetko to, čo oni odstránili. Namiesto nápisu „sloboda“ je na ich zástavách dnes
         napísané „sláva“, a tak aj tiahli svetom so svojím slávnym panovníkom. Nazdávali sa, že v
         jeho mene môžu a musia dobyť svet a neuveriteľne si rozšírili svoju ríšu; nečakane však
         nastali zlé dni, a oni opustili svojho vodcu, zabudli na slávu a z obrovitánskeho
         Francúzska sa znova stala krajina vo svojich pôvodných hraniciach. Po toľkom vypätí a
         toľkých pohromách si Francúzsko vyžadovalo reštauráciu, ku ktorej skutočne aj došlo,
         akonáhle sa však Francúzi pocítili ako-tak zreštaurovaní, znovu prišlo k prevratu a k
         úderom, v dôsledku ktorých sa ustanovil nový trón. Netrvalo dlho, a trón znovu uvoľnil
         miesto republike, ktorú založili len nedávno. Už vyššie sme uviedli proroctvo o tomto novom
         štátnom útvare. Keď vládli Francúzi v iných častiach sveta, boli rovnako nešťastní ako
         doma, vo svojom štáte. Založili síce kolónie, získali značné majetky napríklad vo Východnej
         Indii, v Amerike, nedokázali si ich však obrániť a nechali sa vytlačiť Angličanmi. Hlavné
         body francúzskych dejín, tak ako sme ich tu v skratke načrtli, poukazujú jasne na to, že
         francúzsky národ sa nedokáže vyvíjať organicky, neustále osciluje a ustavične je v zajatí
         politických experimentov, a väčšmi ako vonkajšie, hrozí mu vnútorné nebezpečenstvo.
   </p>
   <p>
    Nemožno poprieť, že si francúzsky národ napriek tomu získal určitú prevahu medzi
         vzdelanými národmi Európy a upútal na seba zraky ostatných národov ako na nejaké orákulum;
         nepokúšame sa mu ani odoprieť zásluhy, ktoré vydobyl pre ľudstvo, niektoré však boli medzi
         nimi aj náhodné a pochybné. Už v minulých storočiach oslavovali Francúzov kvôli ich
         literárnemu vzdelaniu, jemnému spoločenskému správaniu a ich humánnosti, čo nesmiernym
         spôsobom prispelo k tomu, že sa francúzsky jazyk stal súčasťou civilizovaného sveta a
         vydobyl si prvenstvo. Popri niektorých javoch, ktoré sú hodné uznania, však neobstojí
         väčšina z toho, čím v takzvanom zlatom veku francúzskej literatúry za vlády Ľudovíta XIV.
         táto literatúra potvrdzovala o sebe pozitívnu mienku, vedecké skúmania sa presadili až
         neskôr, a to, čo vtedy vznikalo v poetickej forme a v próze, je veľmi ukotvené vo svojej
         dobe; veľmi okato sa lipne na pravidlách, prevláda manierizmus a nútenosť a mnohé diela
         vychádzajú z nesprávneho chápania starých vzorov. Vtedajšiemu svetu, chudobnému na
         akékoľvek duchovné statky, sa v zajatí starých vzorov, v ktorých sa obsiahlo a vyčerpalo
         všetko krásno, zdala pravdaže francúzska literatúra, hoci napodobňovala len vonkajškovo,
         čímsi veľkým a neprekonateľným, ale mnohé z toho, čo vtedy vyvolávalo všeobecný obdiv a
         považovalo sa za večné, dnes leží celkom alebo aspoň spoly zabudnuté a v prachu! V
         spoločenskom správaní Francúzov, podobne ako v ich literatúre, bola a je takzvaná etiketa
         tiež len čímsi formálnym, toporným, uniformným, alebo je dokonca výsledkom drezúry, bez
         akejkoľvek úprimnosti či vrúcnosti, a skutočne je otázne, či sa neprežije podobne ako
         klasická literatúra a nestratí hodnotu; ich preslávená humanita je tiež skôr len zo
         starodávneho rytierstva zdedená úslužnosť, ako skutočná vnútorná túžba a potreba. Pravý
         človek zostáva vždy a za každých okolností tým istým, francúzski kolonisti sa nám však
         zjavujú v inom svetle. Svet, ktorého zrak sa kedysi upieral na Francúzsko, dnes tak trochu
         vytriezvel zo svojho pôvodného nadšenia Francúzmi vďaka ich činom — za ktorými sa vonkoncom
         neskrýva tak veľa —, odvracia sa od tohto kedysi žiarivého slnka, a to, čo sa dnes deje vo
         Francúzsku, v ňom nevzbudzuje ani zďaleka taký živý záujem ako kedysi.
   </p>
   <p>
    Nebezpečenstvo, ktoré hrozí Francúzom vďaka ich rôznym politickým a iným experimentom,
         zvyšuje sa aj tým, že len 44 % obyvateľstva je zamestnaných v poľnohospodárstve, hoci je
         hustota obyvateľstva pomerne vysoká; na štvorcovú míľu tu totiž pripadá 3239 ľudí, štátne
         dlžoby sú tiež vysoké a výdavky neustále presahujú príjmy.
   </p>
   <p>
    O ostatných významných románskych krajinách, o Španielsku a Taliansku, niet veľmi čo
         povedať. Potom, ako sa v Španielsku romanizovaní Góti vzdali plytkého arianizmu, stali sa
         najvernejšími a najoddanejšími prívržencami katolíckej cirkvi, ktorá tu mohla prinášať
         najzrelšie ovocie jedine a výlučne vďaka tomu, že nebola obmedzovaná reformáciou, a to v
         takej miere, že na príklade Španielska dnes možno pozorne študovať, kam dospeli prísne
         katolícke krajiny v oblasti ľudského vzdelania, mravov a pracovitosti. Po páde Arabov a po
         ich vytlačení z Grenady, ich posledného útočiska, spojilo sa Španielsko uzavretím
         manželstva medzi Ferdinandom a Izabelou v jednu ríšu. Vďaka objaveniu Ameriky, ku ktorému
         prišlo hneď potom, bola by sa táto krajina stala veľavýznamným štátom, avšak tento veľký
         objav spôsobil len jej úpadok. Bohatstvá, ktoré sa nahromadili na druhom svetadieli, sa
         povyvážali a prehajdákali a namiesto toho, aby utužili silu a činorodosť národa, poslúžili
         len tomu, aby ju paralyzovali a zlomili. Španielska vláda sledovala tento cieľ takisto s
         neúnavným úsilím; keď sa v Európe už začínala šíriť reformácia, považoval totiž katolícky
         kráľ Španielska ako strážca katolíckej cirkvi za svoju najsvätejšiu povinnosť zahatať
         reformácii akýkoľvek prístup do tejto prísne nábožnej krajiny a zaviedol strašnú
         inkvizíciu, na ktorej sa podieľali tým najkrutejším spôsobom temní dominikánski mnísi.
         Akákoľvek odchýľka od pápežského učenia, alebo hoci tieň podozrenia znamenali
         najvyberanejšie spôsoby mučenia a najukrutnejšiu smrť. Tak inkvizícia a nezaslúžené
         bohatstvo zadusili každé úsilie a akúkoľvek podnikavosť v národe, ktorý potom upadol do
         obdivuhodnej apatie a letargie, a v takomto stave ho vidíme vegetovať dodnes — stratil už
         všetku silu vytrhnúť sa z neho. Po upadnutí do tohto stavu dostával zvonka rovnako
         regentov, ako aj popudy k činnosti; vojna o dedičstvo vyniesla na trón Bourbona,
         zdegenerovaných Bourbonov vyhnal Napoleon a znovu dosadil Španielom za panovníka jedného zo
         svojich bratov. Masa vybičovaná katolíckym fanatizmom siahla preto po zbrani, avšak
         podľahla disciplinovanému a oduševnenému francúzskemu vojsku — dôkaz toho, že akokoľvek
         sfanatizovaná masa nemôže vzdorovať disciplínou podopretému oduševneniu a vyrovnanému
         vystupovaniu. Po druhý raz pomohli cudzinci Španielom zbaviť sa francúzskej nadvlády a
         odvtedy viackrát sami medzi sebou bojovali kvôli tomu istému regentovi, za ktorého sa
         predtým vrhali do boja proti cudzincom. Situáciu, v akej je španielska vláda teraz, sme
         opísali vyššie; aj vláde, aj národu chýba pevná, silná vôľa, všade tu narážame naopak len
         na nečestnosť, letargiu a skazenosť.
   </p>
   <p>
    Španielsky duch, ako vidíme na príklade inkvizície, sa ani vo vnútri národa nezastavil
         pred nepredstaviteľnou krutosťou a celkom jej popustil uzdu tam, kde sa zmocnil cudzích
         krajín. Známy je Albov krvavý kúpeľ v Holandsku; známe sú aj španielske poľovačky na ľudí a
         vyvražďovanie celých kmeňov v Amerike kvôli ničotným ziskom. Takéto národy nie sú
         prispôsobené na to, aby sa mohli trvalo vyvíjať pod nadvládou veľkých národov sveta.
   </p>
   <p>
    Taliansko sa stalo po rozpade rímskeho panstva bojiskom cudzích národov; cudzinci ho
         ustavične a zo všetkých strán zašliapávali a takmer až do dnešných dní mu neprestajne
         nanucovali svoje zákony. Zbiehali sa tu rôzne kmene Germánov, Hirovia a Turkilingovia,
         rozprášili sotva po mene jestvujúce rímske panstvo, založili si svoje vlastné, avšak len
         kvôli tomu, aby ho potom mohli odstúpiť iným, ktorí práve prišli. Rýchlo sa tu striedala
         nadvláda Ostrogótov, východných Rimanov, Longobardov, Frankov, a za svoje bojisko si
         Taliansko zvolili Hohenstaufovci a Gwelfovci. Po ukončení bojov, a dokonca ešte aj počas
         nich získali niektoré hornotalianske mestá samostatnosť, vydobyli si moc a bohatstvo,
         poskytli útočisko vedám, menovite však umeniam, no neboli schopné vytvoriť pre Taliansko
         oporný bod a získať preň jednotu. A tak neprestajne bojovali o vládu nad Horným Talianskom
         Francúzi, Španieli, Rakúšania, až tu nakoniec zvíťazili Francúzi pod vedením Napoleona, po
         ktorého páde sa Horné Taliansko opäť dostalo pod cudziu, totiž rakúsku nadvládu. Južné
         Taliansko je v tomto ohľade len kópiou Horného Talianska. O túto krásnu krajinu bojovali
         rad za radom východní Rimania, Longobardi, Saracéni, Normani, Nemci, až nakoniec o jeho
         osude rozhodli pápeži a krajinu postúpili ako léno Francúzom. Ale cudzinci sa ani tým
         nedali odstrašiť; Francúzsko zvádzalo o túto krajinu nekonečné vojny, a napokon si na ňu
         nárokovali aj Rakúšania, a hoci nemali veľké šťastie, predsa len ju na istý čas obsadili.
         Taktiež Napoleon tu urobil mocný zásah, po jeho páde však krajina prešla do rúk
         predchádzajúcich vládcov. — V strednom Taliansku sa upevnila rímska kúria, a Taliani,
         utláčaní zo všetkých strán cudzincami, ju považujú za akúsi národnú vládu; boli časy, keď
         sa kúria tvárila, že túto pozíciu naozaj má, hoci jej k tomu chýbala potrebná základňa a
         sila, neustále bola odkázaná na cudzie sily a musela sa spoliehať na ich láskavú pomoc v
         záujme udržania svojej vlastnej cirkevnej moci. Keďže sa však vzhľadom na svoj cirkevný
         charakter okrem toho sama považovala za neschopnú obsiahlejšie politicky vládnuť, upustila
         od takýchto zámerov a uspokojila sa s cirkevnou nadvládou. — Pohľad na taliansky národ je
         vcelku smutný; tento národ, neustále ušliapavaný a utláčaný cudzincami, bol udržiavaný v
         stave nezrelosti a oberali ho o jeho silu; nespokojnosť s takouto cudzou nadvládou viedla
         pochopiteľne k nepretržitému špehovaniu a odpornému udavačstvu a rovnako aj k vymýšľaniu
         najrozličnejších ťahov a tých najohavnejších prostriedkov na jeho udržanie v otroctve.
         Takto sa Taliansko stalo domácou krajinou obávanej tajnej polície a machiavellistického
         systému panovania, ktorého zásady samo vypracovalo a v tomto smere poslúžilo Západu ako
         nasledovaniahodný príklad. Taliansky národ toto všetko nielen že trpezlivo znášal, ale aj
         umožnil a podporoval, a tým len znovu umožnil vlastný morálny rozklad. Stranícke
         zoskupenia, čo neustále vznikali v mestách i mimo nich — v ich dôsledku prišlo k zdivočeniu
         a k všestrannému mravnému úpadku, ktorý zasiahol najviac rímsku kúriu — boli málo vhodné na
         to, aby z Talianska spravili baštu odporu proti cudzincom. Taliani sa proti nim síce
         nedávno všade vzbúrili, nikde sa však odpor neudržal a nedošlo k vytúženému oslobodeniu
         Talianska spod cudzieho jarma. Toto hnutie bolo nakazené zhubnými západnými vplyvmi, a hoci
         v srdci pociťujeme žiaľ nad nešťastím rozorvaného a pošliapaného Talianska, nazdávame sa,
         že by
    <span class="emphasis">
     <em>
      Mazziniho
     </em>
    </span>
    operácie a veľmi nepravdepodobné uskutočnenie jeho
         plánov viedli v uvoľnenom a skazenom Taliansku k bezhraničnej anarchii a rozvratu.
   </p>
   <p>
    Nemecko dosiahlo vrchol svojej slávy a moci za vlády Karolingov. Voľné, navzájom
         nepoprepájané nemecké kmene porazili už síce predtým Merovingovci, definitívne si ich však
         podrobili až ich činorodí nástupcovia, z nezávislých kniežat spravili svojich vazalov a
         hodnostárov krajiny a zavedením jednotnej správy scelili krajinu do Nemeckej ríše.
         Nástupcovia Karolingov, Ottovci a Heinrichovci, zväčša mocní vladári, pokračovali dôsledne
         v započatom diele, a už za Heinrichovcov, predovšetkým však za stále silnejších
         Hohenstaufovcov pokúšali sa vojvodovia získať väčšiu samostatnosť, a panovníci sa ich
         pokusy snažili mariť tak, že menej mocným kniežatám dovolili uvoľniť sa zo zväzku s
         vojvodstvami a udelili im na ich území vojvodské práva. Tento prostriedok bol istý čas
         účinný, avšak značne sa tak zvýšil počet tých, ktorí sa usilovali o samostatné postavenie;
         ich úsilie našlo významnú oporu vo volebnom práve nemeckých kniežat a okrem toho mu do
         veľkej miery poslúžilo aj súperenie medzi Hohenstaufovcami a Guelfami. Nato sa na nemecký
         trón dostali Habsburgovci, ktorí ihneď začali uprednostňovať mocenské nároky svojho dvora
         pred všetkým ostatným, aj pred blahom a jednotou ríše, v čom ich zas usilovne napodobňovali
         kniežatá, ktorým zas takzvanou zlatou bulou Luxemburgovci zákonne uznali právo na voľbu
         cisára a túto voľbu zverili siedmim takzvaným kurfirstom, ktorí si z nej zas na svojom
         území odvodzovali práva hraničiace so zvrchovanou kráľovskou mocou. Vďaka tomu a vďaka
         právne ukotvenému uznaniu v ríši nadobudli kniežatá veľmi vysoké postavenie a všetci
         ostatní sa ich v tomto usilovali nasledovať. A keď sa začala reformácia, využili kniežatá
         svoje právomoci nielen na oslobodenie svojho ľudu spod pápežskej moci, ale aj na vymanenie
         sa spod vlády cisárov, ktorí sa v Nemecku stali ochrancami a priekopníkmi pápežstva. V
         tridsaťročnej vojne, kde sa vcelku cirkevná maska použila len na zakrytie svetských
         záujmov, vystúpilo toto úsilie celkom otvorene na svetlo, pretože nielen cisárska strana
         neskryte bojovala v ríši o absolútnu moc, ale aj jej protivníci pridržiavajúci sa Švédov
         pokúšali sa o to isté na svojom území a nakoniec, vo westfálskom mieri, ktorý im v tomto
         smere priniesol primeraný úspech, takmer úplne dosiahli svoj cieľ. Od toho času sa Nemecká
         ríša stala ríšou tieňov, nemecká jednota nejednotnou rôznorodosťou a nemecký cisár pánom
         bez zeme a moci. Brandenburské knieža
    <span class="emphasis">
     <em>
      Friedrich I.
     </em>
    </span>
    si mohol bez obavy
         nasadiť na hlavu kráľovskú korunu, a toto sebaoprávnenie musel neskôr schváliť cisár;
         následne sa mohol beztrestne ustanoviť rýnsky spolok, potupa pre Nemcov, ktorá pre nich
         znamenala nielen to, že kniežatá, čo doň vstúpili, odhalili úplnú bezmocnosť svätej rímskej
         ríše, ale aj to, že vedení svojimi vlastnými partikulárnymi záujmami, uvrhli ríšu k nohám
         cudzieho mocnára a dopustili sa mnohonásobnej vlastizrady. Napoleon sa s týmito kniežatami
         hral ako s bábkami; tých, ktorých sa mu zachcelo škrtnúť z katalógu panovníkov v sv.
         rímskej ríši, bez mihnutia oka škrtol a oni museli byť ticho; iných zas korunoval a
         vymenoval za panovníkov, kráľov a suverénnych vojvodov, ale prirodzene nie na veľkých
         územiach; duchovných pánov spravil svetskými, alebo ich dokonca poslal do kostola na
         bohoslužbu, keď sa im zunovalo ich svetské povolanie, alebo aj do kláštorov, aby tam
         premýšľali o pominuteľnosti lesku tohto sveta, a pobral z ríše to, čo len pobrať mohol, s
         regensburským ríšskym snemom zaobchádzal tak, akoby to bola stará zbrojnica, odkiaľ dal
         niečo povyberať, trochu vyleštiť a takto povystavovať, zatiaľ čo všetko ostatné, čo bolo
         hrdzavé, povyhadzoval. Takto vyzeralo Napoleonovo energické zaobchádzanie s Nemeckou ríšou.
         Keď vtedajší vládca ríše František videl, že Nemecká ríša sa z Nemecka vytráca rýnskou
         bránou, vzal si to k srdcu a odstúpil. Takto prestala jestvovať Nemecká ríša aj podľa
         svojho mena, tak ako skôr či neskôr prestáva jestvovať všetko, čo sa rozpadlo už vo svojej
         podstate. Po tom, ako bol porazený Napoleon, vytvorili kniežatá na Viedenskom kongrese
         nemecký spolok a obnovili ho vo Frankfurte, no celý tento spolok bol a je len úbohým
         surogátom nemeckej jednoty a sily a nevedno, ako by bol obstál v skúške týchto svojich síl
         — jediné, čo je známe, je, že si ich odskúšal na slobode univerzitného vyučovania a na túto
         skúšku dosť doplatil. Nemecký colný spolok, ktorý je pod pruskou ochranou, je skôr
         záchrannou kotvou pre krajinu zaplavovanú anglickými priemyselnými výrobkami, než výrazom
         sily nemeckého ducha; takéto zväzky založené na materiálnych záujmoch môžu síce na okamih
         oživiť národné cítenie určitého národa, avšak nedodajú mu silu, ktorá vyhasla a ktorá je
         inak potrebná na činy.
   </p>
   <p>
    Tento rozpad a rozklad nemeckej jednoty je zlo, ktorým trpí nemecký národ a my neveríme,
         že bude mať vôbec niekedy silu, aby sa od tohto zla oslobodil. Pokojný duch Nemcov, svojou
         povahou skôr zameraný na vnútorné sústredenie, než unášaný vôľou a túžbou pôsobiacimi
         navonok, sa aj primerane tomu stiahol zo sféry politickej činnosti a v prospech ľudstva
         prešiel na pole výskumu a vedy. Na tomto poli dosiahol uznaniahodné, ba veľké výsledky,
         položil základy cirkevnej reformácie a presadil ju, následne sa potom najhlbšie zo všetkých
         národov zaoberal vedami a spracoval ich, zato však v politickej oblasti zaostával, ba
         neskôr si vyslúžil aj posmech. Hoci sú sami Nemci nespokojní a preklínajú smerovanie svojho
         ducha a hoci sami medzi sebou zosmiešňujú svoju trudnomyseľnosť a zo svojich najväčších
         mysliteľov sa posmievajú ako z nepraktických mužov, ba dokonca z nich robia karikatúry, a
         akokoľvek sa aj zaprisahávajú, že sa v budúcnosti oslobodia od takéhoto smerovania svojho
         ducha a chcú byť činní výlučne len v politickej oblasti, nikdy tento cieľ nedosiahnu a
         nikdy nebudú schopní vyvolať oduševnenie, pretože takéto oduševnenie nevyviera zo
         vzájomného povzbudzovania a rečí, ale skôr je produktom ducha vedomého si ušľachtilého
         poslania, ktoré ho okrídľuje. Nemci vstúpili do svetových dejín s takýmto poslaním, s
         cisárstvom založenom na myšlienke kresťanského náboženstva; vtedy mali takpovediac všetko
         naľavo aj napravo otvorené, dnes je to už však inak, úplne inak. Na to, aby sa mohli
         vyformovať a aby mohli pôsobiť, potrebovali by predovšetkým politickú jednotu, pretože
         všetko úsilie od samého začiatku stroskotáva na týchto maličkých štátikoch, o ktorých aj
         nemecké noviny posmešne píšu, že niektoré z nich by dokázali udržať len traja husári, ktorí
         sa navyše bratsky delia o jedného koňa. Kozáci, ktorí sa vrátili do svojej vlasti z
         francúzskych vojen, sa na tejto rozdrobenej krajine dobre zabávali a na otázku, v akých
         krajinách boli, odpovedali: „V takých krajinách, kde sme v jednej nocovali, v druhej sme
         mali raňajky, v tretej sme obedovali a vo štvrtej znovu spali.“ Pokiaľ bude trvať takýto
         stav, nie je možné, aby z Nemecka niečo bolo, pretože sila je tu zlomená a krajina je zo
         všetkých strán otvorená. Nič nepomohol ani Amfyktiónov zväz Grékom, a je známe, ako šikovne
         ho využil Filip na podmanenie Grécka. Či sa však Nemci rozhodnú skoncovať s takýmto stavom,
         či dokážu takéto rozhodnutie aj príslušne zdôrazniť a či sa im ho podarí napriek všetkým
         vnútorným aj vonkajším prekážkam a silám presadiť vo veľkolepej revolúcii, pretože bez nej
         by to šlo ťažko, ba nešlo by to vôbec — to sú otázky, na ktoré musia Nemci odpovedať nie
         skúmaním povahy štátu, nie rozličnými teoretickými kombináciami a experimentami, ale činmi.
         Najnovšie udalosti nehovoria veľmi v prospech takého riešenia tejto otázky, ktoré by si
         Nemci mohli želať, a ani ich dejiny nie sú také, že by sme z nich mohli vyvodiť záver,
         ktorý by hovoril v prospech Nemcov. Keď roku 1848 vypukli nepokoje vo Francúzsku, nastal aj
         v Nemecku veľký rozruch, všeobecným sa stalo volanie po nemeckej jednote a slobode, avšak
         namiesto toho, aby došlo k činom, naplnil sa kostol sv. Pavla vo Frankfurte rečníkmi, či
         lepšie povedané profesormi filozofie a politickej ekonómie, a okrem toho rôznymi krikľúňmi
         a podenkovými hrdinami, ktorí si predsavzali, že v kostole sv. Pavla vytvoria nemecký štát.
         V súvislosti s touto predstavou prebrali teda dôkladne teóriu štátu, presne,
    <span class="emphasis">
     <em>
      en
            detail
     </em>
    </span>
    sa uviedol a formuloval pomer jednotlivca k celku a keď boli hotoví s
         touto prácou, ktorú zapísali do protokolu a popritom k jednotnému, veľkému Nemecku
         protokolárne popripájali viacero krajín, vyhlásila sa v prítomnosti všetkých a so
         srdcervúcou dojemnosťou jednohlasne jednota a nezávislosť Nemecka. Aby však súčasne malo
         vyhlásenie príslušnú váhu, slávnostne sa uzniesli na vytvorení jednotného nemeckého vojska
         spolu s národnou flotilou, a čo treba zdôrazniť, tiež to zapísali do protokolu. Potom, ako
         boli s tým najnevyhnutnejším a najdôležitejším hotoví a Nemecko bolo vytvorené a
         ustanovené, z kostola sv. Pavla vyšli od suverénnych predstaviteľov nemeckej jednoty
         rozkazy všetkým nemeckým vládam, aby ich vo všetkom poslúchali, previedli svoje vojská pod
         nemecké zástavy a aby prisahali na dôkladne vypracovanú ústavu. Okrem toho však vyšla výzva
         pre celý nemecký národ, aby sa urobila peňažná zbierka na vytvorenie protokolárne
         zaznamenanej národnej flotily. Aký úspech malo toto všetko? Údajní vazali suverénnych
         strojcov Nemecka z kostola sv. Pavla odložili po predošlom vyhlásení najhlbšej oddanosti
         pekne-krásne a v tichosti bokom svoje rozkazy, vojsko, ktoré prisahalo na papierovú ústavu,
         horelo túžbou čím skôr zahnať krikľúňov z kostola sv. Pavla, a pri veľkom oduševnení
         plynuli zo všetkých nemeckých krajín značné príspevky pfennigov a grošov na zriadenie
         národnej flotily! Kostol sv. Pavla však nebol dostatočne pripravený na takýto úspech. Zdalo
         sa mu, že musí pristúpiť k iným opatreniam, a v presvedčení, že nemecká jednota musí mať aj
         svojho viditeľného vodcu, zvolili si za vládcu ríše arcivojvodu Jána, ktorý po určitom
         váhaní túto voľbu prijal a vo svojom energickom nástupnom vyhlásení sľúbil takú nemeckú
         jednotu, ktorá bude pevná ako nemecké hory. Znovu sa na všetky vazalské vlády spustil dážď
         rozkazov, no keďže mali tieto rozkazy ten istý účinok ako všetky predošlé a národ o
         panovníkovi vyhlasoval, že pod jeho vládou ríša upadáva, poobzeral sa panovník dookola,
         vzal to najcennejšie, čo priniesol svojim Nemcom a utiekol. Medzitým však ríša nezískala
         proklamovanú pevnosť, preto sa rozhodli reprezentanti v kostole sv. Pavla vyskúšať
         naposledy na vytvorenie nemeckej jednoty starý prostriedok, a to známu pruskú voľbu cisára.
    <span class="emphasis">
     <em>
      Táto koruna mi môže prísť draho
     </em>
    </span>
    , pomyslel si pruský kráľ a odmietol
         ju, avšak takým spôsobom, ako kedysi počas verejných hier zrazil lakťom korunu Cézar, keď
         mu ju priniesli. Po všetkých týchto pokusoch a nezdaroch s usporiadaním Nemecka boli
         suverénni držitelia moci v kostole sv. Pavla vládam na obtiaž, tu a tam dochádzalo v
         Nemecku k zrážkam a nepokojom, aj rečníci už boli trochu unavení a zachrípnutí, a tak s
         nimi vlády spravili krátky proces, vykázali ich z kostola podobne, ako kedysi Cromwell
         vykázal členov parlamentu, naplneného Svätým Duchom. Proces nemeckej jednoty by sa dočasne,
         alebo dokonca úplne zastavil, keby nebol v osobe Schwarzenberga zrazu povstal nový, silný
         muž a organizátor, ktorý si želal zjednotiť ríšu pod ochranou Rakúska a jeho soldatesky,
         pritom však Rakúšanom zavesil na krk Prusov. Kto dokáže vopred povedať, čo by z toho
         vzniklo, možno by bolo bývalo došlo dokonca, ó, hrôza pomyslieť, k bitke medzi Rakúšanmi a
         Prusmi, keby nebol zahrmel svoje „Quos ego etc.“ niekto tretí, silnejší, a nebol tým aspoň
         trochu priviedol obrnených bitkárov k pokoju a rozumu. Tak stroskotal aj tento pokus,
         pretože sebavedomý organizátor dostal čoskoro nato vtipný nápad usporiadať v Drážďanoch
         porady pod úplne novým a zvláštnym názvom „slobodné konferencie“. Tieto slobodné
         konferencie sa síce otvárali a aj uzatvárali s veľkou pompou, avšak nikto nevie, nakoľko tu
         skutočne vyzrela nemecká jednota, a len noviny uvádzajú a proklamujú ako
    <span class="emphasis">
     <em>
      najnovšiu verziu
     </em>
    </span>
    nemeckej otázky návrat k
    <span class="emphasis">
     <em>
      starému
            spolku
     </em>
    </span>
    , ktorý bol prehlásený za to najlepšie riešenie. Takto sa teda
    <span class="emphasis">
     <em>
      tanta molis erat
     </em>
    </span>
    dostať späť k spolku, a navyše k starému! Vietor,
         ktorý sa rozpútal okolo nemeckej jednoty, úplne zmietol od brehov nemeckú flotilu a kto
         vie, kde teraz nájde svoj prístav, kde spustí kotvy? Nemecké noviny priniesli najnovšie
         potešiteľnú správu, že jej život je predĺžený vďaka preddavku z pruskej pokladnice o
         ďalších šesť týždňov. Čo sa s ňou stane po uplynutí tejto osudnej lehoty, je záhadou,
         pravdepodobne sa vydá na plavbu okolo sveta a vydá o tom dôkladnú štúdiu. Dvaja obrnení
         protivníci, Rakúsko a Prusko, Schwarzenberg a Manteuffel, idú medzitým pokojne ruka v ruke
         do Varšavy, aby si tam vypočuli lekciu o nemeckej jednote. Akú karikatúru spravilo z
         rozvážneho nemeckého národa jeho politické úsilie! Dalo by sa to ešte ako-tak zniesť u
         Maďarov, ale nie u rozvážnych Nemcov!
   </p>
   <p>
    Nepokoje, ktoré najnovšie vypukli v Nemecku, boli ľahko potlačené a pruské vojsko
         čoskoro premohlo veľký, ale bez oduševnenia bojujúci dav. Vodcovia utiekli a vyburcovaný
         národ nechával veciam voľný priebeh. Nemci si počas udalostí, ktoré boli pre nich významné,
         ani v predchádzajúcich storočiach nevypestovali nejakú mimoriadnu vôľu k činu, pretože nik,
         kto má rád pravdu, nebude môcť poprieť, že vojna, ktorá nasledovala bezprostredne po
         reformácii, bola veľmi nevýrazná, a takisto tridsaťročnú vojnu viedli Nemci s očividnou
         slabosťou, ba úbohosťou. Ako je možné, že sa ťahala tak dlho, veď iné vlastnosti národa by
         predsa vyniesli na čelo udatných národov významné osobnosti? S výnimkou Švédov a niekoľkých
         mocných vodcov na strane Ligy nenájdeme v tridsaťročnej vojne nič takéto, a Nemecko vyšlo z
         vojny celkom ubité a zdecimované. Už vyššie sme spomínali, akí boli Nemci počas
         napoleonských čias a ako im záležalo na ich slobode. Keby vtedy proti všemocnému cisárovi
         nezakročili svojou rukou Rusi a keby neboli vtedy otriasli Nemcami a nepriniesli im
         rozhodujúcu pomoc, kto vie, aký osud by postretol Nemcov?! V tej dobe neboli Rusi v Nemecku
         takí zaznávaní ako teraz, ľudia tam vtedy radi počúvali a spievali ich piesne a dokonca
         chválili dobrých kozákov. Rakúšania, tak poviete, si splnili vo francúzskych vojnách svoju
         povinnosť; avšak povedzte: akými silami? Tieto sily boli rovnako málo nemecké, ako boli
         rímskymi tie sily, ktorými Aetius porazil Hunov na katalánskych poliach. Mimochodom,
         neskrývajte sa za Rakúsko, tiež bolo slabé, veľmi slabé a do posledného mocného zakročenia
         Rusov podľahlo zakaždým porážke. Lepšie je o Rakúsku mlčať. Pripojenie
         Šlezvicka-Holštajnska k Nemecku neodvolateľným nariadením v kostole sv. Pavla taktiež
         neprebiehalo obzvlášť hladko. Spevácke chóry síce po celom Nemecku chrabro vyspevovali
         „Šlezvicko-Holštajnsko, rodom príbuzné“ a „Šlezvicko-Holštajnsko, morom obkolesené“, keď
         však nadišiel čas boja, len niekoľko málo dobrovoľníkov z nemeckých krajín vybralo sa na
         pomoc bratom v núdzi, zato však poslali bojom unaveným bratom riadne množstvo piva. Aj keď
         to nie je bohvieaká pomoc, tak aspoň niečo! Treba ešte poznamenať, že tí najvynikajúcejší
         nemeckí muži nie sú mužmi činu, ako Francúzi, ale mužmi umenia a vedy, tak ako Goethe,
         Schiller a nekonečné množstvo iných.
   </p>
   <p>
    Najvýznamnejším, najväčšmi nemeckým štátom, ktorý je pritom protestantský, tak ako sa na
         nemecký štát patrí, je Prusko. Protestantskú výchovu a zmýšľanie vidno rovnako na národe,
         ako aj na jeho panovníkoch, ktorí, hoci neboli všetci významnými vládcami, predsa len boli
         statočnými mužmi. Popri týchto úctyhodných prednostiach trpí pruský štát rovnako aj
         množstvom podstatných nedostatkov, ku ktorým patrí predovšetkým rozdelenosť územia a
         nárokovanie si na pozíciu európskej veľmoci. Toto v poslednom čase neustále zdôrazňované a
         vzhľadom na prostriedky, po ktorých Prusko siaha, celkovo neadekvátne postavenie, neustále
         núti pruský štát k veľkému vypätiu síl, avšak výsledkom je nakoniec zlá situácia
         pripomínajúca položenie chudáka, ktorý sa mieša do spoločnosti bohatých pánov. V európskych
         záležitostiach nie je Prusko nikdy schopné presadiť svoje názory, v dôsledku čoho ich alebo
         neustále nanucuje druhej, mocnejšej krajine, alebo sa musí dostať do vleku druhých.
         Friedrich Veľký vykonal spolu so svojím národom slávne, ba obdivuhodné skutky, od toho času
         však nebol pruský štát v stave sám si obhájiť svoje postavenie a nezávislosť voči rôznym
         nevraživostiam. Lákaný Napoleonom, držal sa v úzadí skôr zo strachu ako z náklonnosti a
         záujmu, keď sa mu však opovážil vzoprieť, po jedinej bitke takmer zmizol z mapy. Za svoju
         spočiatku biednu existenciu vďačí len ruskému zákroku, neskôr sa mohol obrodiť vďaka veľkej
         pomoci Rusov. Hoci je Prusko podľa západných predstáv absolutistickým štátom, Prusi mali
         dosť dôvodov na to, aby s ním boli spokojní, pretože svoje práva tu mal každý, bez rozdielu
         stavov, a veľmi sa tu podporovalo vzdelanie ľudu, ochraňovali sa jeho názory a mravy, a
         nebolo ľahké primäť pruskú vládu k nejakému opatreniu bez toho, aby sa neuistila o jeho
         správnosti súhlasom svojho ľudu. Avšak aj tento štát pohltil vír najnovších európskych
         pohybov, čo malo zrejme sčasti svoju príčinu v kolísavosti terajšieho kráľa, v jeho
         rozličných nekonečných pokusoch a operáciách, z väčšej časti ich však možno pripísať
         západoeurópskemu duchu, ktorý sa rozšíril aj v Prusku. Neskoršie germánske prejavy kráľa
         ani zďaleka nestačili na to, aby mu pomohli opäť získať dôveru ľudu, ktorý sa od neho
         odvrátil, a neustále rastúca priepasť medzi vládou a ľudom, prehlbujúca sa vďaka ďalšiemu
         pôsobeniu západoeurópskych požiadaviek, hrozí uviesť pruský štát do nebezpečenstva.
   </p>
   <p>
    Najzdravším a najsilnejším spomedzi všetkých západoeurópskych štátov je nepochybne
         Anglicko. Religióznosť národa je tu ešte živá, a pokojná, vážna myseľ vzdoruje unáhleným a
         uponáhľaným pohybom, jeho energia je v ustavičnom napätí a hľadá si nové polia pôsobnosti.
         Germáni sú celkovo v čomsi svojrázni, a tento svojráz spočíva v hĺbke ich ducha. U Nemcov
         sa prejavuje v duši skúmajúcej podstatu všetkých javov a v pohrúžení sa do vedy, u
         Angličanov v organizácii štátu a u Normanov v šikovnom, dobre premyslenom a rýchle
         realizovanom podnikaní. Veľkosť Angličanov sa zakladá na štáte, ich ústava však nie je
         skonštruovaná z apriórnych formúl, ani ju odniekiaľ neprebrali a nepreniesli do svojej
         krajiny, ale vyviera z hĺbky, z túžby a potreby ducha národa, vyvíjala sa postupne so
         samotným národom a je s ním vnútorne spätá a preto tvorí so životom národa organický celok.
         V Anglicku sa stala takzvaná konštitúcia skutočnosťou, a keďže sa tam dobre ujala,
         považovali ju za výtvor, ktorý pretrvá všetky časy a hodí sa pre všetky krajiny. Zavádzali
         ju preto všade, kde sa len dalo a pritom verili, že jej zavedením a napodobňovaním
         zabezpečia silu a slobodu každého štátu presne tak ako v Anglicku. Skúsenosť ukázala, že sa
         mýlili. Konštitúcia, aj tá anglická, je tiež produktom svojej doby, má svoje vývinové
         štádium, dá sa uplatniť len v určitých medziach a vyžaduje si pritom zdržanlivého a
         mierneho ducha, ktorý je charakteristický pre Angličanov. Jej základom musí byť taký
         pracovitý a podnikavý národ, akým sú Angličania. Ktorý západný národ sa môže pochváliť
         všetkými týmito prednosťami v takej miere ako Angličania? V Anglicku mala tiež kedysi
         šľachta prednostné práva a tiež bola mocná, roľnícky ľud mal takisto ako všade inde voči
         nej povinnosti poddaných a občiansky stav tam kedysi nedisponoval do takej miery
         politickými právami ako dnes, no pozrite sa, ako sa im v anglickom štátnom živote darilo v
         priebehu času vyrovnávať tieto nezrovnalosti, ako sa tu šľachta vždy v pravý čas dokázala
         vzdať svojich práv, ako málo sa tu meštianstvo vyvyšovalo nad ostatných, keď získalo
         politické práva! Okrem toho, že anglická šľachta vlastní veľkostatky, nelíši sa od ľudu v
         ničom, a tieto veľkostatky dedia len najstarší synovia. Ostatní, ktorí nemajú právo dediť,
         sú odkázaní na apanáže, alebo na iné zamestnanie v občianskej spoločnosti, vstupujú do nej
         a v každom ohľade sú si rovní so všetkými ostatnými gentlemanmi. Aké búrky vyvolávalo v
         ostatných západných krajinách zavedenie spomínaných opatrení, ktoré nebadane a krok za
         krokom prebiehalo v Anglicku? V anglickom štáte taktiež dochádzalo k otrasom, no ich pôvod
         a vyústenie boli iné než v ostatných krajinách. Po zavedení reformácie prispelo podstatne k
         premenám dvojité postavenie kráľa ako svetskej a cirkevnej hlavy, pretože vo veciach viery
         si hĺbavá germánska nátura nechcela dať nič predpisovať svetským panovníkom a v dôsledku
         objavenia Ameriky a napredovania priemyslu vyvolala popritom potrebné zmeny v štátnom
         hospodárstve; no ako rýchlo sa zatreli stopy po otrasoch, aké silné a jednotné zas bolo
         Anglicko, keď padla hlava Karola I., a po krátkom čase odstúpil protektor! — Aká veľká je
         však moc kráľa popri všetkých právach, ktorými disponuje ľud v zákonodarstve, čiastočne aj
         v správe a v súdnictve, a akej úcte sa teší najvyššia hlava národa! A koľko slobody má
         napriek tomu každý jednotlivec, a aký panuje popritom v krajine pokoj, poriadok a
         bezpečnosť! Tajnú políciu Anglicko veľmi nevyužíva, a načo by mu aj bola? Každý človek tu
         má tisíc možností, ako prejaviť svoje želania, nemusí sa pritom obávať nijakého
         prenasledovania, veď pre každého ukrivdeného a poškodeného je brána zákona otvorená a
         nakoniec sú všetci naplnení presvedčením, že aj keď nie hneď, tak predsa len postupom času
         zvíťazí poriadok potrebný pre blaho krajiny. Nedávno dokonca navrhlo predsa toryjské
         ministerstvo dôležitú zmenu obilných zákonov! Celkom inak sa prijímali ústavné zákony v
         ostatných západoeurópskych krajinách! Ihneď po ich zavedení sa krajiny obyčajne rozdelia na
         dva znepriatelené tábory, z ktorých každý je presvedčený o tom, že bude môcť existovať len
         vtedy, keď porazí toho druhého, heslom sa tu stala vojna na život a na smrť. Hoci sú v
         Anglicku jasne stanovené kráľovské právomoci, nedá sa vonkoncom povedať, že by bola
         kráľovská moc podľa ducha ústavy a v chápaní ľudu čímsi výlučným. Práve naopak, táto moc je
         tak vnútorne spätá s národom, že s ním tvorí jeden celok. Už z tohto, ale aj z iného dôvodu
         tu nemôže byť ani reči o vzájomných sporoch, pretože obe strany sú pevne presvedčené o
         svojom úprimnom zmýšľaní a vytrvalo si nástoja na svojich právach. Je všeobecne známe, k
         akému postaveniu, bohatstvu a moci sa Anglicko dopracovalo vďaka tomuto systému. Anglicko
         bolo medzi tými krajinami, ktoré viedli západné štáty do boja proti takmer neporaziteľnému
         francúzskemu cisárovi, držalo ich spolu, oživovalo ich vyhasnuté nádeje, všade na svete
         bojovalo chrabro proti všemocnému nepriateľovi a v núdzi prišlo na pomoc aj Rakúsku.
   </p>
   <p>
    Všetko však má svoj priebeh a všetko raz dosiahne svoj vrchol; zdá sa, že Anglicko tiež
         už prekročilo horizont svojej slávy a moci. Ako sme spomenuli vyššie, aj taký systém, aký
         je v Anglicku, dá sa udržať len v tých medziach, kde môže pôsobiť; na to, aby sa zachoval,
         musí tu existovať vzdelaný, blahobytný národ, ktorý sa v ničom neunáhli, dodržiava
         politické práva a má mocný senát zainteresovaný svojím postavením na udržaní toho, čo
         jestvuje; ak sa však tieto medze prekročia, zapríčiní sa tým aj rozpad systému. Angličania
         to cítia a preto pomaly a uvážlivo napredujú po ceste politických reforiem, preto stokrát
         preskúšajú každé nové politické opatrenie. Tu korení aj ich strach z náhleho odstránenia
         hoci aj bezvýznamných, už nepotrebných, ba dokonca smiešnych opatrení a poriadkov. Podľa
         celkovo bežnej predstavy má zákonodarné zhromaždenie svojím pokojným, uvážlivým
         postupovaním slúžiť národu ako pozitívny, svetlý príklad, vyrovnaným postojom má vystríhať
         pred akoukoľvek unáhlenosťou a tak postupne dosiahne to, čo dozrelo časom. Staroveké
         republiky spočívali takisto na základoch, ktoré sme tu naznačili a taktiež mali svoje
         senáty. No odvtedy, ako sa postavili na širšie základy, dá sa zreteľne pozorovať ich
         postupný úpadok; otvoril sa tým priestor pre nestálosť, najrozličnejšie názory a v ich
         dôsledku aj priestor pre strany. Zákon o reforme, ktorý po päťdesiatich rokoch zvažovania
         presadili roku 1832 za čias ministra Greya, odstránil očividné nespravodlivosti vo volebnom
         práve, preniesol ho vo všeobecnosti na zámožné vrstvy, na bohaté mestá a bez toho, aby ho
         rozširoval, podelil ho spravodlivejšie, ustálil a priznal ho aj árendátorom. Ako sa dá
         pozorovať na príklade hnutia, ktoré sa v Anglicku rozmohlo, nie je však anglický národ s
         touto reformou spokojný. Radikáli a chartisti chcú rozšíriť volebné právo bez rozdielu na
         celý národ a chceli by, aby sa na ňom mohli zúčastňovať všetci otcovia rodín bez ohľadu na
         to, či sú majetní a vzdelaní. V tomto zmysle aj predkladali parlamentu búrlivé petície, a
         ich činnosť sa stále rozrastá. Keby sa im to aj raz podarilo — čo nie je vylúčené — a
         systém by sa raz ocitol zoči-voči tomuto širokému poľu, potom by sa táto pevná, stará
         anglická konštitúcia otriasla vo svojich základoch, a namiesto prvku uvážlivého, postupného
         pokroku by sa nevyhnutne presadila nestála, potrebným vzdelaním nevyzbrojená masa, ktorá by
         ihneď odstránila anglický senát, takzvanú hornú snemovňu, zvrhla by monarchiu a otvorila by
         dokorán brány vyčíňaniu. Výsledok by bol pravdepodobne taký istý, ako v iných štátoch
         nachádzajúcich sa v tom istom štádiu. Keďže toto nové úsilie mohutnie a začína pôsobiť aj v
         parlamente, staré strany toryov a whigov strácajú čím ďalej tým väčšmi svoj význam, stiera
         sa rozdiel medzi kedysi tak ostro vyhranenými názormi, a nebadane ich vytláčajú nové
         názory. To je dôvod oslabenia pôvodnej silnej konzistencie a členenia parlamentu a aj
         kolísavosti a neistoty jednotlivých ministerstiev. U vážneho anglického národa postupuje
         tento rozpad pomalšie a okrem toho sa podstatne brzdí stálou zamestnanosťou pracujúcej
         triedy vo veľkolepo rozvinutom priemysle a odchodom zbedačeného obyvateľstva do iných častí
         sveta. No poprieť ho nemožno. — Priemysel, ktorý sa v Anglicku rozvíja vo veľkom, má popri
         svojej silnej aj jednu slabú stránku. Odhliadnuc od toho, že sa jeho pôsobením hromadí
         bohatstvo a tým aj vlastníctvo pôdy v rukách niekoľkých, v dôsledku čoho neustále narastá
         počet tých, čo patria do triedy chudobných a pritom neustále upadávajú stále do väčšej
         biedy, a ďalej odhliadnuc od toho, že tento zbedačený a zúbožený ľud vydaný na milosť a
         nemilosť továrnikom neustále niekto navádza na nenávisť, ba popudzuje ho k zúrivosti voči
         nim — odhliadnuc od tohto všetkého sa Anglicko vďaka svojmu veľkolepo rozvinutému priemyslu
         stalo závislé od iných krajín a toto postavenie si zachová aj naďalej. Po tom, ako
         stroskotal Napoleonov pokus dostať sa s ozbrojenými oddielmi do Anglicka, sníval tento
         vládca o prostriedku, ktorým by mohol iným spôsobom tejto krajine uštedriť smrteľnú ranu a
         nazdával sa, že tento prostriedok objavil v známom kontinentálnom systéme. Postupoval síce
         správne, a hoci sa mu ako jednotlivcovi, aj keď najmocnejšiemu mužovi, tento plán nikdy
         nemohlo podariť uskutočniť — čo by sa však stalo s Anglickom, keby tak kontinentálny systém
         začal pôsobiť nie podľa násilného rozkazu, ale prirodzeným chodom vecí, postupne a u
         väčšiny národov? Dnes už podľa všetkého niet jediného národa a ani jediného
         národohospodára, ktorý by veril v slobodný obchod, ostatným národom tak vrelo odporúčaný
         anglickými národohospodármi, každým dňom sa však mimovoľne natíska všetkým národom
         predstava, že pokiaľ to len dovoľuje pôda, poloha, stupeň vývoja a ostatné pomery v
         krajine, musia rozvíjať priemysel a v rámci možností vyvolávať dopyt po priemyselných
         produktoch, niečo vymieňať za cudzie, nevyhnutné obchodné výrobky a pokiaľ sa dá, vyvážať
         tak, aby sa týmto spôsobom zveľaďoval majetok, moc, vzdelanie a samostatnosť. Z tohto
         dôvodu sa teraz u väčšiny národov, kde to len dovoľuje rozvoj priemyslu, menia pôvodné
         dovozné clá na ochranné, čo pochopiteľne Angličanov veľmi hnevá a pokúšajú sa ich zrušiť.
         Bowring, ktorého vyslal anglický parlament na kongres nemeckého colného spolku, pokúšal sa
         všetkými možnými prostriedkami vysvetliť Nemcom, že nemecké ochranné clá za nič nestoja, a
         že Nemecko má vlastne vhodné podmienky len na poľnohospodársky priemysel, ale Nemci sa v
         tomto ohľade nedali oklamať. Pre čo iné by prikladali Angličania všade na kontinente
         polienka na oheň revolúcie, ak nie kvôli tomu, že nedostatok priemyselnej činnosti
         zapríčinený u národov vojnou, má umožniť nahradenie ich vlastných továrenských výrobkov za
         anglické, a ďalej kvôli tomu, že svoj priemyselný trh chcú ihneď ponúknuť menej vyspelým
         krajinám, ktoré by revolúciou mohli prípadne dosiahnuť samostatnosť? Angličania boli
         priaznivo naklonení predovšetkým Talianom a Maďarom, pretože tu je priemysel ešte len v
         plienkach a obe krajiny boli závislé na anglických priemyselných výrobkoch. Budovanie
         tovární v európskych krajinách vskutku významne postupuje, najmä však vo Francúzsku, Rusku,
         Belgicku, Nemecku a mimo Európy v severoamerických slobodných štátoch. Keď v Rusku nastúpil
         na trón cisár Mikuláš, bolo tu v činnosti už 5128 tovární a o dva roky viac než 6000. No
         tento narastajúci priemysel znemožňuje nielen v spomínaných, ale aj v ostatných krajinách
         prístup anglickým obchodným výrobkom na vnútorné trhy a okrem toho konkuruje anglickým
         výrobkom na cudzích trhoch, o čom svedčí najmä prípad Ruska a Spojených štátov. Rusko
         konkuruje Anglicku v Perzii, vo Veľkej a Malej Buchare, Kokande, Taškente, Chive. Odtiaľ sa
         ruský tovar dostáva do ostatných ázijských krajín, konkrétne do Číny; niektorým ruským
         priemyselným výrobkom, hlavne hrubému súknu, produktom z hodvábu a železnému tovaru
         priznáva dokonca Angličan Burnes prednosti pred anglickými, ktoré spočívajú aj v tom, že
         Rusi môžu tieto výrobky predávať lacnejšie. Rozmach ruského obchodu v Ázii nám osvetľuje
         vývoz do Buchary, ktorý v rokoch 1824 — 1832 vzrástol z 8 na 20 miliónov. Severoameričania
         sa tlačia do Číny rovnako ako Angličania, a keď raz bude v Amerike väčšmi obrobená pôda a
         krajina bude hustejšie obývaná, poklesnú v Spojených štátoch značne mzdy, a vtedy sa
         severoamerická konkurencia stane pre Angličanov nebezpečnou.
   </p>
   <p>
    V dôsledku toho, že sa v európskych krajinách a v Spojených štátoch zvyšuje priemyselná
         činnosť, aj anglický priemysel utŕžil ranu na citlivom mieste. Známy Urquhart tvrdí, že
         vraj od roku 1836 anglický vývoz značne poklesol, roku 1837 obnášal konkrétne o 12 miliónov
         libier šterlingov menej ako predtým, zatiaľ čo francúzsky obchod vzrástol v rokoch 1824 až
         1836 o 108 percent a americký v období od 1815 do 1836 o 270 percent. Parlamentné rokovania
         z roku 1840 ukazujú, že Anglicko doviezlo roku 1839 o 100 miliónov funtov menej bavlny ako
         r. 1838 a vyrobilo z nej o 361,2 miliónov menej tkaniny ako v predošlom roku, a bavlnená
         tkanina pritom tvorí polovicu celého anglického vývozu. Tieto straty, ktoré utrpel anglický
         priemysel, viedli v parlamente k dôležitej zmene obilných zákonov. Aspoň Peel ju v tom, čo
         povedal, motivoval tak, že anglický vývoz od roku 1836 značne poklesol a v dôsledku toho
         vraj veľmi vzrástol počet chudobných, pre ktorých bolo treba zabezpečiť lacnejší chlieb.
         Zmenou obilného zákona sledovali Angličania tiež obchodnú špekuláciu, pretože hľadali
         možnosť, ako lacnejšie predávať svoj tovar na cudzích trhoch. Ak bude mať tento pokles
         anglického vývozu väčšie následky — a k tomu nevyhnutne dôjde — čo si potom počne Anglicko
         s masou chudobného ľudu? Poľnohospodárstvo v Anglicku zamestnáva len 34 percent
         obyvateľstva, hustota osídlenia je tu však vysoká — na jednu štvorcovú míľu pripadá 4400
         duší, a keď si uvedomíme, že v Anglicku, Škótsku a v Írsku sú aj pohoria, na severe Škótska
         rozsiahle neúrodné plochy a všade na tomto území je množstvo riek, jazier a obrovských
         šľachtických parkov, môžeme pokojne počítať na štvorcovú míľu 5400 obyvateľov, čo je o
         tisíc viac. Čo bude teda Anglicko robiť s týmito ľuďmi, ktorých neživí pôda? Ak sa
         podstatne zníži vývoz a dovoz, a úmerne tomu poklesnú aj štátne príjmy, čím sa potom
         vykryjú obrovské štátne výdavky? Ako, akým spôsobom zaplatí Anglicko miliónové štátne dlhy
         a ako pritom uspokojí to množstvo zainteresovaných? Udrží si pritom najväčšia moc, anglická
         námorná flotila, svoje doterajšie postavenie? Čo bude potom s anglickými kolóniami a
         dŕžavami? Nebude sa usilovať Nové Holandsko, kde narastá počet obyvateľstva, nasledovať
         príklad Severnej Ameriky? A nebude sa aj vyciciavané obyvateľstvo Indie pokúšať striasť
         nenávidené jarmo? Anglicko vládne v Indii 130 miliónom a prišli vari títo ľudia nadobro o
         svoju nezávislosť? Nie sú medzi nimi, alebo v ich susedstve chrabrí Sejkovia, bojovní
         Marati, a nemajú vari také vzory ako Avrengzeba, udatného Hyder-Aliho, a vytrvalého
         Dost-Mohameda? Nedočiahne hádam až do týchto krajín, ba dokonca až do Číny ruská ruka?
         Okrem toho netreba zabúdať na to, že kvasenie v samotnom Anglicku naberá na intenzite, že
         chartisti majú svojich
    <span class="emphasis">
     <em>
      physical-force-men
     </em>
    </span>
    , podobne ako Anglicko svojho
         Owena a komunistov, a prílev rozličných dobrodruhov a revolucionárov z mnohých európskych
         krajín podstatne zvyšuje napätie. A vari už definitívne dozneli v národe O’Connella,
         utláčanom Angličanmi, výzvy tohto kedysi neúnavného írskeho politika, vari už nemajú nijakú
         odozvu? V doterajšom náboženskom presvedčení Angličanov a v súdržnosti vládnucej cirkvi
         dochádza tiež postupne k obratu. Počet metodistov a disenterov vzrastá, puseyzmus vyvoláva
         naproti tomu v episkopálnej cirkvi pohyb, ktorý znamená návrat do lona jedinej spásonosnej
         cirkvi, alebo sa na to prinajmenšom všetkými silami pripravuje, a v poslednom čase sa v
         Anglicku mnoho dosiahla aj katolícka cirkev. Neveríme v ďalšie obrátenie Angličanov na
         katolícku vieru, no tento pohyb znamená v Anglicku o jedno kvasenie viac.
   </p>
   <p>
    Angličania ako národ, ktorý sa vrhol na priemysel a ktorý z neho čerpá svoje životné
         sily, majú niečo spoločné s remeselníkmi a kupcami: neustále hľadajú to, čo pre nich
         znamená prospech a nechávajú sa viesť ziskuchtivosťou. Nadarmo by ste kedysi, ale aj dnes
         hľadali u Angličanov črty veľkodušnosti, alebo dokonca ľudskosti. Hoci sa vyslovili proti
         obchodovaniu s otrokmi a vyhlásili, že ho nebudú trpieť, špekulujú však, ako si
         predovšetkým ešte väčšmi upevniť a rozšíriť svoje námorné panstvo, pretože si pod touto
         zámienkou uzurpujú právo kontrolovať každú loď a príležitostne z toho aj niečo vyťažiť.
         Okrem toho ešte dúfali, že odstránením otroctva spôsobia škodu prekvitajúcim a neverným
         Spojeným štátom. Ako je totiž známe, a čo Spojeným štátom neslúži ku cti, obrábajú južné
         plantáže krajiny títo ľudia zbavení dôstojnosti. To však, že to Angličania nemysleli so
         zrušením otroctva vážne, vidíme na príklade Portugalska. Portugalsko na Viedenskom kongrese
         vyhlásilo, že bude chcieť vo všetkých svojich kolóniách v priebehu ôsmich rokov úplne
         odstrániť otroctvo, ak bude Anglicko súhlasiť so zmenou niekoľkých článkov obchodnej dohody
         uzatvorenej roku 1810, v prospech portugalského obchodu, ktorý bol touto dohodou veľmi
         znevýhodnený. Anglicko sa však nenechalo donútiť obetovať svoje zisky na oslobodenie
         biednych otrokov. A sú na tom hádam vyciciavaní, polonahí Íri lepšie ako iní nevoľníci? Ak
         Angličanom natoľko záleží na ľudskosti, ako je potom možné, že pred niekoľkými rokmi
         vtiahli úbohých Číňanov do vojny, keďže títo zakázali do svojej krajiny dovoz ópia, a
         Číňania potom museli za zákaz draho zaplatiť? Ako je možné, že kvôli niekoľkým tisícom
         zlatých najnovšie Angličania hrozia vojnou malému Grécku, dokázali spôsobiť jeho
         hospodárstvu ťažké rany a všade boli príčinou zmätkov? To, ako sa počas napoleonskej éry
         zachovali voči Dánsku, len aby sa zmocnili jeho flotily, je tiež čiernym listom v dejinách
         národov, ktorým si Angličania pokazili svoje meno. Podobné náhľady a postupy Angličanov
         charakterizovali už oddávna, vynútili si síce rešpekt národov, ale nikdy nezískali ich
         lásku k svojmu ľudu a všade len vyvolávali proti sebe odpor.
   </p>
   <p>
    V dôsledku postupného úpadku života anglického štátu sa tiež v novšej dobe obmedzil
         anglický vplyv v zahraničí. Pokiaľ nám je známe, pripomienky anglického kabinetu k
         najnovším udalostiam zostali bez ohlasov — rovnako v záležitostiach Talianska, ako aj v
         otázke Šlezvicka-Holštajnska a ani Maďarom nebola ochrana Angličanov nejako obzvlášť
         prospešná.
   </p>
   <p>
    Pri týchto úvahách nám pred oči vystupuje obraz neúnavného, no napokon predsa len takmer
         vysileného Daniela O’Connella, ktorý po tom, ako nedokázal u Angličanov ani prosbami, ani
         naliehaním a ani vyhrážkami vynútiť pre pošliapaný galský národ spravodlivosť, zvolal na
         nepriateľov, čo poukazovali na slabosti Írov: „Hovoríte, že sme vraj slabí a prehnití, ale
         Anglicko je tiež staré a prehnité!“ —
   </p>
   <p>
    Ak neveríme v ďalšiu silnú existenciu Západu a jeho národov, máme na to dôvody, ktoré
         sme uviedli jednak pri všeobecných úvahách o pomeroch a smerovaniach na Západe, ako aj pri
         prehľade jednotlivých západných národov. S úpadkom západných národov strácajú silu a život
         aj formy, v ktorých tieto národy žili a v ktorých sa pohybovali a zdá sa, akoby sa spolu s
         nimi postupne rozpadávali. Katolicizmus sa opotreboval, a aj protestantizmus stráca na
         ostrosti a životnosti svojou čoraz väčšmi viditeľnou slabosťou; ukazuje sa že takzvané
         konštitučné formy štátu sú neudržateľné, nepotrebné, ba dokonca lživé, a na Západe je
         nezmyslom myslieť na republiky.
   </p>
   <p>
    Ako sme povedali vyššie, katolicizmus si kládol za cieľ šíriť kresťanstvo, a s úsilím,
         ktoré mu treba uznať, sa mu podarilo dosiahnuť to, že sa toto náboženstvo stalo
         náboženstvom tých najvýznačnejších ľudských rodov. Keďže však šírenie kresťanstva
         prebiehalo celkovo navonok, predstavuje samo len vonkajšiu formu. Od začiatku svojho
         rímskeho rozvoja rozlišoval katolicizmus medzi tými, ktorí boli oboznámení s obsahom
         kresťanstva, teda medzi žrecami a na druhej strane ostatným „nevzdelaným“ ľudom, neskôr
         dokonca popretrhával všetky putá, ktoré ho s týmto ľudom viazali a vystaval si svoju
         vlastnú duchovnú ríšu, v ktorej dosadil kňazov za správcov a regentov, z ostatných však
         spravil ich poddaných. Jedni mohli plne užívať náboženské dary, a ostatní sa museli
         uspokojiť so skromnými milodarmi. Len tí prví mohli nahliadnuť do prameňov náboženstva, do
         Písma svätého, ktoré predtým podrobili skúmaniu; tí druhí boli takýchto možností pozbavení
         čiastočne výslovnými zákazmi, čiastočne vďaka nezrozumiteľnej reči, čoho dôsledkom bolo, že
         katolicizmus stanovil cirkev ako jedinú autoritu a jediného arbitra vo veciach viery, a
         ostatným určil len vieru v jej výroky. V tomto smere ďalej dôsledne stanovil veriacim svoje
         vlastné predpisy ako jedinú životnú normu, nabádal ich ku kresťanskému životu zavádzaním
         obrazov svätých, podľa ktorých sa mal človek riadiť a napodobňovať ich a predpisoval im
         rôzne vonkajšie cvičenia, ktorými mali dosiahnuť takýto život. Postupom času sa z týchto
         cvičení stali mechanické úkony pôsobiace na myseľ, a z učenia sa pritom stalo už len čosi
         vedľajšie. Táto tendencia viedla ďalej k tomu, že sa vďaka mariánskemu a svätému obradu
         temer zabudlo na Spasiteľa. Cirkev si ako jediná prisvojovala moc otvárať brány do neba
         dobrým, a zblúdilcov vpustila dnu len vtedy, keď splnili predpisy, ktoré im boli uložené a
         odpykali si tresty; neskôr, keď cirkev ešte väčšmi upadla, predávala dokonca za peniaze
         právo na tento vstup, takzvané inguldencie. To, že bol katolicizmus zameraný predovšetkým
         vonkajškovo, osvetľuje sa aj tým, aký dôraz kládol na vonkajšie ovládnutie zeme, kde žil
         Spasiteľ a aké úsilie vynakladal na organizovanie križiackych výprav, ako aj z prehnaného
         uctievania relikvií, atakďalej. Katolicizmu nešlo o zušľachťovanie ľudského srdca a mysle.
         Stačilo mu, keď ľudia verili v to, čo on vyhlasoval za vieru, bol spokojný vtedy, keď sa
         povrchne plnili predpisy, ktoré sám považoval za dobré a keď sa vyhlásil za neomyľné
         učenie, výslovne sa postavil proti akémukoľvek skúmaniu a stíhal ho kliatbou. Správcovia
         duchovného kráľovstva, t. j. kňazi sa zmocnili svetskej vlády a zneužili túto moc na
         dosiahnutie svetských majetkov. Celkom sa oddávali pôžitkom, pošpinili svoje rúcha
         najrozličnejšími hriechmi a aby si naďalej mohli užívať svetské majetky, siahli po tých
         najnekresťanskejších a najhorších prostriedkoch, tak ako napríklad jezuiti. Nazdáva sa vari
         katolícka cirkev, že ak vystačili s povrchnosťou katolicizmu drsnejšie národy, že s ňou
         vystačia aj národy vzdelanejšie? Nazdáva sa, že sa svet uspokojí s formou kresťanstva
         namiesto jeho obsahu? A myslí si ešte, opierajúc sa o svoju neomylnosť, že bude môcť zostať
         orákulom národov, keď bude potierať akýkoľvek výskum v duchovnej oblasti a že sa naveky
         udrží svojou nemravnosťou a neprirodzenými prikázaniami uprostred kresťanských národov?
         Nevidí vari, že od nej odpadli všetky vzdelanejšie národy a v tých národoch, ktoré jej
         zostali verné, sa jej vzdelanejšie triedy obracajú chrbtom, a že medzi tými, čo sa
         povzniesli nad nevzdelaný dav, je odpadlíctvo celkovo všeobecným javom? Nazdáva sa, že
         všetko toto môže zvaliť na nesprávnu výchovu, na pokušenie, zaslepenosť a podobné veci? —
         Katolícka cirkev ďaleko, veľmi ďaleko zaostala za požiadavkami kresťanstva, ba dokonca za
         požiadavkami lepšej vzdelanosti našej doby; je strnulá, scvrknutá, bez viery a dôvery
         národov, je bez života, studená a mŕtva; a takto kráča v ústrety svojmu osudu, rozkladu a
         úpadku.
   </p>
   <p>
    To, ako katolícka cirkev dokáže viesť národy a podporovať vzdelanie, najlepšie vidno na
         príklade tých krajín, ktoré zostali čisto katolícke, na príklade najkatolíckejšieho
         Španielska, Portugalska, na nemeckokatolíckom Bavorsku, na slovanskokatolíckom Chorvátsku
         atď. Čo dokázali napríklad v oblasti vied všetky tieto krajiny, ktoré sa uzatvorili pred
         vplyvom reformácie a stránili sa jej ako strašnej choroby? V čom môžu ľudstvu slúžiť ako
         svetlý príklad? Nevládne vo všetkých týchto krajinách stav apatie a letargie? — Bavorsko
         tak zaostalo za vzdelaným Nemeckom, ako kedysi Boetius zaostal za vzdelaným Gréckom, a to z
         jediného dôvodu: zostalo čisto katolícke. Namiesto toho, aby katolícka cirkev podporovala
         vzdelanosť, starala sa vďaka svojmu postaveniu skôr o jej obmedzenie a potlačenie. Postupne
         sa aj v nej vytvorilo vedomie, že je povolaná udržiavať národ v stave duchovnej tuposti, v
         chudobe a závislosti: ako vraví, národ bude aspoň poslušný a krotký. Veľká časť katolíckych
         duchovných takto chápe svoje poslanie, a beda tomu, kto sa nazdáva, že je povolaný hrešiť
         proti ľudstvu! Spomedzi katolíckych krajín zostalo Francúzsko len formálne katolícke, a
         hoci sa celkom neuzavrelo pred reformáciou, napriek tomu nedosiahlo pre rozvoj ľudskej
         vzdelanosti ani zďaleka toľko, koľko dosiahlo Nemecko.
   </p>
   <p>
    Protestantizmus vznikol z opozície proti katolíckej cirkvi, proti jej neomylnosti,
         skostnatelosti, svetským ambíciám a zneužívaniu, a hoci je jej protikladom, napriek tomu je
         s ňou úzko spätý, predovšetkým čo sa týka otázky jeho existencie. Silu, zmysel a význam má
         totiž len dovtedy, pokým má silu katolícka cirkev a pokým je zakorenená vo vedomí národov.
         Akonáhle sa však katolicizmus vyčerpá a upadne, opotrebuje sa aj protestantizmus a z
         nedostatku činnosti stratí svoju silu. Pri živote ho udržiava neustále oponovanie proti
         katolicizmu, no keď katolícka cirkev zoslabne a stratí podporu národov, zamĺkne aj
         protestantizmus a nejaví už nijaké známky života. Keďže v otázke svojej existencie stále
         udržiava protestantizmus krok s katolíckou cirkvou a v lone katolíckych národov zväčša
         bojoval proti tomu, na čom lipla predovšetkým katolícka cirkev a čoho sa pridržiavala ako
         svojej podstaty, bojoval proti jej neomylnosti a proti jej ustanovizniam a nemilosrdne
         odkrýval pred očami národov jej zosvečtenie, zneužívanie moci a nemravnosť, odoberal tým aj
         vieru katolíckym národom a na druhej strane zas po víťaznom boji opäť upadol do nečinnosti.
         Po odpadnutí od katolíckej cirkvi nemajú národy dôvod prejsť k protestantizmu. To, čo by
         totiž mohli získať protestantizmom, dosiahli už formálnym vystúpením z katolíckej cirkvi.
         Hoci je slobodný prestup z jednej cirkvi do druhej takmer vo všetkých západných krajinách
         ukotvený v zákonoch, nevidno u národov popri okázalej antipatii voči katolíckej cirkvi
         masové prestupovanie na protestantizmus ako kedysi. Ojedinelé prípady sú záležitosťou
         subjektívnej potreby, alebo ide ďalej o dôvody, ktoré nie sú náboženského charakteru. V
         súčasnosti panuje medzi katolíkmi a protestantmi všeobecný zmier, vynímajúc jednotlivé
         drobné nevraživosti, a bude trvalý, aj keď nebude zaistený pozitívnymi zákonmi; obidvaja
         kedysi zúriví nepriatelia sú vyčerpaní a nevládni. Z dôvodov, ktoré sme tu uviedli dá sa
         vysvetliť, prečo nemeckí katolíci neprešli po svojom odpadnutí do protestantského tábora,
         ale považovali za lepšie pokračovať ďalej vo svojom diele s vyhliadkou na väčšiu životnú
         silu a na väčší počet prívržencov. Ak budeme naďalej vychádzať z pôvodného pojmu
         protestantizmu, ukáže sa vo svojej podstate, teda vzhľadom na postavenie katolíckej cirkvi
         ako jeho negácia, a preto nikdy nedosiahne všeobecnosť a jednotu, a v pravom zmysle slova
         netvorí nijakú cirkev, ale len náboženské obce. Takmer všetci protestanti rôznych krajín
         majú rozličné vierovyznania, veľmi odlišné obrady a podstatne rozdielnu vnútornú správu;
         spomeňme si len na episkopálnu cirkev Angličanov, na škótskych presbyteriánov, na
         švédskych, nemeckých, uhorských protestantov, pruských starých luteránov atď. a dospejeme k
         poznaniu, že protestanti nikdy netvorili pozitívnu jednotu, a boli nanajvýš jednotní vo
         svojej negatívnosti, v odpore voči katolíckym prechmatom, a aj to len skôr emotívne, ako v
         činoch. Keďže východiskom protestantizmu je skúmanie a poznanie, prebudil síce na jednej
         strane k životu pravú vedu, avšak na druhej strane dnes prešiel vo svojom vývine od
         plytkého racionalizmu cez takzvané slobodné vedecké bádanie k úplnému zavrhnutiu celého
         cirkevného života a k neviere, a ihneď po svojom vzniku dal podnet k vytvoreniu
         najrôznejších siekt, z ktorých každá povýšila jeden citát z Písma svätého na podstatu a
         považovala sa potom za pravovernú. Slávou protestantizmu je veda, a ktorá krajina sa môže v
         tomto ohľade pýšiť tak, ako Nemecko, ktorá krajina sa môže stavať na roveň s Nemeckom?
         Takisto aj v prenikaní štátu kresťanským duchom; keďže na druhej strane protestantizmus
         netvorí nijaký celok, nijakú jednotu a skôr od seba jednotlivcov oddeľuje, izoluje ich a
         ponecháva ich samých na seba, nie zo seba, ale zvonka čerpá tvorivú silu a životnosť,
         nepozná ani obetu, ani posviacku, nezvestuje oduševnenie a mimo vedy neuznáva nič veľké a
         stále, nezjednocuje ľudí, nevytvára medzi ľuďmi vzájomnosť blížnych —, preto je
         nedostatočný pre budúci svetodejinný vývin.
   </p>
   <p>
    Z politického hľadiska prechádza Západ od absolutistických monarchií ku konštitučným
         štátom, tieto sa zas pretvárajú na politické a napokon na sociálne a komunistické
         republiky, kde sa všetko končí v rozklade ľudstva a v deštrukcii ľudskosti. Táto unáhlenosť
         má v sebe osudnú črtu: keď sa už raz totiž Západ dostal do víru týchto pohybov, nemôže sa z
         neho vymaniť. Niet tu pokoja, ani stálosti, všetko sa valí a tlačí vpred, rúti sa, a všetci
         tu vidia svoje konečné, vytúžené šťastie — v záhube! Jedna revolúcia bude nasledovať za
         druhou a po každej na tom budú národy Západu horšie ako predtým. Nasledujúce generácie budú
         stále divšie a horšie, už dýchajú tento vzduch, už z neho čerpú energiu; západným duchom
         času je poznačená aj výchova; tento duch je ochabnutý, ospanlivý, zo zásady sa vzdal
         akejkoľvek prísnosti; zmäkčilosť, pôžitkárstvo a hojnosť čoraz väčšmi vytláčajú bývalú
         zdržanlivosť, vážnosť, niekdajšiu činorodosť: nech sa teda krútia kolesá voza vpred,
         pretože ich nemožno obrátiť — nech sa teda rútia vpred s pokoleniami Západu, pokým ich
         nezadrží nad priepasťou mocná ruka.
   </p>
   <p>
    Kam obrátiť pohľad, kde čerpať nádej, keď srdce, čo vzplanulo láskou k človeku, márne
         hľadá pomoc na Západe? Tam, na ďalekom Východe, pretože tam je usídlený národ Slovanov,
         národ budúcnosti! Vyššie sme si položili otázku, či jestvuje myšlienka, ktorá by mohla
         pozdvihnúť slovanský národ, či je tomuto národu súdené nejaké poslanie, nejaká budúcnosť,
         či nie je navždy odsúdený na podradné postavenie medzi národmi a či mnohé pohyby, ktoré
         pozorujeme medzi jeho kmeňmi, majú nejaký vyšší význam a nie sú len kŕčovitými pokusmi a
         prechodnými javmi. Teraz, keď sme sa presvedčili, že od pohybov na Západe nemožno očakávať
         zlepšenie ľudského osudu, je čas odpovedať na túto otázku.
   </p>
   <p>
    Pozrime sa na slovanský starovek, aký obraz sa objaví pred našimi očami? Všetci
         spisovatelia, aj cudzí, ktorí písali o živote našich kmeňov za dávnych čias, jednomyseľne
         hovoria, že nebolo národa, ktorý by sa im vyrovnal v čistote mravov a pohostinnosti;
         každého cudzinca, nech prišiel odkiaľkoľvek a nech bol hocikým, prijímali čo najsrdečnejšie
         a nielen že si považovali za povinnosť dať mu všetko, čo potreboval, ale aj ho vyprevadili
         a odovzdali ho do ďalšej opatery; ak sa mu niečo prihodilo, odplatili sa tomu, kto mu
         svojou nepozornosťou alebo zlobou zapríčinil krivdu, k tomu sa cítil každý z nich
         zaviazaný. Podľa dávnych svedectiev bola ich pohostinnosť taká veľká, že keď vychádzali z
         domu, kládli na stôl pokrmy a nechávali otvorené dvere pre prípad, keby prišiel cudzinec,
         aby našiel nielen prístrešie, ale aj posilnenie a osvieženie. Okrem toho sa uvádza, že
         vojnových zajatcov po určitej dobe prepúšťali alebo domov k svojim, alebo si ich ponechali
         u seba doma, nie však ako nevoľníkov, ale ako priateľov či príbuzných. Pohostinné sú aj iné
         národy, no sú aj také, ktorým úplne táto vlastnosť chýba, alebo sa u nich len zriedka
         stretneme s takou pohostinnosťou, ako u našich predkov, ktorých opisujú cudzinci, a ešte
         zriedkavejšie sa stretneme s tým, že by každý príslušník národa, teda celý národ ručil za
         bezpečnosť a blaho cudzinca, ktorý ho navštívi. Ak by sa aj takéto niečo vyskytlo u iných,
         u nijakého z národov na svete nenájdete tú skutočnú ľudskú vlastnosť, že by tu vojnovému
         zajatcovi alebo darovali slobodu, alebo by si ho ponechali u seba ako priateľa a podľa toho
         mu prisúdili aj právo rodinného príslušníka. Takéto zaobchádzanie s vojnovými zajatcami
         patrilo k obyčajom našich predkov. Všade inde si museli zajatci svoju slobodu vykúpiť,
         alebo putovali do otroctva. Ak zaobchádzajú s každým cudzincom tak ako káže obyčaj našich
         predkov, bez rozdielu, či je známy alebo neznámy, neprejavujú takto len celkovú žičlivosť,
         ale to, že sa s ním radi o všetko podelia a zastanú sa ho, znamená, že ho považujú za
         seberovného, za blížneho. Keď nepriateľovi, ktorý prišiel so zlým úmyslom, darujú nakoniec
         slobodu, alebo ho dokonca po krátkom čase prijmú medzi seba a zrovnoprávnia ho s ostatnými,
         znamená to, že si v ňom cenia človeka. Tieto vlastnosti sa vo väčšej či menšej miere znovu
         objavujú v živote našich kmeňov. Menej tam, kde tieto kmene v blízkosti Západu podľahli
         cudzím vplyvom. Do dnešných dní sa považuje u nás pohostinnosť za posvätnú vec a každý
         cudzinec prechádzajúci našimi župami nájde v každej obci, v ktoromkoľvek dome nocľah a
         vľúdne prístrešie a ak treba, v každom človeku sprievodcu. Rusa Verevkina, ktorý sa ujme v
         cudzine biedneho, zúboženého človeka, vyzve jeho trýzniteľ na súboj. Verevkin hneď prvým
         výstrelom svojho protivníka smrteľne zraní, no napriek tomu ešte čaká na odvetný výstrel, a
         keď spozoruje, že protivník mieri presne, upozorní na to svojho sekundanta a vzápätí klesne
         mŕtvy k zemi. Po Pešti sa prechádza ruský dôstojník s rakúskym oficierom. Osloví ich bývalý
         honvéd, invalid a prosí ich o almužnu. Rakúšan mu nadá do psov, ale dojatý Rus ho obdarí a
         odvráti sa s pohŕdaním od rakúskeho oficiera. To sú príklady, akých by sme mohli narátať
         tisíce. Národy pokorené Slovanmi neboli nikdy uvrhnuté do otroctva, a nie sú v otroctve ani
         teraz. Ani zďaleka sa nemuseli podrobovať takémuto krutému osudu a Slovania rešpektovali
         ich zvyky a obyčaje, ich vieru a jazyk. Rusi nenanucovali nijakému zo svojich pokorených
         národov svoje náboženstvo a reč. Práve naopak, ruská vláda sa u najrozličnejších národov
         usilovala o zachovanie ich náboženstva, starala sa a dodnes sa stará o kostoly a učebnice v
         domácich jazykoch týchto národov, a keď prechádza Rus okolo akéhokoľvek kostola, zakaždým
         úctivo sníme čiapku. Voči nám Slovanom neprejavila nijaká cudzia vláda toľko
         starostlivosti; pokatolíčťovali nás, ponemčovali, maďarizovali, potaliančovali — všetko
         jedno cez druhé. Severní Nemci páchali ukrutnosti na našich predkoch a donedávna platilo,
         že keď chcel Slovan vstúpiť do cechu alebo keď sa chcel dostať do školy, musel sa zriecť
         svojho slovanstva. Každý vie, ako sa v Čechách a na Morave správala a ešte stále správa
         rakúska vláda voči všetkým slovanským kmeňom a ako sa proti Slovanom prehrešujú Maďari.
         Podľa správ o našich predkoch nebolo v ich obciach ani chudobných, ani žobrákov a všetci
         žili spokojným životom. Inak to ani nemohlo u našich predkov byť, pretože u všetkých
         slovanských kmeňov boli občiny uspôsobené tak, ako ich doteraz nachádzame v Rusku, v
         Srbsku, Čiernej Hore a u Bulharov. V týchto opravdivých slovanských občinách je pôda
         spoločným vlastníctvom — alebo lepšie povedané patrí občine, tá z nej dáva každému otcovi
         rodiny rovnakú časť a po jeho smrti si pôdu opäť vezme nazad. Plnoletí synovia otcov
         dostanú od občiny podiel zeme, a podľa toho, koľko má otec synov, toľko podielov dostanú,
         keď dosiahnu plnoletosť. Občina sa teda stará o všetkých a jej vynikajúca organizácia úplne
         vylučuje chudobu. Týmto spôsobom sa majetok nedrobí a dedením sa nerozbíja, ale zostáva v
         občine, ktorá je jej právoplatnou majiteľkou. Táto prastará slovanská organizácia ustúpila
         cudziemu vplyvu tam, kde slovanské krajiny susedili so Západom, no nahradila ju iná,
         taktiež vynikajúca organizácia, ktorá rovnako ako občinový systém udržiavala jednotu rodiny
         a obce. Zem, ktorá patrila rodine, vyhlásili za nedeliteľnú a rodina, nech bola akokoľvek
         početná, ju nesmela deliť alebo zmenšiť dedičstvom, ani predajom, a keď sa aj rozrástla,
         schádzala sa pri spoločnom kozube a majetok spravoval jej najstarší člen. Hoci táto
         ustanovizeň nezaručovala plnoletým ich podiel zeme, zabezpečovala udržiavaním rodinného
         vlastníctva ako spoločného majetku každému podiel na celkovom zisku, každého stavala pod
         ochranu celej rodiny a takýmto spôsobom ho chránila pred veľkou chudobou, dnešnou
         západoeurópskou pauperizáciou a proletarizáciou. Ošetrovanie chorých, staranie sa o
         bezmocných alebo o tých, ktorých postihlo náhodou nejaké nešťastie alebo chudoba,
         považovali naše rodiny za svoju svätú povinnosť, a keď nedokázali sami pomôcť, prišla na
         pomoc občina, ktorú Slovania chápu ako širšiu rodinu. V krajinách, odkiaľ nebol slovanský
         duch vyobcovaný a kde sa sám sebe neodcudzil, udržiava sa ešte starý, pekný obyčaj, podľa
         ktorého sa členovia občiny s láskou starajú o chorých a chudobných. Každý ochotne prispeje
         darom na zmiernenie, uľahčenie ich trpkého osudu a teší sa zo svojho dobrého skutku;
         chorému posielajú domov jedlo a lieky, chudobnému poskytnú vďačne almužnu a hrdinský Srb s
         dojatím načúva spevu slepcov a štedro sa im odmieňa. Ako hlboko je v slovanskom srdci
         zakorenená láska k človeku, osvetľuje aj správanie sa ruského vojska počas posledných
         vojen. Títo dobrosrdeční ľudia rozdávali bez pýtania svoje jedlo všetkým chudobným, ktorých
         stretli, obzvlášť sa starali o osirelé deti a mnohé z nich si vzali so sebou domov — odtiaľ
         zvesť, ktorú rozširovali Poliaci po potlačení varšavského povstania, že Rusi unášali z
         Varšavy deti. Po tom, keď ruskí dôstojníci potrestali z vojenskej nevyhnutnosti niektoré
         dediny, ktoré napádali ich vojská od chrbta, hádzali zúfalým maďarským ženám plnými
         priehrštiami strieborné ruble. Moskovskí kupci z vlastnej vôle utekajú za vozmi
         odvážajúcimi na Sibír do vyhnanstva Poliakov a obdarúvajú ich na dlhú a nebezpečnú cestu
         kožušinami a peniazmi a s dojatím sa s nimi lúčia. A hoci cár trestá atentát spáchaný proti
         štátu v plnom rozsahu zákona, blahosklonne a milostivo zaobchádza s nevinnými, ktorí sa v
         dôsledku odsúdenia svojich blízkych ocitli v ťažkom rozpoložení. Pestelovmu otcovi daruje
         sumu peňazí, čo mu vystačí na celý život a vdove po Rylejevovi poskytne doživotný dôchodok.
         Sám Rylejev píše vo svojej viere niekoľko hodín pred popravou vo väzení báseň, kde hovorí,
         že umiera s vedomím viny za atentát proti štátu a cárovi, no jeho žena a deti sú nevinné a
         nezaslúžia si, aby znášali následky jeho osudu a preto radí svojej manželke obrátiť sa
         rovno na cára, „ktorý prísne trestá tých, čo sa vzopreli zákonu, no vie sa zľutovať nad
         nevinnými“. Cár ani neočakáva prosbu, ale robí z vlastnej vôle to, čo mu prikazuje srdce.
         Poľský hrdina Kościuszko musí po páde svojej vlasti odísť do Švajčiarska, kde žije v samote
         a smútku ako vyhnanec, ale s každým, kto k nemu príde a požiada ho o pomoc, sa o všetko
         podelí. Kôň, na ktorom jazdieva, sa mimovoľne zastaví pri každom okoloidúcom, pretože jeho
         pán dá almužnu každému chudákovi, ktorého stretne. Tieto príklady svedčia o láske k
         blížnemu vštepenej do našich sŕdc, a národ najlepšie poznáš podľa jeho vynikajúcich mužov.
         Načo však jednotlivé príklady? Celý náš svet takto zmýšľa a koná bez ohľadu na to, či má
         pred sebou priateľa, či nepriateľa, a tento duch vanie a ozýva sa aj z jeho piesní.
         Slovanský princíp rovnoprávnosti rodín a členov občiny sa udrží aj vtedy, keď pôvodná
         ustanovizeň podľahne cudzím vplyvom. Udrží sa v tom, že všetci priami dediči dostanú
         rovnaký podiel otcovského majetku, a ten najmladší brat, pretože je najslabší, bude dokonca
         zvýhodnený. V našom zákone a tradícii sa teda uplatňuje opak majorátu. Keďže je v rodine
         táto rovnoprávnosť medzi plnoletými a v občine medzi všetkými obyvateľmi tou najvýraznejšou
         črtou slovanského ducha, prebieha privlastňovanie pôdy rozšírením kmeňov a predpismi, a nie
         podmaňovaním a dobývaním. Štátny zväzok má svoj pôvod v nevyhnutnosti obrany, nie v
         agresii, zemianstvo tu vzniká z vonkajšieho podnetu, no na jeho vznik pôsobí aj duch
         národa. Z toho nevyhnutne vyplýva, že sa o záležitostiach občiny rozhoduje na spoločnej
         porade všetkých rovnoprávnych účastníkov, ktorej predsedajú najváženejší alebo slobodne
         zvolení staršinovia. Okruhy, staroslovanské župy, sú len rozšírenými občinami a preto sa
         spravujú zhromaždením všetkých občín prostredníctvom slobodne volených magistrátov.
         Rozdávanie pozemkových majetkov, ktoré rodiny a kmene nadobudli vlastným pričinením, je
         obyčajom, ktorý nech prišiel odkiaľkoľvek, protirečí slovanskému duchu rovnako ako celé
         feudálne právo, a každá podriadenosť a nevoľníctvo sú teda v našich rodinách
         zavrhnutiahodnou neprístojnosťou. Za hlavu kmeňa sa považuje len staršina a ten má na
         starosti všetky verejné záležitosti, ktoré rieši za pomoci najváženejších členov kmeňov,
         snemu, ba niekedy sa musí podriadiť rade občín alebo okruhov. Šľachta tu má úplne iné
         postavenie a význam ako u iných národov. Vo všetkých slovanských krajinách, v Rusku, Srbsku
         a vo všetkých slovanských provinciách v Turecku, v Uhorsku, Chorvátsku atakďalej starajú sa
         (alebo sa starali) občiny o verejné záležitosti samy, samy sa spravovali prostredníctvom
         slobodne volených starešinov, ktorých úloha spočíva v tom, aby rozdelili za účasti všetkých
         členov občiny medzi jednotlivcov dane, ktoré požaduje štát od jednotlivých občín, aby
         spravovali majetok občiny a udržiavali v občine a v jej okruhu poriadok a starali sa o
         bezpečnosť a aby súdili drobnejšie súkromnoprávne spory, ako aj menšie priestupky. Tam, kde
         v slovanských krajinách zanikli takto usporiadané občiny, vyhasol aj slovanský život. Župy
         jestvovali vo všetkých slovanských krajinách, hoci ich nie všade takto nazývali; boli v
         Čechách, v Poľsku, v Srbsku; v Chorvátsku a Uhorsku ich odstránili za posledných povstaní a
         v samostatnom Rusku sa zachovali ich zvyšky do dnešných dní. Šľachta sa tu môže slobodne
         schádzať v každej gubernii a na zhromaždeniach si volí svojich vodcov — kedysi ich nazývali
         županmi — ba dokonca si volí sudcov prvých dvoch inštancií, predsedov týchto súdnych dvorov
         a navyše aj všetkých administratívnych činovníkov, úradníkov policajného aparátu v
         újezdoch, a okrem toho má právo kontrolovať vo všetkých finančných záležitostiach
         gubernátora dosadeného vládou. Mestskí župani si dodnes v Rusku volia svojich
         predstavených, kupci a mešťania hlavu mesta a ostatné mestské úrady. — Vo všetkých
         slovanských krajinách bol pozemkový majetok pôvodne slobodný, to znamená, že všetci jeho
         vlastníci boli slobodnými, rovnoprávnymi majiteľmi a nikdy predtým sa u nich neobjavovalo
         nenávidené poddanstvo, ktoré ponižuje človeka a vytvára o ňom predstavu, že jeho poslaním
         je slúžiť a iným byť na zábavu. Keď sa vďaka vonkajšiemu podnetu začal vytvárať takzvaný
         zemiansky stav a prebral na seba obranu celku proti častým útokom cudzincov, vzrástla jeho
         moc a dostal sa do postavenia, v ktorom sa považoval za pravého reprezentanta národa.
         Zmocnil sa niekdajšej slobodnej pôdy a z národa urobil svojich poddaných. Slabé postavenie
         vlády, ktoré je najväčším nedostatkom slovanských štátov (vyššie sme mali príležitosť
         prísne ho kritizovať), veľmi podporovalo vyčíňanie zemianstva, ba dokonca mu nasadilo
         korunu. Postavenie poddanstva bolo jednako dosť znesiteľné, pretože ľud žil so svojím novým
         pánom v patriarchálnej jednote a v takmer priateľskom vzťahu. Statkár zastupoval v očiach
         ľudu bývalého kmeňového staršinu, staral sa o ľud, ba dokonca bolo zvykom a zákonom, ktorý
         platí v Rusku dodnes, že v čase núdze musí statkár svojim poddaným pomáhať. Spoločne sa
         delili o radosti, ale aj o strasti. Keď však slovanské zemianstvo spoznalo západoeurópske
         zvyky a na šľachtických dvoroch sa začal udomácňovať západoeurópsky luxus, začalo sa zle
         zaobchádzať s úbohým ľudom a nastalo skutočné zotročovanie. Aby mohlo zemianstvo svoj ľud
         lepšie zdierať a aby tak čím viac vyťažilo v svoj prospech z jeho úbohej kože, využilo v
         tomto svojom úpadku Židov, ktorým prenajímalo jeho majetky. Mukám a utrpeniu ľudu nebolo
         konca-kraja. Tento cudzí národ, nespojený nijakým putom s naším národom, národ, ktorý zo
         zásady zavrhoval kresťanstvo a preto nepoznal lásku k blížnemu, hrozným spôsobom šafáril
         medzi našimi kmeňmi. Bezohľadne vyciciaval v svoj prospech a v prospech zemianstva úbohý
         ľud a snažil sa ho mnohorakým spôsobom zviesť a morálne rozložiť, nemilosrdne a s podporou
         zemianstva ho pripravoval o majetok. Odtiaľ pramení hlboká antipatia našich kmeňov voči
         tomuto Bohom zabudnutému národu, a na druhej strane silný odpor voči zemianstvu, ktoré ľud
         považoval za príčinu takéhoto zlého zaobchádzania a cítil sa ním vydaný napospas cudzím,
         bezcharakterným kramárom. Zemianstvo sa dokonca dopustilo svojimi výčinmi na národe ťažkého
         zločinu, a tak nech sa nikto nečuduje, že tento hlboký odpor vyústil na niektorých miestach
         do hrozných katastrof. Tým, že ruská vláda odňala svojmu zemianstvu všetky politické práva,
         preukázala tým nielen Rusku, ale aj celému slovanstvu veľkú službu, pretože takto
         zachránila ruský štát pred možným rozpadom a ochránila poddaných pred bezbrehou svojvôľou
         statkárov a v kritickom rozpoložení pred morálnou záhubou. V Rusku ešte stále jestvuje
         poddanstvo
    <span class="emphasis">
     <em>
      de iure
     </em>
    </span>
    , aj
    <span class="emphasis">
     <em>
      de facto
     </em>
    </span>
    , je však
         zmiernené patriarchálnou jednotou a vďaka opatreniam vlády obmedzujúcim samovôlu Židov,
         predovšetkým prenájom majetkov. V Rusku nenadobudlo poddanstvo také strašlivé rozmery a
         národ neupadol do takej chudoby a morálneho marazmu ako kedysi v Poľsku, Uhorsku a inde. V
         tých slovanských krajinách, ktoré si udržali svoju čistotu alebo dokázali po vyslobodení sa
         z poroby oživiť staré tradície, poddanstvo alebo nikdy nejestvovalo, alebo sa stratilo
         spolupôsobením ducha národa. V Čiernej Hore, kde si Slovania udržali po celý čas
         samostatnosť, nebolo nikdy ani len stopy po poddanstve a hrdinskí, slobodní kozáci ho
         taktiež nepoznali, vynímajúc obdobie, keď panovala Katarína II. Slovanské srdce krváca nad
         tým, že sa v tejto krajine dnes zavádza poddanstvo drastickými prostriedkami a dobrý,
         chrabrý národ stráca svoju sviežosť. Rovnako ako ho nebolo tam, niet ho dnes v Srbsku, kde
         je dokonca odstránené zákonom. Tam a aj v iných krajinách, kde sa udržalo do dnešných dní,
         nechýbali a nechýbajú pokusy a úprimná, vznešená snaha odstrániť ho. V bývalom Poľsku ho
         vyhlásili za zrušené známou ústavou z 3. mája, avšak až po uplynutí lehoty desiatich rokov
         od zavedenia príslušného zákona. V Rusku odovzdali za vlády cára Alexandra najváženejší
         muži tomuto blahosklonnému monarchovi listinu podpísanú predovšetkým mnohými bohatými
         statkármi, v ktorej sa požaduje zrušenie poddanstva a viacerí ruskí vlastenci naplnení
         svojím slovanským cítením zavrhujúcim toto nedôstojné zaobchádzanie s človekom poprepúšťali
         z vlastného popudu svojich poddaných. Koľkí tak spravili na Západe, ktorý tak agituje za
         slobodu? Šľachetný Alexander Ivanovič Turgenev považoval zrušenie poddanstva za svoju
         životnú úlohu a so železnou vytrvalosťou a kresťanskou zbožnosťou jej zasvätil všetky svoje
         sily a majetok. Umrel oplakávaný celou Moskvou, celým Ruskom v službe trpiaceho ľudstva. Aj
         ruská vláda je oduševnená týmto úsilím, pretože si vo svojom slovanstve uvedomuje, v akom
         ťažkom postavení sa nachádza voči národu a štátu, ba dokonca voči celému slovanskému svetu,
         pokým neodstráni v Rusku poddanstvo. Nielen že sa usiluje v krajine zmierniť počet
         poddaných zvyšovaním počtu slobodných a takzvaných štátnych roľníkov, ale sama vydáva
         úkazy, ako napríklad roku 1842, v ktorých nabáda a splnomocňuje zemianstvo k zrušeniu
         poddanstva prostredníctvom voľných dohôd s poddanými. Nebude dlho trvať a poddanstvo
         zanikne aj v Rusku. Vláda je tam na výške svojej doby, sama pociťuje nedôstojnosť
         poddanstva, považuje ho za zvrátenosť v rodine slovanských národov a za jeho odstránenie sa
         zasadzujú najlepší muži Ruska a túžobne očakávajú, kedy sa zruší. Zem sa stala slobodnou až
         po hranice Ruska.
   </p>
   <p>
    Ako sme videli, zemianstvo našich kmeňov sa síce líši od ostatného ľudu, ale medzi sebou
         sú si všetci príslušníci tohto stavu rovní, „rovní bratia“ (
    <span class="emphasis">
     <em>
      równi
            bracia
     </em>
    </span>
    ), ako sa sami nazývajú. Až do zániku Poľska nebolo v tejto krajine
         rozdielov medzi zemanmi a aj kráľ bol len prvým medzi seberovnými (
    <span class="emphasis">
     <em>
      primus inter
            pares
     </em>
    </span>
    ). Až po zániku Poľska zaviedli iné vlády grófske a kniežacké tituly. Aj
         v Uhorsku sa grófske a kniežacké tituly museli najprv udomácniť, podobne ako v Rusku,
         pretože bývalé ruské kniežatá sa čiastočne považovali za rovnocenné s rodinou panovníka:
         viacero rodín pochádzalo z bojarských rodov, s ktorými boli späté jednotlivé
         veľkokniežactvá a boli jedinými cárskymi poradcami. Dokonca aj mešťania sú v Rusku podľa
         zákona takmer v rovnoprávnom postavení so zemianstvom, pretože rovnako aj oni môžu plne
         disponovať zdedeným alebo získaným majetkom a vo vzťahu k pozemkovému vlastníctvu, k jeho
         užívaniu sú úplne slobodní, môžu teda zakladať dielne a továrne akéhokoľvek druhu bez
         zvláštneho povolenia a môžu nakupovať polia a podobne. Vzhľadom na túto rovnosť, ktorá sa
         vytvorila v našich kmeňoch medzi zemianstvom by bolo nezmyselné používať cudzie tituly a
         oslovenia ako „blahorodený, vysokourodzený, urodzený“ a preberať podobné západné maniere —
         náš národ nepozná a nepoznal vo svojich kmeňoch tieto západoeurópskeho jemnôstky, preto sú
         tieto výrazy našej reči cudzie, ba odporné. U Čechov, ktorí najväčšmi prijímali
         západoeurópsku vzdelanosť, sa už čoskoro uplatnil rozdiel medzi nižšou a vyššou šľachtou,
         je to však jediná výnimka v obyčajoch, ktoré sú charakteristické pre Slovanov. Postavenie
         panovníka v národe našich kmeňov zodpovedá presne duchu verejných ustanovizní a je ich
         logickým výsledkom. Slovania prenášajú do štátu svoju občinu, panovník je pre nich čímsi
         takým ako kmeňový staršina, prostredníctvom obcí a okruhov sa chcú všetci zúčastňovať na
         všeobecných poradách a rozhodovaniach a skutočne tak aj robia. Aj sem vnášajú citovosť,
         podobne ako do života svojej rodiny a občiny (kde však má, pravda, cit väčšie pole
         pôsobnosti) a nárokujú si na zohľadnenie, či dokonca uspokojenie požiadaviek všetkých
         účastníkov. Týmito nárokmi a svojvôľou, čo z nej vyplýva, bránia jednotnému a mohutnému
         rozvoju štátu a nakoniec zlyhávajú všade a vo všetkých kmeňoch vďaka svojej závislosti na
         živote občiny. Inak je to pekná a správna predstava, že by mal štát reprezentovať len
         rozšírený život občiny a v podstate rodinný život. Takisto žijeme v presvedčení, že takéto
         snahy sa zo svetových dejín nevytratili a že Slovania raz budú ich oporou a nositeľmi.
         Nikdy sa to však nepodarí s jednostrannosťou, s akou sa o to pokúšali naše kmene a nikdy sa
         to nepodarí s nedostatkom štátnického vzdelania. Tento názor na štát, ako sme ukázali
         vyššie, vyvolal v živote našich kmeňov veľké otrasy a väčšinu z nich napokon uvrhol do
         záhuby, no popri všetkej nesprávnosti mal aj niekoľko pekných čŕt, ktoré dnes môžeme
         pozorovať na vzťahu našich kmeňov k ich panovníkom. Ako sme už spomenuli, dívajú sa na nich
         ako na kmeňových staršinov, náčelníkov, na čo poukazuje aj ich označenie
    <span class="emphasis">
     <em>
      „gospodar“
     </em>
    </span>
    — dokonca aj ruského cára nazýva jeho národ
    <span class="emphasis">
     <em>
      „gosudar“
     </em>
    </span>
    — niet teda nijakého dôvodu, prečo by sa pred ním mali
         zatajovať, ponižovať, a tí, ktorí sa k nemu približujú, robia tak síce s úctou a bázňou,
         ale bez naučenej západoeurópskej etikety a zbytočného ceremoniálu charakteristického pre
         Západ. Naopak, robia tak prosto a s dôverou. Aj naši panovníci sa stýkajú so svojim štátnym
         partnerom s prostotou a dôverou a cudzia im je zhovievavosť, ktorú niektorí tak chvália na
         západoeurópskej aristokracii, nútená a naučená úprimnosť a predpísané dvorné obyčaje a
         hierarchia, no o to sú prijatia a spôsoby úprimnejšie a otvorenejšie. Keď sa niekde objaví
         srbské alebo čiernohorské knieža, oslovuje zhromaždenie „bratjo“, a mýlil by sa ten, kto by
         si predstavoval zaobchádzanie ruského cára so svojimi poddanými na spôsob orientálneho
         vladára alebo západoeurópskych dynastií. Hoci je jedným z najmocnejších sveta, nevystavuje
         pred svojimi poddanými na obdiv svoju moc a nepýši sa vyumelkovanou rečou. Na najrušnejších
         uliciach Petrohradu ho možno častejšie vidieť na jednoduchom koči, v rozhovore s ľuďmi
         všetkých stavov, chodia za ním jednoduchí sedliaci a on sa s nimi rozpráva o ich
         záležitostiach, akoby sa s hodnostármi rozprával o štátnych veciach. Táto jednoduchosť,
         ktorá má ďaleko od západoeurópskej nádhery a prázdnej konverzácie, je ozdobou našich
         panovníkov a aj ňou zostane, pretože vyviera z našej podstaty. Tomu, koho uchvátilo prázdne
         šialenstvo Západu, kto je naskrze aristokratický a k ľudskosti sa uchyľuje len v rámci
         konvencií, bude sa zdať toto správanie plebejské. No ani my nezávidíme Západu jeho
         vznešenosť, noblesu a ušľachtilosť. Panovníci všetkých našich kmeňov majú senát, ktorý v
         okruhoch neustále pomáha pri poradách vládcov a ich svätým poslaním je sledovať
         dodržiavanie zákona. Bývalí ruskí bojari zastupujú v rade panovníkov okruhy a neboli teda k
         tejto funkcii určení a stanovení rodom ako
    <span class="emphasis">
     <em>
      optimates regni
     </em>
    </span>
    a
    <span class="emphasis">
     <em>
      comites
     </em>
    </span>
    vo všetkých germánskych krajinách, ktorí si mohli dovoliť
         ignorovať národ, ale stáli na čele jednotlivých okruhov. Ba aj dnešné Rusko má svoj senát a
         v Srbsku a v Čiernej Hore sú tieto pôvodné slovanské ustanovizne súčasťou života a tým viac
         je panovník viazaný na ich radu, čím väčšmi zostal verný ich poslaniu a významu. Srbský
         senát pozostáva z toľkých mužov, koľko je v krajine okruhov. V bývalom Chorvátskom
         kráľovstve a v Poľsku mali takisto ako u ostatných našich kmeňov takýto senát.
   </p>
   <p>
    Národ, v ktorého duši je hlboko zakorenená úcta k právam každého človeka a pre ktorého
         je samozrejmosťou, že všetci sú si rovní, nosí v srdci lásku k človeku a nerobí medzi ľuďmi
         rozdiel a navyše sa aj sám spravuje — len takýto národ môže byť úprimným, otvoreným a
         čestným národom. Aj ten náš bol takým a taký je až podnes všade tam, kde sa dokázal
         uchrániť pre nadvládou cudzincov, alebo keď im aj podľahol, aspoň si mohol nájsť útočisko
         vo svojom občinnom živote a mestskej správe. Je jasné, že s takýmto životným postojom
         nemohol čeliť svojim utláčateľom, ktorí sa usilovali o jeho podrobenie, fyzické i duchovné
         zotročenie, ba dokonca o jeho vykynoženie. Preto sa nemožno čudovať, keď nám od najstarších
         čias, no hlavne teraz Nemci neustále nadávajú do zlomyseľných, zákerných, pokryteckých a
         servilných ľudí, a vôbec, majú pre nás len tie najhoršie slová. Oni sú tými, ktorí kedysi,
         keď nad nami zvíťazili, na nás naváľali len to najhoršie, najohavnejšie a
         najneznesiteľnejšie a viacerým našim kmeňom pripravili pomalú a strašnú smrť, vtrhli do
         našich svätých chrámov, občín a rodín a hrozne tam vyčíňali, pošliapali nohami naše mravy a
         len sa z nás vysmievali a osočovali nás. Boli a kde sa len dá, ešte stále sú našimi
         utláčateľmi a nech sa preto nečudujú, že sa im odplácame inak, než vyplýva z našej povahy.
         Ak sa Fallmerayer otvorene v aprílovej prílohe
    <span class="emphasis">
     <em>
      Allgemeine Zeitung
     </em>
    </span>
    (1845) priznal, že Nemci na nás nenávidia a vždy nenávideli úplne všetko, dokonca aj naše
         dobré stránky — našu pracovitosť, trpezlivosť atakďalej — a že v dôsledku tejto nenávisti
         nešetrili naše životy a siahali na ne, aby nás celkom vyhubili, potom akiste pochopia, a
         takisto pochopia aj tí, ktorí sú s nimi zajedno, že takéto zámery a konanie u nás
         nenarazili na pochopenie. Nenávisť plodí nenávisť, a nenávisť je všade, kde žijú naše
         kmene, od Krušných hôr po Behringov záliv, od Balkánu až po Biele more a je taká úprimná,
         ako nenávisť pána Fallmerayera a jeho Nemcov voči nám. Nanucovali nám názory, ktoré razili
         Nemci a najbolestivejšie pre slovanské srdce je to, že niektoré naše kmene ich pod
         neustálym nátlakom a drezúrou skutočne prijali. Tak sa previnili napríklad Česi, ktorí
         prišli po bitke na Bielej hore o svoju ústavu, organizáciu občín, o svoje náboženstvo a na
         jednej strane sa dostali do rúk panovačnej a bezcitnej nemecko-rakúskej byrokracie, na
         druhej strane uviazli v osídlach už vtedy temného katolicizmu a jeho parazitov a
         posluhovačov, jezuitov. Aké vznešené a ušľachtilé názory nachádzame v českých knihách, v
         ich ústave a v ich činoch z čias pred touto katastrofou, a dnes — aké neúprimné správanie,
         aká pretvárka v spoločenskom styku, aké biedne chvastúnstvo sa tam zahniezdilo. Je to
         hanba, aké semenište zavrhnutiahodnej tajnej polície si Rakúsko urobilo z Čiech! To je
         dôvod, prečo sú Česi medzi ostatnými Slovanmi neobľúbení a u niektorých, ako napríklad u
         Poliakov, dokonca nenávidení. Poliaci ich poznajú len ako pomáhačov im protivného
         nemecko-rakúskeho hospodárstva, len ako nástroj v rukách byrokracie a tajnej polície. Na
         druhej strane treba práve tu hľadať dôvod, prečo sa lepší Česi cítia ako doma v sviežej
         spoločnosti ostatných Slovanov. Čechy sa zbavia, a my to vieme, týchto cudzích príveskov,
         tejto špiny — požehnania nemecko-rakúskeho režimu, ale nie tou cestou, po ktorej kráčajú,
         nie rakúskou cestou takzvaných liberálnych, nezmyselných západoeurópskych teórií, ale
         cestou, na ktorú sa chystajú všetky ostatné kmene, slovom, cestou slovanstva. — O tom, či
         je pravdivá výčitka Nemcov a predovšetkým liberálov, že totiž nášmu celkovému charakteru
         zodpovedá servilnosť, nech posúdi zdravo zmýšľajúci človek. Našich panovníkov sa
         pridržiavame nie z nejakej konvenčnej rytierskej vernosti, ktorá sa v novších časoch ani
         nemohla udržať, ale pretože nás neodolateľne priťahuje osobnosť, ktorá stelesňuje všetko
         to, čoho sme súčasťou. Nielen z politických dôvodov, ako sa to snažia vysvetľovať naši
         nepriatelia a nielen z nenávisti voči utláčateľom povstali v posledných vzburách Slovania
         na obranu Rakúska, ktorého sa vzdali sami Rakúšania, no chopili sa zbraní aj preto, aby
         oslobodili rakúskeho panovníka od hroziaceho nebezpečenstva a skutočne ich nemožno viniť z
         toho, že po skúsenosti s tým, ako sa im odplatili Nemci, zmenili svoje názory. V Rusku visí
         národ s nekonečnou láskou a s oduševnením na svojom gosudarovi, cárovi, preukazuje mu úctu
         a bázeň, a kiež by sa v prospech celku udržal v úprimnosti a sviežosti! Národ sa s radosťou
         podrobuje prikázaniam cárov a verí, že jeho cári by neboli schopní vykonať mu nič zlé. Sám
         ochotne prináša tie najväčšie obete, ale v tomto obetovaní niet nijakej črty servilnosti.
         Ako by inak cári dosiahli spolu so svojím národom takú veľkú moc, ako by mohli z tejto
         rôznorodosti vystavať takú veľkolepú stavbu, keby s nimi netvoril národ jedno telo a jednu
         dušu? Práve v tejto jednote spočíva sila Ruska, a my môžeme dodať, že aj sila slovanstva, a
         práve preto je táto
    <span class="emphasis">
     <em>
      vis agens
     </em>
    </span>
    tŕňom v oku cudzím národom, ktoré sa
         rozpadli spolu so svojimi vládami, preto neustále nadávajú na našu domnelú servilnosť. Radi
         by videli, keby sme sa rozpadli a ocitli rovnako slabí ako oni, alebo ešte slabší, aby sa
         mohli zbaviť strachu, ktorý sa im vkradol do sŕdc, alebo aby sa mohli pustiť na našom území
         do ďalších ťažení, pretože ako je známe, rozdelenie Poľska poslúžilo Nemcom predovšetkým na
         ďalšie prenikanie germánstva na slovanské územie. Je poľutovaniahodné, že aj niektorí
         slovanskí synovia, konkrétne českí, nechali sa zviesť západnými liberálnymi názormi, vo
         svojom svetonázore sa celkom riadia Západom a dívajú sa na svet cez cudzie okuliare. Dosť
         sme sa u nás naslúžili cudzím a už je načase, aby sme začali vo všetkých ohľadoch rozmýšľať
         nad samostatnosťou! Servilnosť je, keď sa človek vzdáva svojej dôstojnosti a výhod a
         podrobuje sa vôli iného; o servilnosti možno hovoriť vtedy, keď sa nechá človek z úbohej
         vypočítavosti zneužívať ako nástroj proti svojmu národu, proti bratskému kmeňu, keď sa
         napríklad pridá k tajnej polícii. Ale nemožno hovoriť o servilnosti, keď si človek vysoko
         váži svojho panovníka a pre všeobecné blaho znáša najväčšiu prísnosť a najväčšie obete, tak
         ako Rusi. Len takto sa národy stali veľkými a mocnými. Ruský národ má aj v ostatných
         oblastiach života ďaleko od servilnosti; servilný národ nečaká veľká budúcnosť, ktorú Rusom
         predpovedal na stránkach svojho objemného a na Západe vychvaľovaného diela inak predpojatý
         a neúprimný Custine. Ruský národ je podobne ako národ srbský a ostatné naše kmene otvorený,
         čestný a slobodne konajúci všade tam, kde nevetrí zlé úmysly. Ako je zrejmé zo štatistík o
         spáchaných zločinoch, ktoré každoročne uverejňuje ministerstvo, sú utláčatelia národa v
         Rusku za svoje previnenia prísne trestaní.
   </p>
   <p>
    K predstave o servilnosti, ktorú nám neustále podsúvajú cudzinci, prispela vo veľkej
         miere naša vlastná a nám drahá skromnosť a pokora, ktoré sú hádam najkrajšími cnosťami
         spájajúcimi silu s obetavosťou. Obyčajne to býva tak, že tí, ktorí sú namyslení, väčšinou
         sú aj obmedzení: usilujú sa takto zakryť svoju hlúposť, no človek vedomý si svojej sily a
         dôstojnosti uteká pred pochvalou davu. Slovanský národ je silný, aj keď si svoju silu
         zatiaľ až tak neuvedomuje, vnútorne ho však priťahuje skromnosť a pokora. Tieto zdedené
         cnosti vidno najlepšie tam, kde si tento národ zachoval čistotu života, alebo inými
         slovami, kde nestratil svoju samostatnosť. Ak by mal niekto zo Slovanov dôvod byť na niečo
         pyšný, potom by to boli rozhodne Rusi, no ich povaha im to nedovoľuje. Nehrdia sa pred
         svetom svojou mocou, bohatstvom a slávou tak ako Angličania a podľa toho, ako sa správajú,
         mohol by si človek myslieť, že v ich vlasti to vyzerá úplne inak. Aký jednoduchý a vždy
         skromný je cár, keď sa objaví medzi svojím ľudom! A ruskí vojvodcovia, ktorí bojovali proti
         tým najmocnejším a napokon ich aj porazili, aké veľké služby preukázali cudzím národom —
         neraz ich zachovali aj spolu s ich štátmi. Suvorov, Dochturov, Paskevič — akí boli prostí,
         a vonkoncom nevzbudzovali pozornosť! Keď Paskevič porazil Maďarov a zachránil Rakúsko,
         najkratšou cestou sa vydal z bojiska do Varšavy. Naproti tomu Haynau, ktorý si s
         neslýchanou drzosťou vlastnou Rakúšanom prisvojil víťazstvo nad Maďarmi (hoci celý svet
         vie, že Rusov podporil len niekoľkými vojakmi a rakúska armáda, ktorej chýbala odvaha, by
         sa sotva pokúsila postaviť sa na odpor proti Maďarom), vydal sa po svojich pochybných
         víťazstvách na cestu po Európe, aby sa svetu ukázal ako ten, čo porazil Maďarov, pozbieral
         vavrínové vence, a len náhodou nepochodil práve v Anglicku. Rostopšina, ktorý založil v
         Moskve veľký požiar a prejavil tak veľkolepú obetavosť ruského ducha, vykričali v Európe za
         tento čin ako barbara a Alexander, ktorý podľahol západnej mienke, ho vypovedal z krajiny.
         Keď prišiel Rostopšin do Paríža, verejná mienka sa zase obrátila a jeho čin opäť
         kvalifikovali ako príklad obetavosti v parížskych salónoch sa ho tisíckrát vypytovali, či
         je skutočne pôvodcom tejto obdivuhodnej obety. Rostopšin sa neustále pokúšal rôznymi
         výhovorkami zbaviť sa tejto cti a publikum, ktoré mu vyjadrovalo obdiv, nechával s
         prázdnymi odpoveďami. Ešte aj vo svojich pamätiach, ktoré napísal takrečeno z donútenia
         týmto publikom, spomína namiesto očakávaných veľkých činov len niekoľko bezvýznamných
         maličkostí z domáceho života. Každému neskazenému slovanskému srdcu je odporné chvastúnstvo
         a dôležitosť. Keď niekto vykoná dobrý skutok, zaväzujú ho obyčaje našich kmeňov k
         mlčanlivosti. Vystupovanie Čecha Husa v Kostnici bolo dôstojné a mužné, no mimoriadne
         skromné, na rozdiel od vystupovania Luthera vo Wormse. A práve táto sila spojená s pokorou,
         obetavosť so skromnosťou, prísnosť s dobrotivosťou sú ideálom, po ktorom túžia najlepší
         mužovia slovanského sveta a ktorého lúče dopadajú na všetky naše kmene, aj keď vzlykajú v
         nešťastí a biede. Len žiarte ďalej, vy božské lúče a zohrievajte ľudstvo — aby bolo tým,
         čím už raz malo byť, a aby sa človek stal človekom! Keď sa presadí a uplatní tento princíp,
         zmení sa na magickú silu blahodarne a neodolateľne pôsobiacu na Slovanov, pritiahne a spúta
         ich. Objaví sa všade tam, kde je ho najviac treba a mužovia, ktorých osvieti, stanú sa
         vyvolenými, duchovnými vodcami, Merkúrmi tohto sveta — v našich ľudových rozprávkach
         vlastnia často zázračný prsteň, ktorým zaklínajú duchov. Všetci ich bez odvrávania
         nasledujú, poslúchajú ich na slovo a s radosťou obetujú životy. Takým bol aj Poliak
         Kordecki, jednoduchý mních z čenstochovského kláštora obliehaného s najväčším vypätím
         Švédmi, ktorým sa ho nepodarilo dobyť. Takým bol aj Suvorov, muž železnej vôle a
         najskromnejšieho zovňajšku, človek veľmi pobožný a nekonečne dobroprajný. Jeho bojovníci ho
         nasledovali všade s neopísateľnou oddanosťou, stačilo jediné prosté slovo a oni sa
         predbiehali v obetavosti, no on sa nakoniec po všetkých víťazných bojoch utiahol pred
         zrakmi sveta a svojej vlasti, ktorá mu prejavovala úctu, utiahol sa do svojho tichého
         domova. Taký bol aj Jermolov, ktorého meno v horách ozývajúcich sa rinčaním zbraní
         vzbudzovalo u nepriateľov hrôzu, pretože vojsko s takýmto vodcom sa zdalo byť odhodlané na
         všetko — k týmto mužom sa potom pripojil hrdinský Kničanin, ale aj iní. Tento princíp je vo
         vedomí ruského národa živý aj vo vzťahu k svojmu cárovi a obsahuje tajomstvo
         bezpodmienečnej oddanosti ľudu príkazom panovníka a jeho dôsledkom je bezpríkladná
         obetavosť, ktorej sú schopní Rusi vďaka tomuto impulzu. Rus je presvedčený o tom, že všetko
         sa dá, čo považuje za možné cár a čo si želá. Rusi by bezpochyby obsadili aj nedobytné
         Komárno, pretože to považovali za možné a aj sa na to pripravovali a povrávalo sa medzi
         nimi, že „tak prikázal cár“. No pred týmto ruským víťazstvom sa Rakúšanov zmocnil oveľa
         väčší strach ako pred nedobytým Komárnom a pristali na mimoriadne mierne podmienky
         kapitulácie. Ruskú armádu ovláda ten istý duch ako ruský národ; v službe a za pochodu tu
         vládne nesmierna disciplína, ktorá sa mimo tohto kruhu neobyčajne zmierňuje. Zatiaľ čo
         rakúski dôstojníci povýšenecky nadávajú svojim vojakom do psov, zaobchádzajú ruskí oficieri
         so svojimi podriadenými ako so svojimi priateľmi a bratmi a nikdy nikto nezačul z úst
         ruského dôstojníka nejakú nadávku. Škoda, že sa germanizovaní synovia Slovanov v rakúskej
         armáde tak spreneverili svojmu duchu, vzdali sa svojich lepších povahových čŕt a osvojili
         si takéto zlé obyčaje.
   </p>
   <p>
    Tieto charakterové črty, ktoré sme tu naznačili, sa objavujú všade v dejinách Slovanov.
         Z husitov neskôr vznikli takzvaní českí a moravskí bratia, čo vo svojich obciach zavádzali
         skutočné kresťanstvo — vytýčili si za cieľ prísny, cnostný život a okrem toho si s bratskou
         láskou navzájom pomáhali vo všetkých životných situáciách. — Poľský kráľ Sobieski ochotne
         tiahne pod Viedeň do boja proti Turkom na pomoc ohrozenému kresťanstvu, a to bez
         akéhokoľvek osobného, či takzvaného politického záujmu, len na prostú prosbu cisára
         Leopolda a zachráni celé Rakúsko pred hroziacim nebezpečenstvom, no rakúsky cisár prijme
         skromného, zbožného hrdinu s chladom, sotva ho sediac na koni vo svojom tábore pozdraví a
         ani len nepozrie na jeho syna Jakuba, ktorého mu Sobieski predstaví so slovami
         „veličenstvo, toto je môj syn, ktorého som vychoval, aby bránil kresťanstvo“! Osloboditelia
         Poliaci potom museli s nedostatkom zásob a ťažkosťami odtiahnuť domov. A so Slovanmi sa to
         zopakovalo ešte raz o dvesto rokov neskôr! Za čias Napoleona si Rusi veľa vytrpeli od
         Francúzov, pretože im ich celá Európa hodila na krk a aby sa zachránili, museli zapáliť
         Moskvu, dôstojnú, starodávnu a nádhernú metropolu milovanú celým ruským národom. Vytrpeli
         si ešte viac, no keď Alexander na čele svojho víťazného vojska ako prvý obsadil Paríž a za
         ním dorazili ostatní spojenci, Francúzov sa zmocnila hrôza, že sa Rusi pomstia ich hlavnému
         mestu a viacerí spojenci chceli dokonca vydať príkaz k rabovaniu. Tu zakročil Slovan
         Alexander a zakázal čo len jedinému človeku skriviť vlas na hlave. Nech je za to
         blahorečené tvoje meno vo svete, vládca Slovanov! Slovan sa nezaprie ani v tých najhorších
         situáciách. Počas revolúcie v Poľsku a na Volyni jestvoval tajný spolok pod názvom „Wolny
         Slawianin“ — slobodný Slovan. Každému novému členovi spolku zavesili po náboženskom obrade
         na hruď obrázok Bohorodičky, symbol obetavej lásky, ktorý mali mať pred očami po celý svoj
         život. Toto je náš duch a toto je naše snaženie, a hoci je pravda, že ešte nedosiahlo svoj
         vrchol, v budúcnosti sa bude naďalej zdokonaľovať.
   </p>
   <p>
    Vnímavý pozorovateľ tak nájde u Slovanov duchovný smer, podľa ktorého tento národ uznáva
         všetkých ako rovnocenných a rovnoprávnych, nestrpí nijaké uprednostňovanie okrem toho, čo
         vyplýva priamo z jeho podstaty, k cudzincovi sa správa rovnako vľúdne ako k svojmu
         blízkemu, ba aj v nepriateľovi uznáva človeka a prijíma ho bez toho, aby mu nejakým
         spôsobom uškodil a vo svojej blízkosti necháva pokojne nažívať a rozvíjať sa národy, ktoré
         si podmanil a navyše sa sám stará o ich blahobyt a na základe občinového systému priznáva
         všetkým rovnaký podiel z toho, čo sa vďaka ľudskej usilovnosti urodilo na božej zemi, o
         každého, kto potrebuje pomoc stará sa s činorodou láskou a považuje to za svoju povinnosť,
         dokáže síce trestať hriešnikov, čo prekročili zákony, no mierny je voči tým, ktorí svoje
         činy oľutovali, je skromný a pokorný napriek tomu, že je mocný a obetavý a celkovo si na
         každej činnosti váži jej ľudský rozmer; v tomto smerovaní ducha sa zračí večný, nemenný a
         nepominuteľný zákon ľudstva, skutočné kresťanstvo vo svojej posvätnosti — taký národ,
         ktorého životným cieľom je vybudovanie spomínaných občín — alebo si ich už dokonca
         vybudoval — vyriešil sociálne otázky ľudstva už vo svojom princípe. Tento duchovný smer a
         jeho prejavy predstavujú očividne vnútornú túžbu; niet na ňom nič umelého ako na západných
         smeroch, nevznikol na základe zvláštnych učení alebo spolkov, ktoré by sa založili na jeho
         pestovanie, vyviera priamo zo samotnej hĺbky srdca. Tento smer bol súčasťou slovanského
         ducha ešte v jeho primárnej, rýdzej podobe. Ako sa však pozdvihne a ako sa rozvinie, keď si
         jasne uvedomí večný vzor v plne prijatom a pochopenom kresťanstve a keď sa tento vzor stane
         jeho pravdou! Až vtedy slovanstvo zapôsobí na svetové dejiny svojou činnosťou a vplyvom
         zodpovedajúcim jeho sile, a nič ho pred tým nazastaví, nič ho nevytlačí z javiska dejín, na
         ktoré pomaly vstupuje, pretože s ním bude Boh i ľudstvo,
    <span class="emphasis">
     <em>
      a kto protiv Bogu i
            velikomu Novgorodu
     </em>
    </span>
    — kto vystúpi proti Bohu a proti slovanstvu? Západ vždy
         hodnotil človeka len podľa jeho prirodzeného stavu, rodu, podľa ostatných vonkajších
         pomerov: majetku, moci a bohatstva, bojoval za abstraktnú, neživotnú slobodu a rovnosť,
         nedokázal jej však vdýchnuť život, bol schopný navonok prijať a pochopiť kresťanstvo, ale
         vo svojej prirodzenej povahe ho nebol v stave oživotniť; Západ bol vždy egoistický a v
         poslednom čase upadol do toho najvulgárnejšieho sebectva. Vaša sloboda, vaše ústavy, váš
         komunizmus nie sú ničím iným než týmto egoizmom a preto sa aj vzdávate kresťanstva; no sme
         vari my výtvorom nejakého protináboženského smeru? Vy dokážete len ničiť a rozdeľovať, no
         nie ste schopní tvoriť a zjednocovať! To, čo je u vás umelé, je u nás prirodzené;
         slovanstvo je prirodzeným základom ľudskosti, kresťanskej myšlienky. Slovanstvo má cirkev,
         čo zodpovedá jeho poslaniu. Táto cirkev je vybudovaná ako samostatná duchovná ríša a nikdy
         sa nepostavila proti štátu, nikdy neprenasledovala ľudí iného zmýšľania, ale so štátom a s
         národmi vytvorila zväzok, nikdy ju nenapadlo zneužiť náboženstvo na svetské ciele a
         neprahla po moci, ale naopak, vždy sa usilovala vplývať na človeka láskou. Bola a je — ak
         chápeme rímsku cirkev moci ako cirkev Petrovu a protestantizmus ako učenie svätého Pavla —
         cirkvou Jána, tretieho vynikajúceho apoštola. Ak by Západ skutočne jedného dňa zašiel tak
         ďaleko a úplne sa vzdal kresťanstva, potom by bolo svätou povinnosťou slovanstva znovu
         prinavrátiť svojím vplyvom česť večnému krížu a dopomôcť mu ku konečnému víťazstvu.
         Galilejský nezvíťazil obrátením Konštantína, jeho víťazstvo sa v skutočnosti naplní až vo
         výroku:
    <span class="emphasis">
     <em>
      „Vicisti tandem cum Slavia, Galilaea!“
     </em>
    </span>
   </p>
   <p>
    V duchu už vidíme na jednej strane súcitné krčenie pliec a úškrny Západu pri tejto
         myšlienke, a na druhej strane počujeme hluk, ktorý sa proti nej zdvihne, ale ani jedno, ani
         druhé nás nemýli. Na podobné veci sme si už zvykli; dúfame, že tým, čo sa dnes smejú,
         zvážnie tvár, a hluk zmĺkne. Kto by za rímskych čias predpokladal, že hrubí Germáni budú
         oveľa schopnejší prijať a pochopiť kresťanské učenie ako vzdelaní Rimania, a stalo sa tak!
         Vieme, že nám na Západe vyčítajú slabosť, neohrabanosť, neschopnosť, nedostatok
         zanietenosti a podľa toho nám vo svetových dejinách prisudzujú na veky podradnú úlohu, no
         podať o tom nezvratné dôkazy nie je Západ schopný. Treba mať predovšetkým na zreteli, že
         slovanský národ ako taký sa ešte nepodujal v dejinách hrať vyššiu úlohu — zatiaľ čo si v
         tom čase schopnejšie národy rozdeľovali svoje úlohy a postupne sa ich zmocňovali, nemohol
         náš národ pôsobiť a rozvíjať sa podľa svojich schopností, no všetko má svoj čas.
         Mimochodom, čo sa týka slabostí a nedostatkov nášho národa, nie sme voči nim slepí, a jeho
         hlavný nedostatok sme nemilosrdne odkryli hneď na začiatku a aj sme ho kritizovali. Okrem
         toho vieme, že dobré vlastnosti ducha nášho národa, práve preto že nám boli vrodené, môžu
         sa veľmi ľahko zmeniť v svoj opak a slovanská povaha v mnohom oscilovala medzi dvoma
         protikladmi, na základe ktorých si možno vysvetliť protirečenia v svedectvách spisovateľov
         o našich predkoch — avšak slabosti, aké nám pripisujú cudzinci, nie sú vôbec súčasťou nášho
         charakteru. Je pravda, že sme na našich hraniciach podľahli cudzincom, ale taktiež je
         pravdou, že títo cudzinci bojovali proti našej osamotenej obrane takmer vždy zjednotenými
         silami. Nuž, a kto sa môže pochváliť tým, že si zachoval svoj národný svojráz v najtvrdšom
         otroctve počas takého dlhého času ako my, komu sa podarilo zostať nedotknutým tak ako nám?
         Táto húževnatosť, typická pre náš charakter, je súčasne aj silou a jedine na takomto národe
         si mohol dovoliť Peter Veľký svoj veľký experiment bez toho, aby podlomil jeho životné
         sily, jedine tento národ, ktorý vo svojej podstate smeruje k tvorbe malých, pohyblivých
         štátnych zväzkov, mohol vďaka najprísnejšiemu podrobeniu sa spoločnej vôli reprezentovanej
         jednotlivcom poskytnúť materiál na takúto veľkolepú stavbu a vytvoriť monarchiu, ktorá
         udivuje svet svojou veľkosťou, pevnosťou a silou. Jedine so slovanským, hoci ponemčeným
         národom mohol Friedrich Veľký vykonať svoje obdivuhodné činy, jedine s ním mohol s
         nevykoreniteľnou silou začínať stále odznova a vzdorovať takmer celej Európe. Nepovažujte
         našu trpezlivosť za slabosť ako Rakúšania, ktorí sa pri tom najrýchlejšie prerátajú. Všetci
         starí spisovatelia si cenili na našich predkoch bezpríkladnú, nezlomnú výdrž vo všetkých
         možných ťažkých situáciách, ich pokojné znášanie biedy a tí novší ako Segur, opakujú dnes
         to isté. Márne nám teda vyčítate slabosť a bezdôvodne vyvodzoval profesor Leo naše
         všeobecné označenie „Slovania“ z nemeckého „schlaff“, čo znamená „zoslabnutý“ — akoby sme
         mali naše spoločné meno z nemčiny! Pôvodný stav každého národa je viac či menej poznačený
         hrubosťou, avšak podobných hrubostí, akých sa dopúšťali Španieli vo svojej krajine a v
         Amerike alebo Nemci na našich predkoch, sme sa my nikdy a nikde nedopustili a obidva
         spomínané národy mali blízko k studnici klasického a kresťanského vzdelania, zatiaľ čo my
         sme boli od neho už geograficky veľmi vzdialení. Hoci sme vzhľadom na naše zemepisné
         položenie a duchovné dedičstvo národov ešte veľmi nezasiahli do svetových dejín, predsa len
         máme zásluhy na pokroku ducha a napredovaní ľudstva. Čech Hus razil cestu reformácii a
         umožnil ju svojou obetavosťou; Poliak Kopernik objavil harmóniu vesmíru, od Čecha
         Zalužanského sa Lineé dozvedel o rodoch v rastlinnej ríši atakďalej, no toto všetko málo
         prispelo k našej veľkosti; no na druhej strane sme ochránili Európu pred nátlakom barbarov,
         pomohli sme poraziť Avarov, zlomili sme moc Mongolov, Tatárov a Turkov a tak sme
         zabezpečili rozvoj európskej vzdelanosti. Vždy sme sa nechali strhnúť veľkými ideami a v
         tom nás určite neprevýši nijaký národ, pretože oduševnenosť Francúzov vzbĺkne a ihneď
         vyhasne, tá naša je však trvalá a pôsobivá — no doteraz chýbala myšlienka, ktorá by nás
         oduševnila všetkých. Pravda, nenechali sme sa strhnúť bezobsažnými, abstraktnými ideami,
         ako napríklad dobývaním svätého hrobu, ani nie sme náchylní k fanatizmu, ale veľké idey nám
         rozochvievajú hruď a zoceľujú našu silu. Hŕstka husitov bola neporaziteľná a v nespočetných
         bitkách rozprášila križiacke vojská polovice Európy, šestnásťtisíc Poliakov zdržiavalo pod
         Lipskom po niekoľko hodín so samovražednou chrabrosťou celú silu spojencov, pokým
         nezabezpečili ústup Francúzov. A s akou obetavosťou a silou bojoval ruský národ takmer
         proti celej Európe, ktorá sa drala do jeho vlasti s najgeniálnejším vojvodcom sveta? Nie
         zima porazila a zničila Napoleona, pretože Francúzov zastihla až v Litve, na ústupe, ale
         bola to ruská sebaobeta a sila. Načo však toto všetko? Nazdávate sa, že nám chýba
         oduševnenie, a sami ste ho už stratili. Dokonca sa budete ľútostivo usmievať nad
         oduševnením pre ideu ľudskosti, pretože všetko meriate podľa toho, či je to na niečo
         užitočné, podľa argumentov burzy a všetko, čo sa nachádza nad týmto obzorom považujete za
         vidinu, márnosť a utópiu. U vás už všetko ovládla próza života, pekne si ju teda užívajte.
         No ak sme vo vašich očiach takí slabí, prečo tak veľa kriku kvôli panslavizmu v tých
         najbezvýznamnejších prejavoch slovanského ducha? Prečo vás zakaždým zalieva hrôza pri tom
         najmenšom presune ruského vojska? Prečo nemáte ani za iskierku sympatie pre naše snahy či
         akékoľvek iné naše aktivity tak ako pre iných, prečo sa voči nám staviate ustavične
         nepriateľsky? Sympatie iných si získavajú len slabí a rovnako zmýšľajúci, my však nepatríme
         ani k jedným, ani k druhým, pretože sme silní, a vaša terajšia činnosť a vaše doktríny sú
         nám odporné. Nech o vaše sympatie bojujú napríklad Maďari, no vy ste vy, my sme my a my
         kráčame inou cestou!
   </p>
   <p>
    Na to, aby sa mohol naplno rozvinúť náš život a aby náš duch dosiahol v dejinách sveta
         účinok zodpovedajúci našim silám, musíme sa konečne zbaviť neznesiteľného cudzieho jarma a
         politicky sa osamostatniť, pretože v porobe má národ zviazané ruky, klesá na duchu a
         neustále je vystavený nebezpečenstvu, že skôr či neskôr zanikne. Okrem toho prichádza každý
         národ stratou svojej politickej samostatnosti o svoju česť, a ten, kto nepretržite len
         slúži, je slabý a neschopný oslobodiť sa spod tohto jarma a ostatné samostatné a nezávislé
         osobnosti si ho vôbec nevážia. Podobne ako samostatné osoby, môžu s verejným uznaním a
         úctou rátať aj samostatné národy, a keďže samostatnosť chýba predovšetkým slovanským
         kmeňom, je pre nás národná otázka tou určujúcou, prvoradou, najdôležitejšou. Nemusíme veľa
         hovoriť o tom, aký názor na nás mali iné národy, keď nás videli v služobnom postavení voči
         cudzincom — voči Nemcom, Maďarom, Turkom a Talianom — a keď u nás nepozorovali nijaké
         úsilie skoncovať s týmto stavom. To sa musí zmeniť, a v najbližšej budúcnosti sa to zmení,
         otázka však znie: ako a akým spôsobom si máme vybojovať našu samostatnosť a aký jej máme
         dať potom obsah? Vzhľadom na pomery, v ktorých žijeme, jestvujú len tri možnosti, a podľa
         nich sa rozchádzajú aj prevládajúce názory: tým prvým je vytvorenie federatívnych štátov,
         po druhé utvoriť z Rakúska centrum všetkých západných a južných slovanských kmeňov a to
         tak, že by sa slovanský živel ako najmocnejší stal nositeľom hlavnej štátnej moci a
         podstatne by modifikoval štát, a podľa tretieho názoru by sa mali Slovania celkom a bez
         výnimky pripojiť k Rusku. Toto sú tri hlavné smery a my sa pokúsime na ne nezaujate
         pozrieť, aby sme zistili, ktorý z nich má najväčšiu šancu uspieť, ktorý najviac zabezpečí
         Slovanom ich existenciu a rozvoj a uvoľní cestu dejinám.
   </p>
   <p>
   </p>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2582151">
       </a>
       3. Trojaký spôsob, ako Slovanov politicky oslobodiť
      </h2>
     </div>
    </div>
   </div>
   <p>
   </p>
   <p>
   </p>
   <p>
    Pri federatívnych štátoch, ktoré by sa dali realizovať zrejme len vo forme republík,
         treba hneď na začiatku vylúčiť Rusko a všetky tie kmene, ktoré alebo sú jeho súčasťou,
         alebo sú pod jeho medzinárodne uznaným protektorátom, alebo natoľko podliehajú jeho vplyvu,
         že sa z neho už ani politicky, ani národne nie sú schopné vymaniť. Ide o väčšiu časť Poľska
         — takzvané Poľské kráľovstvo —, Srbské kniežactvo, všetky slovanské kmene v Turecku,
         Bulharov, Slovanov v Bosne, Hercegovine, Albánsku a v Čiernej Hore. Len blázon by mohol
         veriť, že by sa v Rusku mohla uchytiť republikánska forma vlády a že by sa tu mohla
         rozvíjať. V prípade štátov podliehajúcich jeho vplyvu bude Rusko bojovať za každú cenu
         proti tomu, čo nedopustí a nemôže dopustiť v rámci svojich vlastných hraníc. Ak teda
         vynecháme Rusko a krajiny podliehajúce jeho vplyvu, zostanú nám Čechy, Morava, Lužice,
         Sliezsko, Poznaň, Slovensko, Halič, slovanské kmene v Krajine, Korutánsku, Štajersku,
         Istrii, potom Chorvátsko, Slavónsko a Dalmácia, Vojenská hranica a srbská Vojvodina, a
         zakaždým si tu treba povšimnúť spoločenské pomery vo vnútri týchto krajín a treba mať na
         zreteli aj vzájomné vzťahy medzi jednotlivými krajinami a ich pomer k ostatným susedným
         národom.
   </p>
   <p>
    Ani jeden kmeň, ani jedna z týchto krajín nie je nezávislá a predovšetkým si teda musia
         vybojovať slobodu a z tohto hľadiska priam bije do očí, že vo svojom vnútri sú rozdelené
         nepriateľskými živlami na dva znepriatelené tábory, ich sila pôsobnosti je ochromená a čo
         sa týka ich ďalšej existencie, nachádzajú sa v prekérnej situácii. V Čechách pripadajú tri
         milióny Čechov na viac než jeden milión Nemcov, na Morave žije o niečo viac než dva milióny
         Slovanov a viac než pol milióna Nemcov, v Lužiciach je len 142 000 obyvateľov slovanského
         pôvodu, všetci ostatní sú ponemčení; v pruskom a rakúskom Sliezsku pripadá na 2 500 000
         obyvateľov dnes už len 1 500 000 Slovanov, v Poznani žije medzi miliónom Slovanov mnoho
         Nemcov a Židov; Slovensko je síce ako celok jednoliate, no je oslabené vonkajším vplyvom
         Maďarov a mnohými odrodilcami; slovanská populácia Haliče pozostávajúca približne z päť aj
         pol milióna obyvateľov, je rozdelená na dve znepriatelené strany, na Rusínov a Poliakov, a
         po poslednej katastrofe ich už vonkoncom nemožno sceliť. Okrem toho bola táto provincia v
         poslednom čase zaplavená mnohými Nemcami a už dávnejšie Židmi, takže činnosť Slovanov je tu
         takmer úplne paralyzovaná. Slovanské kmene v Krajine, Korutánsku, Štajersku, Istrii
         pozostávajúce z vyše jedného milióna obyvateľov sú roztratené a premiešané s Nemcami a s
         Talianmi. V Chorvátsku a Slavónsku nedosahuje počet slovanských obyvateľov viac než jeden
         milión a Slovania podliehajú najmä v mestách predovšetkým nemeckému, ale aj maďarskému
         vplyvu. Dalmácia má popri svojich 300 000 obyvateľoch mnoho Talianov žijúcich hlavne v
         mestách. Z 1 000 000 obyvateľov na Vojenskej hranici je mnoho Nemcov a Rumunov a v srbskej
         Vojvodine, ktorá je produktom nežnej rakúskej starostlivosti a zrovnoprávnenia, sa počítalo
         v dôsledku tohto princípu s Nemcami, ale aj s Maďarmi a taktiež s Rumunmi. Pritom nesmieme
         zabúdať na okolnosť, že najväčšie mestá týchto spomínaných krajín, kde by sa mala sústrediť
         sila obyvateľstva, sú zaľudnené z najväčšej časti cudzincami, aj keď je pravda, že nie
         všade a úplne. Ide predovšetkým o Moravu, ktorej najväčšie mestá — Olomouc a Brno — sú
         takmer celkom nemecké, ďalej máme na mysli Lužice, Sliezsko, kde žijú v mestách len Nemci,
         potom Korutánsko, Štajersko, Istriu a ako sme už spomenuli vyššie, aj Dalmácia a Praha,
         hlavné mesto Čiech, sú tiež dosť husto obývané Nemcami. V hlavnom meste Poznani sa zo dňa
         na deň čoraz väčšmi zvyšuje ich počet vďaka snahám pruskej vlády a udržiavajú sa aj v
         slovenských mestách, podobne ako v mestách Haliče, Krajiny, Chorvátska, Slavónska a taktiež
         Vojvodiny. Títo cudzí hostia celkovo brzdia rozvoj nášho národného života a naše činnosti,
         a to nielen aktívnym vystupovaním proti našim snahám, ale aj pasivitou, ktorú pociťujeme
         tým silnejšie, čím väčšmi sa nám usilujú odoberať materiálne prostriedky nahromadené
         cudzincami v našich krajinách. Českí Nemci sa počas revolúcie tvárili, že sa chcú pridať k
         Frankfurtu a hoci za júnového povstania držali pražských Nemcov pekne nakrátko, celkovo
         neprispeli ničím k tomuto nezmyselnému a zbytočnému povstaniu a podľa možnosti proti nemu
         ešte vystupovali. Nemci z Moravy, Sliezska, Krajiny, Korutánska, Štajerska a sčasti aj z
         Čiech posielali do frankfurtského parlamentu svojich zástupcov a usilovali sa o to, aby sa
         naše kmene dostali pod nadvládu Nemcov. Moravskí a sliezski Nemci prenasledovali každého,
         kto sympatizoval s myšlienkou slovanstva; lužickí Srbi sa už celkovo poddali Nemcom;
         poznaňskí Nemci sa usilovali v každom smere uškodiť tamojšiemu poľskému hnutiu, so zajatými
         Poliakmi zle zaobchádzali a dokonca ich aj mučili; haličskí Nemci huckali proti poľským
         povstalcom Rusínov, proti šľachte ľud a sami vyvolali strašné krviprelievanie; Nemci v
         Slavónsku a Vojvodine držali s Maďarmi; takisto na Slovensku, v Chorvátsku posilňovali
         počas posledných povstaní chorvátsky národ v letargii a v nečinnosti a Taliani v Istrii a
         Dalmácii húževnato pracovali proti pripojeniu Dalmácie k Chorvátsku. Čo je príčinou toho,
         že najnovšie pohyby v týchto krajinách majú taký nepravidelný priebeh, prečo sa tak
         žalostne končia, prečo sú tak málo úspešné? Sčasti treba hľadať príčinu v nezrelosti našich
         kmeňov, ale najväčší podiel viny na tom nesú cudzinci a najmä Nemci, ktorí rozožierajú náš
         národný život. — Taktiež nesmieme zabúdať na rozdiely v náboženstvách spomínaných
         slovanských kmeňov. Hoci sa tieto kmene celkovo hlásia ku katolicizmu, u niektorých z nich
         je zastúpený aj protestantizmus, ale mnoho prívržencov tu má hlavne pravoslávna cirkev.
         Táto rôznorodosť pôsobí ako brzdiaci prvok a dokonca je do veľkej miery príčinou
         rozosvárenosti jednotlivých kmeňov. V Čechách akoby sa opäť šíril v podobe protestantizmu
         starý husitizmus, a hoci sa tu dodnes na život českého národa neprejavil jeho brzdiaci
         účinok, na Slovensku sa zaslepený katolícky ľud nechal sfanatizovať a nahuckať maďarskými
         agitátormi proti slovenskému národnému hnutiu, ktoré sa rozmohlo medzi protestantmi. Aj keď
         sa haličskí Rusíni pripojili k Únii, nie sú čistými katolíkmi a tento zdanlivo nepatrný
         náboženský rozdiel tiež prispel k nevraživosti Rusínov voči Poliakom a k hrozným scénam.
         Medzi Srbmi, kde hrá rozdiel medzi náboženstvami dôležitú úlohu, je každý Bunevac alebo
         Šokač — teda každý katolícky Srb — renegát a odrodilec. V najnovších srbských povstaniach,
         ktoré boli spomedzi všetkých terajších slovanských pohybov tými najmohutnejšími, sme
         videli, že katolícki Srbi ako pomáhači Maďarov alebo zúrivo bojovali proti vlastným, alebo
         sa nečinne prizerali národnému pohybu. Okrem toho treba zvážiť skutočnosť, že úroveň
         duchovného života nie je u všetkých týchto kmeňov rovnaká a poniektoré z nich nie sú
         schopné rozvíjať sa za takejto politickej konštelácie a nezostáva im nič iné, než živoriť.
         Spomedzi hnutí týchto kmeňov bolo národné hnutie Čechov najúspešnejšie, no česká šľachta —
         okrem niekoľkých úctyhodných výnimiek — prejavila nežičlivosť voči národnému životu,
         napáchla väčšinou cudzími vplyvmi a stala sa aristokraciou v západnom zmysle, spreneverila
         sa našej rodine národov, upadla do nízkeho, extrémneho, ľudom nenávideného egoizmu. Čo
         urobila v poslednom čase pre vec svojho národa? Zatiaľ čo sa maďarská šľachta za svoj národ
         obetovala, česká aristokracia, ktorá je pritom bohatá a nechýba jej ani západné vzdelanie,
         sa nazdávala, že národu stačí hodiť almužnu, a vec je vybavená. V Poznani sa pred pokusom o
         povstanie začala prudko rozvíjať duchovná činnosť, po jeho potlačení a po ďalších
         neúspechoch hnutia sa zdá, že všetko zaspalo a germanizácia tejto provincie postupuje
         veľkými krokmi vpred, pretože tam pruská vláda posiela nemeckých úradníkov a kolonistov.
         Nemcov, ktorí sa tam chcú usídliť podporuje finančne, ponemčuje provinciu prostredníctvom
         domobrany a celkovo podporuje germanizáciu všetkými prostriedkami, ktoré má k dispozícii. V
         Haliči po krviprelievaniach podkopávajú akúkoľvek národnú činnosť (ktorá tu, pravda,
         predtým bohvieako neprekvitala) rivalitou dvoch znepriatelených kmeňov, rakúskym režimom,
         jeho byrokraciou a políciou, a ani Rusíni, ani Poliaci nedosahujú nič, čo by stálo za
         zmienku. Rusínov brzdí duch rakúskej byrokracie, Poliakov ich ľahkomyseľnosť,
         separatistické snahy a všeobecne sa dá povedať, že je na túto krajinu žalostný pohľad. V
         Chorvátsku zas slovanský živel upadol vďaka temnému katolicizmu do apatie a zmalátnel, je
         hlboko zdemoralizovaný; zostáva vždy len pri pokusoch, nič sa tu nedarí a aj vynikajúci
         muži národa klesajú v tejto situácii na duchu a nakoniec sa vbárajú spolu s ostatnými do
         bahna trudnomyseľnosti, apatie a oddávajú sa prozaickému životnému šťastiu. Hoci sú tu na
         dennom poriadku demonštrácie, fakľové pochody a bály, zakladanie spolkov, nakupovanie domov
         na národné účely, niet za tým nič seriózneho. Slavónsko má ešte oveľa menší význam ako jeho
         sesterská krajina Chorvátsko. Niet tu kmeňa, ktorý by prevážil nad ostatnými, preto tu niet
         ani konkrétneho smeru a ani úsilia — prešľapuje sa len bezcieľne na mieste bez akéhokoľvek
         prejavu sily. Na Vojenskej hranici nepripustí rakúska armádna disciplína a poriadok nejakú
         duchovnú činnosť; sily, odvahy a obetavosti je tam síce nadostač, rakúska vláda sa však
         prostredníctvom svojho školstva, byrokracie a nemeckej vrchnosti otcovsky stará o to, aby
         túto silu udržala pod kontrolou. Rovnako ako na hranici sú aj vo Vojvodine Srbi mocní a
         schopní, ale jednotliví muži, ktorých zrodil tento národ, sa nevedia vymotať z plienok
         sebeckých a partajných záujmov a hoci aj majú akú-takú predstavu o všeobecných, spoločných
         cieľoch, doteraz im chýbala sila mužne ich uskutočňovať. Vo veľmi zlej situácii sa nachádza
         Slovensko, ktorého zemianstvo sa v dôsledku maďarizácie odvrátilo od svojho národa, zúrivo
         bojuje proti akémukoľvek prejavu národného úsilia a pácha na svojom národe zločin za
         zločinom. V samotnom kmeni je síce dosť sviežosti, jeho priatelia sú talentovaní a schopní,
         ale čo všade chýba, sú prostriedky. Ešte horšie je na tom Morava, kde rozvoju národa bráni
         extrémny katolicizmus a cudzinci, ktorí sa usídlili vo veľkých mestách. Za Moravou
         pokrivkáva so svojimi národnými snahami ešte Dalmácia, kde prevláda taliansky vplyv a malá
         krajina sa vďaka mestám dostala do jeho vleku. V Sliezsku vďaka tamojšiemu nemeckému
         panstvu národné snahy doslova len prežívajú, a o nič lepšie na tom nie je ani Krajina,
         Korutánsko, Štajersko, Istria, kde je hŕstka Slovanov (hoci im nechýba zápal, dôkladnosť a
         schopnosti) obklopená takmer zo všetkých strán Nemcami, ktorí ju zvnútra rozkladajú. Tých
         niekoľko Slovanov v Lužiciach je odkázaných na nepatrný literárny diletantizmus, ktorý je
         síce chvályhodný, nie je však schopný vyprodukovať nič väčšie, pokým nevyjde slnko
         slovanstva. Vo väčšine spomínaných krajín sa úsilie zatiaľ zameriava na čisto národnú
         otázku, pretože naše kmene potrebujú predovšetkým zábezpeku svojho života, no v niektorých
         krajinách — najmä v tých, ktoré susedia so Západom, konkrétne v Čechách — nadobúda toto
         úsilie už aj politický odtieň. V jeho dôsledku dochádza k tvorbe strán. Nemožno tu hovoriť
         o nijakej skutočnej potrebe, strany tu vznikajú z unáhlenosti, z chvastúnstva a v honbe
         napodobňovať Západ, ktorého konštitúcie a konštitucionálne hry sa Čechom tak páčia. Tak sa
         stali slová „konštitúcia“ a „reakcia“ heslami dňa, ktoré začal šíriť vtipný a povrchný
         Havlíček a v Čechách si našiel ihneď svojich prívržencov aj radikalizmus, aj
         republikanizmus, aj komunizmus: jedni pustia tieto západné produkty do sveta a druhí ich
         opakujú ako papagáji bez toho, aby pochopili čo len zamak z ich významu. Takto sa Čechy
         stále viac odcudzujú západnými ideami (ktorými sa vystatuje Rieger a s ktorými chce
         Havlíček spraviť kariéru) slovanstvu a brzdia jeho vývoj. Takto strácajú význam starí,
         múdri, vážni a skúsení vodcovia čisto národného smeru, pri povstaní ich masa opustí a pustí
         sa cestou svojich vlastných popudov, alebo sa zhromaždí okolo nejakých nezodpovedných
         vodcov. Úprimne povedané, očakávali by sme od Čechov viac rozvážnosti a taktu; ich
         vyrovnaný postoj nás v to oprávňoval dúfať až do najnovších udalostí, no sklamali sme sa.
         Tým však aj odpadá z ich strany nárok na hegemóniu nad ostatnými slovanskými kmeňmi. V
         Poznani a Haliči sa zas striedavo bijú takzvaní aristokrati a demokrati a tým len
         nepotrebne zväčšujú nešťastie Poliakov. Inde sa našťastie ešte západné produkty nedostali a
         zdá sa, že by inde ani nenašli živnú pôdu.
   </p>
   <p>
    Spoločnej a úspešnej činnosti sa vo vzájomných vzťahoch týchto krajín a kmeňov stavajú
         do cesty neprekonateľné prekážky. Prvou prekážkou je samotný rozdiel medzi jednotlivými
         kmeňmi, z ktorých si každý pestuje svoje vlastné nárečie a svoju vlastnú literatúru. Kmene,
         ktoré sa vyskytujú v tomto komplexe krajín, sú tieto: Poliaci v Poznani, Sliezsku a v
         Haliči; západní Srbi v Lužiciach; v Čechách a na Morave Česi; Slováci na Slovensku; Rusíni
         v Haliči a v Uhorsku; Slovinci v Krajine, Korutánsku, Štajersku a Istrii; Chorváti v
         Chorvátsku, Slavónsku, Dalmácii a Vojenskej hranici; južní Srbi vo Vojvodine, Slavónsku,
         Vojenskej hranici a v Dalmácii. Jestvuje teda osem kmeňov s množstvom nárečí a literatúr.
         Niektorí učenci sa síce pokúšajú tieto nárečia s výnimkou ruského odvodzovať z troch
         základných, avšak tento prostriedok v súčasnosti nezmení zlú situáciu, neberie na vedomie
         vývin jednotlivých kmeňov a postupne razí cestu k ešte väčšiemu nešťastiu, pretože podľa
         tohto názoru môže byť dnešný stav našich kmeňov len dočasný a keby sa tieto kmene aj
         spojili do väčších skupín, ešte tvrdohlavejšie by trvali na svojom partikularizme a ešte
         väčšmi by sa zdráhali splynúť v jeden celok. Jasným príkladom toho sú Poliaci, ktorí hneď
         po Rusoch tvoria najmocnejší slovanský kmeň a majú — opäť vynímajúc Rusov — najbohatšiu
         literatúru a dejiny, pritom však najväčšmi zo všetkých odolávajú veľkej slovanskej jednote
         a lipnú na Západe. Mať pred očami celok a nie jednotlivosť, vystupovať proti
         partikulárnosti, ktorá sa chce rozťahovať na úkor celku — to je najsvätejšia povinnosť
         každého Slovana; pretože každý jednotlivec získava život prostredníctvom celku a vďaka nemu
         vstupuje do šťastnejšej, storočia tak túžobne očakávanej budúcnosti. — Je prirodzené, že sa
         nedá vytvoriť súlad medzi ôsmimi kmeňmi a literatúrami a preto sa niet čo čudovať, že
         napriek všetkému chvályhodnému úsiliu sa tejto jednote doteraz nie veľmi darilo a podľa
         toho, ako dnes vyzerajú veci, sa ani želateľná jednota nevytvorí. Dosiahne sa tým menej,
         čím väčšmi sa budú jednotlivé kmene riadiť svojimi vlastnými historickými príkladmi a
         dnešným vývojom, ktorý vedie k oddelenému životu a čím väčšmi sa budú usilovať vyviazať sa
         z celku, pretože iné, väčšmi uvedomelé slovanské, alebo aj slabšie kmene sa budú tejto
         tendencii vzpierať. Takýto druh vzopretia predstavuje podľa nášho názoru jadro sporu medzi
         Srbmi a Chorvátmi, alebo skôr takzvanými Ilýrmi, medzi Rusínmi a Poliakmi, vo veciach
         jazyka a literatúry medzi Slovákmi a Čechmi. Podľa skúsenosti nadobudnutej v škole života
         sú tieto separatistické snahy odsúdeniahodné a treba schvaľovať protest proti nim. — Ďalšiu
         okolnosť spôsobujúcu ťažkosti pri vzájomnej zhode a spoločnom postupe predstavuje
         geografické položenie krajín a vzdialenosť medzi nimi; Poznaň leží ďaleko od Čiech a
         Moravy, ešte ďalej od územia, kde žijú Slováci a Rusíni, nehovoriac o Srboch a Chorvátoch.
         Aj Čechy sú vzdialené od územia obývaného Rusínmi a ešte ďalej od južných Slovanov — medzi
         nimi je vrazený nemecký a maďarský klin. Majú tieto kmene dostatok sily, aby prekonali
         takto nahromadené ťažkosti? Sotva. Ak tieto prekážky neodstránia, ako sa potom môžu združiť
         do federácie? — Popri tom nesmieme zabúdať na náboženské rozdiely, ktoré vytvárajú priepasť
         medzi jednotlivými kmeňmi. O týchto rozdieloch sme hovorili v súvislosti s Rusínmi a
         Poliakmi, no ešte markantnejšie sa prejavujú vo vzťahu medzi Srbmi a Chorvátmi. Tí prví sa
         pevne držia pravoslávnej cirkvi, tí druhí sú naproti tomu prísni katolíci. Za posledných
         povstaní Chorváti nedodržali slovo, ktoré dali Srbom, podporili ich len veľmi vlažne a
         slabo a dokonca sa im kvôli malichernostiam stavali do cesty. A je známe, aké škandály
         vyvolával záhrebský katolícky biskup Havlik, verný sluha katolíckeho Rakúska — mohol si to
         dovoliť voči úprimne slovansky zmýšľajúcemu národu, ktorý bol priaznivo naklonený svojmu
         bratskému kmeňu? Ešte aj zdravo zmýšľajúci, ale slabý bán Jelačič si zložil ruky do lona,
         mlčal a nespravil takmer nič, keď išlo o to podporiť Srbov všetkými možnými prostriedkami.
         Dôsledkom takejto indolencie a nespoľahlivosti boli zo strany Chorvátov trenice, ktoré
         vznikli medzi dvoma bratskými kmeňmi, čím sa Vojvodina ešte väčšmi vzdialila od Banoviny, a
         to, mimochodom, slovanstvu vôbec neprospelo.
   </p>
   <p>
    Vonkajšie pomery týchto kmeňov úplne znemožňujú praktickú realizáciu federácie. Rakúsko
         by pritom nepredstavovalo nejakú zvláštnu prekážku, pretože je staré a slabé a bojazlivo
         očakáva ďalší vývoj. Prekážkou sú tu na jednej strane Nemci, v strede Maďari a na druhom
         konci Taliani. Sú federalisti naozaj takí naivní a nazdávajú sa, že všetky tieto národy sa
         budú pokojne prizerať a vyčkávať, pokým oni nedokončia svoju teoretickú konštrukciu?
         Nenapadnú dovtedy Slovanov v Čechách, na Morave, v Krajine, Korutánsku, Štajersku a Istrii
         Nemci — tí, čo patria do Nemeckého zväzu — ba i Poznaň, nenapadnú Maďari Slovensko,
         Chorvátsko, Slavónsko, odrezanú Vojvodinu, nebudú si Taliani nárokovať na Dalmáciu a zvyšok
         pobrežia? Sú tieto kmene dostatočne silné na to, aby zrazili ich nároky k zemi? Aké sú
         veľké počtom? Nie je ich viac než 19 miliónov; nazdávajú sa vari, že svojou rozdrobenou
         mocou si budú môcť vyvzdorovať samostatnosť proti Nemcom, Maďarom a Talianom? Ak však nie
         sú dostatočne silní na to, aby sa oslobodili a presadili, čo potom zostane z idey
         federatívnych štátov? Zhola nič, len teória v hlavách učených pánov. Neudržali si vari
         tieto národy spomínané slovanské krajiny aj počas posledných nepokojov, alebo sa aspoň
         neusilovali podmaniť si ich? Prečo sa potom tieto kraje začali v búrke kŕčovite držať
         Rakúska ako záchrannej kotvy? Predpokladajme, že by tieto kmene akýmsi zázrakom prekonali
         všetky spomínané ťažkosti — čo by potom povedalo Rusko na vznik slovanských federatívnych
         štátov? Predovšetkým by zo zásady a s vypätím všetkých síl bojovalo proti vzniku takéhoto
         samostatného slovanského štátu a nepripustilo by ho z jedného prostého dôvodu: každý
         neruský slovanský štát by sa proti Rusku dostal nevyhnutne do opozície a alebo by sa ho
         principiálne pokúšal pritiahnuť, alebo by proti nemu musel bojovať pomocou západných ideí a
         národov. Rusko to veľmi dobre chápe a len takto sa dá vysvetliť, prečo doteraz tak málo
         podporovalo slovanské tendencie. Je ľahko možné, že z rovnakého dôvodu schvaľovalo
         požiadavky starých uhorských konzervatívcov — aby zabránilo teoretickému vzniku takzvaného
         slovanského rakúskeho štátu. A Rusko má moc, obrovskú moc a tým aj poslanie a právo
         rozmetať všetky slovanské separatistické tendencie a nárokovať si na hegemóniu v celej
         rodine slovanských národov.
   </p>
   <p>
    Ak nás však chcete zbaviť jarma a založiť štáty, kde je potom vaša silná, nezlomná vôľa,
         tvorivá sila, kde je centrum operácií, kde kapitál síl potrebných na vytvorenie a udržanie
         štátu, kde je napokon nezlomná jednota spoločnej vôle? So srdcom plným bolesti musíme
         otvorene povedať, že našu silu zlomila cudzia nadvláda, naším životom a potom tváre živíme
         a udržiavame cudzincov, ktorí nám poskytujú len skúpe prostriedky na náš vývoj, alebo nám
         ich celkom upierajú a naše krajiny sú len troskami národnosti, čo sa dá oživiť spojením do
         jedného celku len vďaka homogénnej, blahodarnej energickej sile. Mohli by sme kde-tu
         odstrániť hnilobu, ale sami sa oživiť a udržať nie sme schopní. Preč teda so všetkými
         utópiami, pusťme sa do práce so znalosťou pomerov a chodu dejín. Úlohou našich kmeňov nie
         je vybudovanie štátov, ale neochvejná, nepretržitá príprava na vytvorenie veľkého diela,
         oživenie a pripravovanie takého druhu národného života, čo vzbudí oduševnenie a uvedomelosť
         všetkých, keď nadíde veľký deň slovanstva, povzbudí ich k činom, ktoré budú potrebné na
         dosiahnutie túžobne očakávanej spásy. Preto nech neprejde jediný deň bez toho, aby ste vy,
         Slovania a synovia týchto kmeňov nevykonali nejaký dobrý skutok pre svoj kmeň, obraňujte
         jeho právo, vzdelávajte ho a nestaňte sa nikdy služobníkmi jeho cudzích vládcov. Vaše kmene
         už pridlhý čas žijú v porobe, už pridlho ťahajú triumfálny voz cudzincov a znášajú ich
         nadávky.
   </p>
   <p>
    Myšlienka vytvorenia federatívnych štátov korení v skutočnosti, že spomínané krajiny
         kedysi tvorili politicky samostatné celky, ktorými sa väčšina z nich môže pochváliť. No
         takýto základ je len čírou vidinou. V dejinách sa nič nezopakuje dvakrát v tej istej
         podobe. Svet sa úplne zmenil, národy sa postupne a nepretržite spájajú do väčších skupín a
         slovanské kmene už ukázali, čo dosiahnu vo svete, keď sú izolované. V našich úvahách
         týkajúcich sa tejto záležitosti sme teda dospeli k presvedčeniu, že federatívne štáty sa
         rozpadnú a nič z nich nezostane, pretože slovanské kmene sú slabé počtom obyvateľov, sú
         obkolesené cudzincami, ktorí ich zvnútra rozkladajú, poväčšine ich ovládajú z cudzích
         veľkomiest a oberajú ich o nevyhnutné prostriedky potrebné na ich rozvoj. Tieto kmene sú
         často zaostalé a v mnohom nejednotné, priestorovo od seba vzdialené, ich silu zlomila
         cudzia moc a nie je možné, aby vo svojom separatizme, ktorý navyše ohrozujú cudzinci a
         Rusi, boli schopné zakladať si vlastné štáty. Aspoň ten, kto má rozum, tomu neuverí.
   </p>
   <p>
    Ako sme ukázali vyššie, bolo by nezmyselné predpokladať, že by sa Rusko pripojilo k
         takémuto zväzku. Teraz sa chceme krátko dotknúť otázky takéhoto projektu všeobecných
         federatívnych slovanských štátov, ako sa ho pokúšajú realizovať Rusi Pestel, Muraviev,
         Rylejev, Beztušev, Kachovskij a iní. Vplyv na ich plán mala pohnutá doba po Napoleonovi.
         To, že je len chimérou, najlepšie dokazuje neporiadok po povstaní, ktorý tento plán
         vyvolal. Povstanie bolo v priebehu niekoľkých hodín potlačené a tých pár oddielov, ktoré sa
         na ňom zúčastnili, presvedčili jeho vodcovia len vďaka vymyslenej správe o vynútenom
         odstúpení Konštantína, no po energickom vystúpení cára sa ihneď upokojili a vodcovia si ani
         sami neboli na čistom, čo sa týka priebehu a rozsahu tohto povstania. Tak sa teda skončilo
         to, čo sa ani nedalo uskutočniť, pritom však padli muži, ktorých odvaha, chladnokrvnosť a
         sila nám môžu slúžiť ako príklad a ktorí by si zaslúžili lepší osud. Takíto muži mohli
         vzísť jedine z ruského kmeňa! Zakladať republiky na týchto priestranstvách, pri takýchto
         prirodzených vlastnostiach kmeňov sa rovná úplnej anarchii a totálnemu rozvratu.
   </p>
   <p>
    Druhá verzia, podľa ktorej sa majú Slovania osamostatniť, spočíva v tom, že sa Rakúsko
         stane centrom všetkých južných a západných kmeňov, pričom by tieto kmene zásadne ovplyvnili
         jeho ďalšiu existenciu. Už na samom začiatku musíme priznať, že táto teória je ešte
         nezmyselnejšia a horšia než tá prvá, pretože chce naše kmene postaviť na neprimeraný a
         okrem toho zvetralý a zhnitý základ a tým, že sa oprie o niečo pozitívne, obklopí sa
         zdanlivým úspechom, nasmeruje úsilie a silu kmeňov tak, že sa dostanú do vleku tejto
         myšlienky, opotrebujú sa, nikdy nebudú schopné dosiahnuť tento cieľ a upadnú do letargie.
         Pozrime sa na celú záležitosť zblízka! Úlohou Rakúska alebo Východnej marky, ktorá bola
         pôvodne najvýchodnejšou vysunutou nemeckou markou ríše Karolingov, bola germanizácia
         slovanstva. Rakúsko po celý čas svedomite plnilo toto poslanie a zostane mu verné až do
         posledného dychu. Vzniklo na nemeckej pôde, založili ho Nemci a funkcia, ktorú malo plniť,
         tiež zodpovedala nemeckým záujmom. Opieralo sa o nemeckú a vždy nemecky zmýšľajúcu dynastiu
         vládcov a hoci z Nemeckej ríše neplynula jeho pozitívna moc, plynul z nej jeho význam a tým
         aj morálna podpora. Rakúsko žije z nemeckých historických reminiscencií a vďaka tomu, že už
         splnilo veľkú časť svojho poslania, nemôže sa nikdy vzdať svojho nemectva bez toho, aby sa
         vzdalo samo seba. Jestvovať a byť pritom nemeckým alebo odvrhnúť nemectvo a prestať
         existovať znamená pre Rakúsko to isté. Nevynaložilo vari Rakúsko všetky svoje sily na to,
         aby šírilo nemeckého ducha vo všetkých krajinách, ktoré podliehajú jeho vplyvu a nevohnalo
         hádam národy, ktoré sa k nemu pripojili, rad za radom do nemeckého košiara? Čoho sa
         dopustilo v Krajine, Korutánsku, Štajersku, Istrii, neponemčilo vari úplne všetky tamojšie
         slovanské kmene, nerozložilo ich nemeckým živlom? Čo vykonalo v Čechách, na Morave, v
         Sliezsku — konkrétne v Čechách s neslýchanou krutosťou? A nerobí dnes to isté v Haliči?
         Nevystavila rakúska byrokracia v tejto krajine obyvateľstvo najkrutejšiemu prenasledovaniu
         a neotvorila ju následne zo všetkých strán cudzincom? Na čí popud a pod koho ochranou
         privandrovali do všetkých rakúskych krajín cudzí hostia, a nepodporuje vari Rakúsko tak ako
         kedysi „výpravu na východ“? Kto dnes pomýšľa na to, aby poslal nemeckých kolonistov do
         Slavónska, Vojvodiny, Banátu atď.? A čo je zmyslom tohto všetkého? Nejde tu o to, aby sa
         podľa ich výroku „naučili surové národy nemeckým mravom“? So slovanskými silami, so Srbmi,
         Chorvátmi, Čechmi a inými, no predovšetkým s Rusmi porazili nedávno Rakúšania Maďarov,
         Talianov a dokonca svojich Nemcov, vďaka slovanskému vplyvu bolo donútené vyhlásiť
         rovnoprávnosť všetkých národov a rovnosť v otázkach týkajúcich sa používania jazyka, a kam
         viedlo toto stokrát sľubované zrovnoprávnenie? Do samospasiteľského nemeckého lona, pretože
         nemčinu vyhlásili za administratívnu reč všade, kde ešte nemala tento štatút a tam, kde ho
         mala, ju ponechali. Na vyšších školách sa nemčina stala povinným predmetom pre príslušníkov
         všetkých národov, a keď sa občas výnimočne vyučoval nejaký iný predmet v domácom jazyku,
         bolo to len preto, aby sa národy nesťažovali. Znalosť nemčiny sa podľa predpisu vyžaduje od
         každého úradníka, dokonca aj od toho posledného pouličného strážnika. Napriek tomu sa
         Rakúsko s tým neuspokojilo, a jeho dnešní budovatelia a strážcovia — Schwarzenberg a Bach —
         sa rozhodli formálne nás podriadiť nemeckému právu, a aby dostali národy celkom pod svoju
         kontrolu, pričleniť ich s celou rakúskou monarchiou k nemeckému spolku. Rozhodli sa vohnať
         do nemeckých klieští ako stádo všetky slovanské, maďarské, talianske skupiny národov bez
         toho, aby čo len v najmenšom zohľadnili ich vôľu, ich historické a národné pomery a ich
         zásluhy, najmä zásluhy Talianov. A to všetko v mene proklamovanej rovnoprávnosti,
         dobroprajnosti voči všetkým národom! Beda vám, Slovania, beda ti, slovanské Rakúsko! Nájde
         sa medzi vami ešte niekto tak pochabý a slepý, že po všetkých historických skúsenostiach s
         Rakúskom a po nových očividných dôkazoch, po toľkých krutých sklamaniach ešte verí v
         slovanské, alebo v rovnoprávne Rakúsko? Na akých základoch by sa vybudoval slovanský život,
         keby sa oprel o Rakúsko? Každému, kto len trochu vidí a chce vidieť je jasné, komu by padol
         do rúk. Keďže je táto základňa spráchnivelá a hnilá, neunesie nijakú novú stavbu — a tu
         spočíva neproduktívnosť, ba nebezpečnosť snáh, ktoré chcú Rakúsko zmeniť na ríšu Slovanov.
         Poslaním Rakúska v dejinách bolo spojiť do väčšieho štátu — do strednej Európy — kmene a
         národy, ktoré sa oddelili od celku, vytvoriť z týchto poodtŕhavaných častí jeden obsiahly
         celok, kde by sa jednotlivé národy mohli po odstránení všetkých predchádzajúcich treníc a
         sporov pokojne vedľa seba rozvíjať a mohli by úspešne odrážať barbarské útoky Turkov. Časom
         sa pomery zmenili, Rakúsko stratilo svoje poslanie a dohralo svoju úlohu, pretože dnes sa
         už sotvakto v Európe obáva Turkov. Iná moc, navyše slovanská mu odobrala chuť na vojenské
         ťaženia a každý deň ho bedlivo pozoruje, či už nie je zrelé na cisársky rez. Skupiny
         národov v Rakúsku, predovšetkým Slovania sa prebudili k duchovnému životu a pociťujú
         nevýslovnú túžbu po rozmachu. Nepovažujú však už za potrebné, aby ich naďalej niekto viedol
         ako na povrázku, chcú konať samostatne a v svojom mene. Toto je dôvod, prečo sú neustále
         pripravení odtrhnúť sa od Rakúska a prečo si želajú pripojiť sa k svojej národnej skupine.
         Rakúski Nemci sympatizujú s Nemeckom a vzhliadajú k Frankfurtu, Taliani sú naplnení túžbou
         patriť do jednotného Talianska, Rumuni obracajú zraky na Romániu, Maďari sa považujú za
         dosť silných, aby boli samostatní a Slovania sa chcú svojím duchom pridať k Rusku, jedinému
         samostatnému, organizovanému slovanskému štátu, k svojmu svetovému predstaviteľovi. Môžeme
         otvorene povedať, že po najnovších zlých skúsenostiach, ťažkých sklamaniach posledných čias
         sa ich srdcia úplne otvorili Rusku. Čo potom zostane z Rakúska? Nezostane už ani krásna
         Viedeň, ani dobre vydrezúrovaný a kedysi poslušný národ. Všetko je v úplnom rozklade, a
         keďže v rozklade niet života, musí nevyhnutne aj rakúska mŕtvola podľahnúť po krátkom čase
         všeobecnému osudu všetkých ľudí a štátov zbavených svojho ducha i poslania. Väčšina národov
         v Rakúsku sa od tohto štátu odvracia, a hoci malo Rakúsko za posledných revolučných pohybov
         na svojej strane takmer všetky slovanské národy, nebolo schopné svojou silou zastaviť
         vzmáhajúcu sa búrku. Muselo požiadať o cudziu pomoc a len prostredníctvom nej sa v tom čase
         zachránilo. Je očividné a jasné, že keď sa proti nemu raz obráti väčšina národov, medzi
         nimi aj Slovania, nebude ich už možné zastaviť a Rakúsko zmizne z povrchu zemského. Nebude
         potom už moci, nech by bola neviem ako veľká, čo by bola vstave pozliepať dovedna časti
         roztrhaného Rakúska, ktoré už k sebe nepatria, nehovoriac o tom, že by mu už nebola schopná
         vdýchnuť život. Čo sa prežilo a stratilo svoj zmysel a význam — a to je prípad Rakúska —
         musí sa pominúť. Počas posledných nepokojov stratilo Rakúsko svoju samostatnosť, pretože si
         nebolo schopné samo pomôcť a z nevyhnutnosti sa obrátilo s prosbou o pomoc na iných. Teraz
         už nie je možné vyhnúť sa ruskému vplyvu a keby sa zopakovali podobné alebo pravdepodobne
         ešte väčšie otrasy, prišlo by Rakúsko definitívne aj o tento svoj zdanlivý život, akým žije
         teraz. Čo je to za „prvotriedna moc“ a „prvotriedny štát“, ktorý si nedokáže poradiť ani s
         vlastnými poddanými? Koná navonok a vo vnútri slobodne? Podľa všetkého už nebudú slovanské
         kmene Rakúsku pomáhať, a pravdepodobne budú konať dokonca naopak. Neboli by predsa pri
         zmysloch, keby si mali tým, že pomôžu Rakúsku, vlastnými rukami ukuť okovy a sami sa znovu
         uvrhnúť do otroctva, keby sa mali dobrovoľne poddať germanizácii a nechať sa zavrieť do
         nemeckého žalára, udržiavať to, čo nemožno zachrániť a uvaliť na seba kvôli týmto „výhodám“
         hnev všetkých národov. Podporovanie Rakúšanov pre nich predstavuje nebezpečenstvo a znamená
         pre nich potupu. Chceme ešte pritom upozorniť na skutočnosť, že po každom podobnom
         neúspešnom pokuse ich dvíhajúca sa sila znovu ochabne a zmení sa na apatiu. S veľkým žiaľom
         pozoruje priateľ Slovanov, že duch slovanských kmeňov upadáva do bezmocnosti po neúspechu,
         ktorý dnes utrpel v Rakúsku. Ak tieto kmene Rakúsku nepomôžu, alebo ak sa dokonca proti
         nemu obrátia — nič iné sa ani nedá očakávať — potom bude pre Rakúsko ak nie priam nemožné,
         tak aspoň veľmi ťažké obrátiť sa s prosbou o pomoc na Rusko, pretože ruská vláda nebude
         chcieť a môcť pred svojím národom na seba vziať veľkú morálnu zodpovednosť, ktorá by
         vyplývala z podporovania Nemcov obracajúcich sa proti príbuzným kmeňom Ruska. Ako je známe,
         naposledy bojovali Rusi so zámerom pomôcť nielen Rakúsku, ale aj svojim bratským kmeňom
         proti maďarským utláčateľom, no keď si napokon v priebehu udalostí uvedomili, že vďaka
         rakúskej perfídnosti tu ide takmer výlučne o Rakúsko a Rakúšania sa cez plece pohrdlivo
         dívali na Rusov len ako na pomocné vojská, začali Rusi pociťovať sympatiu k Rakúšanmi
         utláčaným Maďarom, odtiahli so sotva potláčanou nevôľou a s dvojnásobnou nenávisťou voči
         Nemcom. Podľa všetkého sa slovanské kmene po tom, ako ich Rakúsko vodilo za nos a hlboko
         sklamalo ich očakávania, úplne tejto krajine odcudzili. U iných národov vzbudilo Rakúsko po
         ich obsadení a následnom zlom zaobchádzaní neskrotnú nenávisť a hnev po nespočetnekrát
         slávnostne vyhlasovaných, no nesplnených sľuboch. Okrem toho popudzuje zvýšením a čiastočne
         aj zavádzaním nových zaťažujúcich daní, pri ktorých vyberaní sa nerešpektuje domáce
         súkromie jednotlivca. Štátna zadĺženosť Rakúska neustále rastie štvrťročným zvyšovaním
         neustále obnovujúceho sa schodku a nedostatkom štátnych úverov, a to napriek zvyšovaniu
         daní. Špehovanie a armáda verejných aj tajných policajných agentov decimujú národy, ich
         život strpčuje nenávidená byrokracia a ponemčovanie, ktoré ich udržiavajú v neustálom vare
         a tichom proteste proti Rakúsku. Jeho koniec možno ľahko predpovedať. Rakúsko už nemá svoj
         národ, nie sú nim ani Nemci, ani Taliani, ani Maďari či Poliaci, ani ostatní Slovania či
         Rumuni. Medzi týmito národmi niet vrstvy, ktorá by s ním sympatizovala, pretože s výnimkou
         niektorých maďarských, rakúskych a najmä českých šľachticov sa talianska, maďarská a poľská
         šľachta voči nemu správa mimoriadne nepriateľsky. Podobne duchovenstvo, rovnako katolícke
         ako aj grécke a protestantské, s výnimkou verných katolíckych biskupov — hoci aj títo sa
         zúčastnili na posledných pohyboch proti Rakúsku; katolícke z toho dôvodu, že chce zrušiť
         celibát a nechce sa podriaďovať prísnej disciplíne biskupov, neočakáva pritom vo svojej
         roztrpčenosti pod rakúskym režimom nijakú zmenu svojho zlého položenia. Meštianstvo je
         spolu s ľudom rovnako nepriateľsky naladené proti Rakúsku; čiastočne z politických dôvodov,
         ale aj kvôli daniam a taktiež čisto z presvedčenia. V čom má teda dnes oporu toto Rakúsko,
         ktoré kedysi dobromyseľne a v blaženosti pivného opojenia sami Rakúšania nazývali „nebeskou
         ríšou“? Na zemi v ničom, je len zemepisným názvom, jeho duša vyletela k nebu a na zemi
         zostala len galvanizovaná múmia, ktorú rozbije na márne kúsky prvý silnejší úder.
         Najsmutnejšie na celom Rakúsku je to, že nebude hádam nikoho, kto by prelial slzu nad jeho
         hrobom. Bolo by sa Rakúsko mohlo dostať po poldruharočnej vojne na okraj priepasti, keby v
         sebe obsahovalo čo len iskierku životnej sily? Aký je vzťah Rakúska k svojim národom vidno
         z toho, že väčšinu krajín udržiava — ako sa hovorí — v neustálom stave obliehania. Znamená
         to teda, že „svoje národy“ okupuje ako svojich smrteľných nepriateľov. Všetko, čo povie a
         sľúbi vláda, považujú preto tieto národy jednoducho za prázdne mlátenie slamy a vysmejú
         každého, kto sa v to ešte usiluje veriť, alebo ho považujú za „pravoverného“, teda
         plateného. Tak ďaleko to teda dotiahlo Rakúsko so svojou bezpečnosťou a politickou vierou!
         Zotrvačnosť rakúskeho života vidno najlepšie na jeho priamych služobníkoch, na vojsku a
         úradníkoch. Po mnohých udalostiach a nepokojoch uvoľnilo staré dobré presvedčenie v armáde
         miesto novým názorom, verní dôstojníci sa síce snažia vzájomne sa oduševňovať častým
         spomínaním cisára, vidno však na nich, ako sa k tomuto oduševneniu nútia a zostávajú pritom
         chladní. Je pekné ctiť si a mať stále pred očami toho, kto vyvoláva predstavu celku. No
         takáto osobnosť musí súčasne celok reprezentovať; cisár musí predstavovať ríšu, jej
         veľkolepé poslanie, veľkosť a moc, ktorá pozdvihuje každého jednotlivca. Rakúsko však už
         nereprezentuje nič podobné, stoja za ním nanajvýš bajonety, niekoľko žandárov, finančný
         úrad a policajní špicli. Netreba zabúdať ani na to, že vojsko dodalo značný kontingent
         vojakov revolučnej armáde. Rakúski úradníci majú zvláštnu vlastnosť — pracujú a napriek
         tomu nič nerobia, alebo robia všetko naopak. To preto, lebo sa obmedzujú len na to
         najnevyhnutnejšie, pracujú bez zápalu, okrem prípadov, keď chcú vyvolať zavádzaním určitých
         opatrení medzi obyvateľstvom nepriaznivé nálady proti vláde. Toto je dôvod, prečo na
         Rakúsko rezignujú aj tí, ktorých štát platí a prečo medzi nimi už nie sú prakticky žiadni
         „pravoverní“. Vláda habká ako v tme, Schwarzenberg spolu s Bachom, aristokrat do špiku
         kostí spolu s barikádnikom, ktorý kedysi tiahol na koni proti hradu a teraz vo svojej
         bezcharakternosti robí u Schwarzenberga sluhu; Schwarzenberg sa sám považuje za kardinála
         Richelieu, za Metternicha. Bach si zas namýšľa, že je aspoň Colbertom, a pritom celá
         zahraničná, ani vnútorná politika nestojí za nič, je mizerná. V cudzine sa musí Rakúsko
         podrobovať názorom iných, vo vnútri krajiny stroskotávajú pokusy o organizáciu a poriadok,
         a to napriek všetkým nariadeniam a organizačným projektom. Staré a nové, nariadenia aj
         odvolania, nové ustanovenia aj ich zrušenie — všetko je jedno cez druhé a panuje tu strašný
         chaos. Ten, kto by si myslel, že štátna správa je skutočne vecou vlády, by sa však mýlil —
         non lucus a lucendo — práve naopak, okolo ministerstva sa zase vytvárajú rôzne kruhy: na
         jednej strane dvorné dámy, na druhej strane podlá aristokratická klika, ktorá keď vetrila
         nebezpečenstvo, zaliezla radšej do všetkých možných kúpeľov a nabudúce tam znova zalezie. A
         navyše štátna rada so zvláštnymi právomocami. Nikto teda nevie, kto tu vládne! Zdá sa, že
         Európa tiež už neuznáva potrebu jestvovania Rakúska; Anglicko vydalo Rakúšanov pri
         posledných povstaniach napospas, ba dokonca podporovalo povstalcov; Francúzi si zrejme tiež
         nerobili ťažkú hlavu z toho, či bude Rakúsko naďalej existovať; Nemecko sa radovalo z
         ohrozenia Rakúska; Prusko si pri tom mädlilo ruky; a teraz sú aj Rusi veľmi urazení a
         naplnení hlbokou nenávisťou voči Rakúsku a jeho „bielym kaftanom“. „Ja nie tvoj brúder“,
         povedal v Ľvove pri odchode Rusov istému rakúskemu dôstojníkovi ruský oficier, keď ho tento
         oslovil ako „brata“ a chcel mu podať ruku; možno to bola celkovo rozlúčka Rusov s
         Rakúšanmi. So svojou povestnou vďačnosťou pochodia Rakúšania možno u niekoľkých Srbov —
         hoci aj tu narážajú na ťažkosti — u Čechov, alebo u Rumunov a Slovákov, no Rusi im ju vedia
         oplatiť! S aristokraciou a katolicizmom, o ktoré sa Rakúsko opiera, tiež si už nič nepočne;
         ani jedno, ani druhé nemá nijakú budúcnosť, pretože im národy prestali veriť. Takíto
         klienti Rakúsku už neposlúžia — nech si mŕtvi pochovajú svojich mŕtvych. Myšlienka vytvoriť
         z Rakúska oporný bod slovanských kmeňov v strednej Európe sa zrodila v hlavách Čechov. Je
         produktom síce vzdelaného a rozvážneho, ale inak bezmyšlienkovitého a krátkozrakého českého
         historika Palackého, ktorý sa mimochodom dostal pri jej tvorbe do vleku českej aristokracie
         závislej od Rakúska. Čechom sa pritom otvorila perspektíva hegemónie nad slovanskými kmeňmi
         žijúcimi v Rakúsku, ba dokonca perspektíva pretvorenia Rakúska podľa ich predstáv, ktorá by
         nevyhnutne predstavovala odovzdanie moci do ich rúk a preto sa s radosťou chytili tejto
         myšlienky — tým skôr, že sami vďaka svojmu katolicizmu inklinovali k Rakúsku. Vynaložili
         všemožné úsilie, aby sa s touto myšlienkou presadili u Slovanov, a aj sa im podarilo získať
         na svoju stranu takzvaný ilýrizmus. Ilýrizmus vtedy síce vychádzal z iných ideí, no keď
         narazil na silný odpor Srbov a vytriezvel, stratil u Chorvátov svoju priebojnosť a nechal
         sa — keďže boli niektorí jeho vodcovia alebo podplatení Metternichom, alebo iným spôsobom
         spracovaní — prehovoriť k spojenectvu s rakúsko-slovanským smerom, ktorý naň už číhal v
         Čechách. K tomuto smeru sa mohol pridať o to ľahšie preto, lebo Chorváti mali s Rakúskom
         viacero styčných bodov, napríklad skostnatelú, na svojich privilégiách lipnúcu aristokraciu
         a katolicizmus. Tak teda vznikol rakúsko-slovanský spolok podporovaný aristokraciou a
         katolicizmom, do ktorého vstúpilo Rakúsko, dúfajúc, že ho bude môcť časom využiť na
         udržanie si svojej existencie a na vyriešenie si vlastných životne dôležitých otázok.
         Slovania sa k nemu pridali preto, lebo v nich vzbudil nádej na zlepšenie ich životných
         podmienok s pomocou Rakúska. Išlo o to, kto sa ukáže ako silnejší a zdatnejší — tomu mali
         prirodzene do lona padnúť plody spolku. Keď sa začali najnovšie nepokoje, objavila sa prvá
         príležitosť preukázať schopnosti spolku, a tak Česi narýchlo zvolali v Prahe slovanský
         kongres, o ktorom sa toľko hovorilo — nazdávali sa, že všetkých ostatných Slovanov
         presvedčia o nasledovaní českého smeru. Na kongrese sa Česi veľmi angažovali za svoju
         maximu a takpovediac ju nanútili bratským kmeňom, hoci tu boli mnohí, čo správnosť takéhoto
         postupu nechápali, no nemohli sa dohodnúť pre rozpustenie kongresu kvôli Windischgrätzovmu
         ostreľovaniu. Pod tlakom okolností skôr mlčky súhlasili s českými požiadavkami a v ich
         zmysle sa aj väčšinou riadili počas povstaní, ktoré vypukli krátko nato. Každý vie, ako sa
         to skončilo a kto zožal úrodu. Nádeje zhasli, rakúsko-slovanské srdcia sú zlomené a pôvodca
         tejto politiky, Palacký, bol vyhlásený Rakúšanmi za radikála a považujú ho za nepriateľa
         tamojšej vlády, ktorej pomohol z núdze najviac spomedzi všetkých. Bán Jelačič,
         najčinorodejší muž zasadzujúci sa za tieto plány, ktorého za povzbudzovania státisícov
         vyniesli na ramenách na javisko činov, sa zmenil na nevládneho muža, premenil sa na tieň.
         Kde sa podeli vaši báni, Chorváti? Kde sa podel váš mocný vojenský pokrik
    <span class="emphasis">
     <em>
      „vivat
            banus cum Croatis“
     </em>
    </span>
    ? Váš bán sa scvrkol na rakúskeho byrokrata, ktorý už nemá
         ani tú moc, aby zahriakol mizerného žandára, keď rušivo zasahuje do družného života. Vaša
         pieseň zamĺkla! Načo aj spievať? Ste predsa podobne ako ostatní v područí byrokracie a
         policajných prisluhovačov, ktorí vás okrádajú a odpočúvajú každé vaše slovo. Tak teda
         dopadla skúška rakúsko-slovanskej politiky! Ó, kiež by každé separatistické úsilie aj v
         budúcnosti bolo odmenené podobnou hanbou a trestom! Ako sa zavďačila rakúska vláda
         slovanským kmeňom, ako odpovedala na ich úsilie a ako reagovala na tisíce obetí, ktoré
         padli za udržanie Rakúska? Na samostatne sa spravujúce národy uvalila jarmo bezcitnej
         byrokracie, každý prejav kedysi voľného a nespútaného života týchto národov sprevádzalo
         nastražovanie tisícov policajných uší, vláda odpovedala zavedením nemčiny medzi tie kmene,
         kde sa dovtedy tento jazyk nepoužíval a udržiavala ho tam, kde ho predtým kmeňom nanútila.
         Jej odpoveďou boli nemeckí byrokrati a maďarskí úradníci, ktorí všade utláčali a mliaždili
         slovanský život; rakúska vláda priamo napadla slovanské snahy, a keďže bola zadĺžená,
         chudobná a bez úverov, zmocnila sa národov zvýšením daní, pričom mali národy trpieť daňou z
         potravín, tabakovým monopolom, kolkovými poplatkami atakďalej. Na hranici, kde zostalo
         podľa správ z tlače 24 000 vdov po bojovníkoch, čo padli za Rakúsko — o sirotách sa už
         vôbec nehovorí — zvýšila vláda ešte týmto chudákom cenu soli, a jej odpoveďou na obete
         Slovanov, konkrétne Srbov, sú napokon pokusy o zavedenie únie. Na české zámery, ktoré
         zachránili Rakúsko, odpovedala strašnými pražskými rozsudkami nad síce ľahkovážnymi, ale
         takmer výlučne mladými chlapcami. Toto je povestná rakúska vďačnosť! Maďari sa proti
         Rakúsku vzbúrili, usilovali sa o jeho úplné rozvrátenie, preklínali jeho dynastiu a uvrhli
         na ňu i na celé Rakúsko hanbu a potupu, a hľa, procesy s nimi sa skončili o rok skôr ako s
         ľahkovážnymi pražskými chlapcami, o ktorých sa len tvrdí, že chceli niečo spáchať! Áno,
         Maďari boli na druhom mieste v spolku, ktorý utláčal Slovanov — preto tá šetrnosť a
         blahosklonnosť voči nim! V štátnej rade sa uzniesli, že v budúcnosti zostane na úrovni
         diplomatických jazykov len nemčina a maďarčina, všetkým ostatným jazykom — a konkrétne reči
         Slovanov, hoci ňou v Rakúsku hovorí 16 miliónov ľudí — bolo toto privilégium navždy odňaté.
         Slovanom len sypali piesok do očí a používali ich ako strašiaka na Maďarov. No spojenectvo
         s Maďarmi sa nevydarilo, pretože Maďari oslnení možnosťou ničím nerušenej hegemónie napadli
         Rakúšanov a ich priateľstvo sa navždy skončilo. Škoda, že tento národ, ktorý od nepamäti
         patril do okruhu slovanských ideí a žil so Slovanmi v dobrých susedských vzťahoch, zašiel v
         zaslepenosti vlastnou namyslenosťou tak ďaleko, že svoj hnev obrátil proti Slovanom!
         Preukázal nedostatok rozumu, keďže nedospel k poznaniu, že aj jemu môže svitnúť na lepšie
         časy len vo zväzku so svojimi starými susedmi! No je niekto zo Slovanov taký slepý alebo
         taký skazený, že by sa naďalej mohol nechať klamať vyhliadkami na slovanské a
         zrovnoprávnené Rakúsko? Každému je jasné, čo sa stalo so slovanskou myšlienkou
         rovnoprávnosti v rukách týchto ľudí, ale nechajme ich, nech s hanbou dokončia to, čo začali
         so zlými úmyslami! Sme presvedčení o tom, že samotní priekopníci slovanského Rakúska medzi
         Čechmi — Palacký, Havlíček a iní — už zmenili svoje názory. Obaja upadli do nemilosti.
         Rozhorčený Palacký odmietol v Prahe podpísať ďakovný list adresovaný rakúskej vláde — s
         odôvodnením, že ide o prejav servilnosti, odmietol ho za seba a za rovnako zmýšľajúcich
         ľudí. Havlíček zas tejto zlej vláde povedal nemilosrdne a priamo do očí tú najtvrdšiu
         pravdu. Palacký mimochodom ešte predtým uverejnil školskú teóriu o rakúskom federatívnom
         štáte, ktorá by mohla predĺžiť život Rakúska nanajvýš o niekoľko rokov; centralizáciu
         považuje za vhodnejšiu a verí, že by udržala Rakúsko o niekoľko rokov, niekoľko mesiacov
         dlhšie. Palackého federácia by sa veľmi rýchlo úplne rozpadla a Metternich dobre vedel, čo
         robí, keď držal národy Rakúska nakrátko a nechal ich živoriť — okrem Maďarov, ktorých
         nedokázal ovládnuť. Slovanské Rakúsko len treba prenechať niekoľkým českým aristokratom,
         niektorým katolíckym biskupom a ich predajným otrokom!
   </p>
   <p>
    Najmä Česi nemajú nijaký dôvod, aby robili Rakúšanom štítonoscov. Zabudli už vari na
         strašné krvavé scény na pražskom Staromestskom námestí, zabudli, že po bitke na Bielej hore
         rakúske tortúry, vyhnanstvo a vojny zmietli okolo 2 400 000 českých obyvateľov, nevidia už
         pred sebou v duchu strašné krvavé scény, nepočujú stony týraných a vyhnancov? Zabudli už na
         varovné slová ušľachtilého starca Kaplířa zo Sulevíc, ktoré pred svojou popravou adresoval
         v záveti svojim potomkom, „nech nikto z vás neslúži naničhodným Rakúšanom“? Ó, ešte veľmi
         živo to cíti každá česká duša a v každej je hlboko zakorenená nenávisť voči Rakúsku; načo
         potom tieto neprirodzené pocity a spolky, od ktorých sa skôr či neskôr národ odvráti? Nie
         jestvovaním, ale zánikom Rakúska a Turecka, tohto žalára Slovanov, rozkvitne raz lepšia,
         túžobne očakávaná budúcnosť, až potom sa bude môcť rozvíjať slovanský život na širokých,
         krásnych poliach od Krušných hôr až k Bosporu:
   </p>
   <p>
   </p>
   <p>
   </p>
   <div class="literallayout">
    <p>
     <span class="emphasis">
      <em>
       I od Dviny do Ararata,
      </em>
     </span>
     <br/>
     <span class="emphasis">
      <em>
       Od Beringa do Rudnych gor
      </em>
     </span>
     <br/>
     <span class="emphasis">
      <em>
       Obnimem veselo brat brata,
      </em>
     </span>
     <br/>
     <span class="emphasis">
      <em>
       Sostavim vseslavianskyj chor.
      </em>
     </span>
     <br/>
    </p>
   </div>
   <p>
   </p>
   <p>
   </p>
   <p>
    Tak zmýšľajú Rusi. Úspešným úderom proti Turkom odbije v tom istom čase posledná hodina
         obidvom žalárom slovanstva.
   </p>
   <p>
    Ak teda nie je možné ani jedno, ani druhé a Slovania sa nemôžu zorganizovať a rozvíjať
         ani vo federatívnych štátoch, ani pod Rakúskom, zostáva potom už len tretia možnosť, totiž
         pripojenie Slovanov k Rusku, a jedine tá je správna a má budúcnosť. Ruku na srdce, bratia,
         a odpovedzte: nebolo to práve Rusko, ktoré v našej smutnej minulosti svietilo ako maják v
         hlbokej noci nášho života? Nebolo to Rusko, ktoré oživilo naše nádeje, povzbudilo našu
         odvahu, vzkriesilo takmer vyhasnutú chuť do života? Nebolo to Rusko, čo prišlo na pomoc
         jednotlivým kmeňom, napríklad Srbom, ktorí sa pokúšali striasť neznesiteľné cudzie jarmo a
         v týchto dňoch viacerým bratským kmeňom zápasiacim s Maďarmi, utláčateľmi nášho národa:
         neprišli Rusi, hoci aj v podobe Rakúšanov, na pomoc Srbom, Chorvátom, Slovákom? Nie je to
         Rusko, ktoré svojím mocným slovom výrazne prispelo k uznaniu a vnútornej samostatnosti
         Srbského kniežactva a naďalej ochraňuje vďaka svojmu veľkému vplyvu iné zotročené bratské
         národy — Bulharov, Srbov v Bosne, Hercegovine, Albánsku a inde, a uľahčuje im ich ťažký
         osud, ba vychádza im v ústrety aj v iných veciach? Nie je to Rusko, čo svojím mocenským
         postojom núti našich nepriateľov aspoň trochu šetriť naše životy? A úprimne sa priznajme:
         mali by naše národné snaženia zmysel a význam pri tej nesmiernej antipatii cudzincov,
         ktorým sme už raz podľahli a ktorí si chcú naďalej rozdeľovať svoju moc nad nami, bola by
         možná budúcnosť bez Ruska? Nenapadli by znova Srbov Turci, aj keď sú už oslabení, a nevrhli
         by sa na nás Nemci spolu s Maďarmi a Talianmi, nerozmliaždili by nás už vďaka svojej
         kvantitatívnej prevahe a mnohým iným výhodám, ako sme ukázali v úvahe o predstave
         federatívnych štátov, nevydali by nás napospas večnému otroctvu a pomalému umieraniu? Aj
         tam, kde sa Rusko aktívne nezasadzovalo za slovanstvo, preukazovalo mu dôležité životné
         služby. Keď si teda naše prebudenie našlo svoj oporný bod v Rusku, ktoré mu vo všetkom vždy
         vychádzalo a stále aj vychádza v ústrety a keď sa s ním spája naša existencia, naše životné
         otázky, prečo by sme sa mu mali vzpierať, prečo by sme sa mali proti nemu vo svojich
         slovách a činoch krátkozrako, zaujate, nepríčetne a so zlosťou stavať? Ukázali sme, že
         všetky tie západné ideje sú tamojším národom nanič a privádzajú ich na okraj priepasti:
         prečo teda máme vnášať do nášho sveta túto skazu, prečo si máme byť nepriateľmi a zahodiť
         si tak možnosť nášho rozkvetu? Od Západu sme sa naučili veľa, veľmi veľa, ale nemôžeme
         začať tým, čím sa sám privádza k úpadku, ale tým, čím sa stal veľkým a mocným. Čo sa týka
         štátu, máme sa od Západu čo učiť prísnemu podriaďovaniu štátnym záujmom prostredníctvom
         odstránenia samovôle a jednotlivých neopodstatnených nárokov, bez toho, aby sme sa vzdali
         sami seba; môžme sa od neho naučiť, ako vybudovať v štáte mnohé praktické ustanovizne,
         môžme si vziať za príklad jeho niekdajšiu sebadisciplínu a mimoriadne veľa krásneho môžeme
         načerpať z vied; musíme sa ním nechať voviesť do chrámu umenia, aby sme potom mohli
         dosiahnuť najvyšší cieľ ľudského života a uplatnili a uskutočnili všeľudské ideály. Môžeme
         sa poučiť aj z jeho postupného úpadku. Toto poučenie spočíva v tom, že sa musíme vyhnúť
         tomu, čo tento úpadok prináša. V čom je jeho príčina, ukázali sme na inom mieste. Ak chceme
         vyslobodiť náš život z trosiek, ktorými je zavalený, ak si ho chceme chrániť a rozvíjať,
         musíme byť predovšetkým Slovanmi. To je hlavná podmienka nášho života; preto treba odložiť
         všetky separatistické tendencie, partikulárne kmeňové záujmy, a to nie v prospech ostatných
         kmeňov, ale v prospech živého celku, ktorý očakávame a v ktorom sa bude môcť uplatniť každý
         jednotlivec. Dosť bolo separatizmu a plaču kvôli nemu, a hlavne dosť ho bolo u nás. Chceme
         vari vegetovať tak úboho ako Nemci? Ako je zrejmé z tých niekoľkých náčrtov, pákou a vodcom
         chóru celej našej národnej rodiny je Rusko, pripojme sa teda k nemu, pristúpme celkom v
         duchu nášho národa na vodcovstvo historicky nám daného kmeňového staršinu.
   </p>
   <p>
    Rusko aj tak už obsiahlo takmer šesť osmín nášho národa, ktorého celkový počet sa
         vyšplhal na 80 miliónov. Spomedzi 79 miliónov Slovanov ich tu žije zhruba 54 miliónov. 6
         miliónov Slovanov v Srbskom kniežactve a v Turecku ochraňuje alebo priamo, alebo nad nimi
         drží ochrannú ruku prostredníctvom svojej moci a neodolateľnému vplyvu. Na druhej strane sú
         tieto kmene zas Rusku úprimne oddané čiastočne z vďačnosti, predovšetkým však vďaka ich
         spoločnej gréckokatolíckej cirkvi, a zotročení Slovania v Turecku dívajú sa na Rusko ako na
         svojho ochrancu a jediného Spasiteľa. Pred niekoľkými rokmi s hlbokým dojatím vítali tieto
         kmene cárovho syna, veľkoknieža Konštantína na jeho ceste zo starého Carihradu; voz, na
         ktorom sa viezol, sprevádzali po celú cestu v radostnom nadšení a stisk mu takmer celkom
         zabránil v jazde. Srbi z Kniežactva, hoci sú vo svojom vnútri nezávislí, by s výnimkou
         niekoľkých, ktorí sa vzdelávali v Paríži, nikdy nezdvihli svoje ozbrojené mocné ruky proti
         Rusku. Miloš sa dopustil za čias svojho panovania okrem iného tej chyby, že sa držal
         Anglicka a Francúzska a odvrátil sa od Ruska. Táto protinárodná politika spôsobila, že sa
         stal u svojho národa neobľúbeným a podstatne prispel k svojmu pádu podporovanému aj Ruskom.
         — Ostatní Slovania patria k Rakúsku a k Prusku, malý počet ich žije aj v Sasku. Počet
         rakúskych Slovanov je čosi nad 16 miliónov a v Prusku ich žije viac než dva milióny. Čo sa
         týka rakúskych, treba poznamenať, že neveľká časť sa ich hlási ku gréckokatolíckej cirkvi a
         ďalšia značná časť síce pristúpila vďaka prechmatom a zavádzaniu rakúskej vlády na úniu s
         katolíckou cirkvou, cíti však, že ju neodolateľne priťahuje cirkev ich otcov. Po
         krviprelievaní v Haliči priťahuje aj tamojších Poliakov, napriek ich všeobecnej antipatii
         voči Rusku. Ostatní Slovania k nej smerujú sčasti z nejasných pohnútok, sčasti z jasne
         rozpoznaných dôvodov, keďže po najnovších sklamaniach pociťujú odpor voči Rakúsku.
         Pravoslávni Slovania sú okrem toho roztrpčení z tajného pokusu rakúskej vlády pripojiť ich
         ku katolíckej cirkvi a sú ešte väčšmi rozhorčení z toho, že vláda zadržala z Ruska zaslané
         drahocenné cirkevné relikvie, ktoré boli určené pre Maďarmi spustošené srbské kostoly.
         Rakúsko sa takto rúti veľkou rýchlosťou do záhuby. Pruskí Slovania — to sú Poliaci žijúci v
         Poznani a Sliezsku, niekoľko málo západných Srbov v Lužici, a z nich sú najsilnejší
         poznaňskí Poliaci. Aj keď Poliaci pociťujú hlboký odpor voči Rusku, nemožno však
         nepripomenúť, že počas najnovšieho tamojšieho povstania s nimi zaobchádzali tvrdo Nemci a
         mnohých z nich mučili. Liberálny frankfurtský parlament sa vyslovil za pripojenie Poznane k
         jednotnému, veľkému Nemecku. Nič nedosiahli spojenectvom s cudzincami, len upadli ešte
         hlbšie a napokon môžu v spojenectve s Pruskom alebo akomkoľvek inom zväzku s Nemeckom s
         istotou očakávať germanizáciu. Vďaka ich slovanskej povahe však ich odpor k Nemcom ďaleko
         prevyšuje averziu voči Rusom. Ani Prusko nestojí pevne na nohách, a ak si chce Poľsko vôbec
         zachrániť svoju národnosť, zostáva mu jediná cesta spásy, totiž pripojiť sa k Rusku.
         Sliezski Poliaci nepociťujú k Rusku nevraživosť, nemajú na to nijakú príčinu; po stáročia
         po nich šliapali cudzí a nebolo dôvodu dúfať, že sa Poľsko obnoví. Pociťujú predovšetkým
         potrebu uniknúť čím skôr z nemeckého žalára, nech už je rakúsky alebo pruský a vymeniť ho
         za bezpečný slovanský azyl. Volanie slovanských kmeňov po Rusku je teda všeobecné, u
         jedných je záležitosťou vnútornej túžby srdca, u druhých vyplýva z nevyhnutnosti pomerov a
         jeho cieľom je zachovanie života; kto by odolal tomuto vnútornému a naliehavému hlasu?
         Jednotlivci sa môžu ukričať, no nič nedosiahnu a ak sa vzoprú, podľahnú nátlaku okolností.
         Západné teórie tu nemajú zodpovedajúcu živnú pôdu, v ktorej by mohli zapustiť korene, k
         ničomu napokon nevedú a nič nezmôžu. Nasledujte teda, bratia, tento hlas, povedie vás
         správnou cestou k cieľu, aký sme ešte nikdy predtým nedosiahli.
   </p>
   <p>
    Jediní Slovania, ktorí pociťujú k Rusku nevraživosť a keby sa im naskytla príležitosť,
         vystúpili by proti nemu, sú Poliaci. No tiež už strácajú odvahu, keďže napokon ich úsilie
         nie je korunované úspechom. Okrem toho Poliakov ohrozuje v ich národnosti cudzia nadvláda,
         všetci cudzinci ich rad za radom klamali, keď im sľubovali pomoc, a samotní Poliaci vďaka
         svojmu ľahkovážnemu a vždy neúspešnému konaniu a spolčovaniu sa s cudzincami stratili
         renomé a náklonnosť bratských kmeňov. Z celých ich dejín je evidentné, že sa o niečo
         pokúšajú, niečo tvoria, no nie sú schopní viesť slovanské kmene. Stručný prehľad to
         potvrdzuje: Po vymretí rodu Piastov, medzi ktorými bolo niekoľko mocných kráľov, oslabila
         sa značne ríša rozdelením medzi synov vládcov a na poľský trón sa dostali ešte stále mocní
         Jagielonci. Poslední panovníci tohto rodu už neboli dostatočne silní na to, aby udržali na
         uzde rozpínavú a po samovláde túžiacu šľachtu. Keď nakoniec vymrel aj tento rod a kráľa
         volili, nepoznala šľachta hraníc panovačnosti, upierala každému novozvolenému kráľovi pred
         korunováciou stále viac práv a keďže sa sama vyhlásila za národ, nazdávala sa, že si môže
         robiť, čo sa jej zapáči a že celá krajina patrí len jej a má slúžiť jedine jej blahu.
         Dôsledkom toho bolo, že uvrhla národ bez ohľadu na štátnu moc, ba dokonca s jej súhlasom,
         do najhlbšieho otroctva, napáchla západnými mravmi a luxusom a úplne svojvoľne mu nanútila
         nevoľníctvo. Nebolo moci, ktorou by mohli králi zakročiť a šľachtu skrotiť, pretože Poľsko
         sa nechalo zatlačiť od mora — to bol dôvod, prečo sa nemohol rozvíjať obchod, priemysel, a
         teda ani meštiansky stav, ktorý by podporil kráľovskú moc. Stále bezočivejšia šľachta už
         odložila všetky zábrany a rozumnosť a na základe zle pochopeného princípu rovnosti
         ustanovila, že každý šľachtic musí súhlasiť s verejnými uzneseniami, môže sa im vzoprieť
         jedine tak, že ich anuluje. Každý šľachtic považoval krajinu za svoje vlastné hospodárstvo,
         šafáril v nej ako sa mu páčilo, do módy prišli takzvané zájazdy, ktoré nemali konca-kraja,
         obetavosť a chuť bojovať sa utopili v luxuse a pôžitku, slobodní kozáci, z ktorých tiež
         chceli urobiť nevoľníkov šľachty a vydať ich napospas židom, sa vzbúrili, odtrhli sa
         napokon od Poľska a požiadali o ochranu Rusko. Zatiaľ čo národ vzdychal pod bremenom,
         susedia Poľska upevnili svoje monarchie — konkrétne Rusko, kde mal národ dostatok sily
         podriadiť sa jednotnej štátnej moci. Poľský štát bol otrasený a zo všetkých strán prehnitý.
         Nebolo ťažké nájsť si zámienku a zamiešať sa do jeho záležitostí, ešte ľahšie bolo poraziť
         a rozdeliť si otrasený štát, kde nemal kráľ nijakú moc a nikto nepočúval jeho rozkazy, kde
         zabudla rozhýčkaná šľachta bojovať a bolo jednoduché si ju získať a kde v hlbokej biede
         vzdychal národ. Kto teda nesie vinu na delení Poľska? Sami Poliaci! Taký národ, ktorý nechá
         upadnúť svoj štát, nemôže byť povolaný budovať nové štáty, nehovoriac o tom, že nemôže byť
         povolaný k tomu, aby viedol a organizoval iné národy. Ako hovoria Slovania, veľmi slabo by
         sme sa zaodeli, keby sme sa zverili do rúk Poliakom a verili v ich hegemóniu. Ako by mohli
         pomôcť iným, keď nie sú v stave pomôcť si sami, hoci by to potrebovali? Opätovné pokusy
         zjednotiť krajinu po jej rozdelení stroskotali väčšinou vďaka nejednotnosti Poliakov, v
         niektorých prípadoch išlo dokonca o nezmyselné experimenty a politické spolky založené
         Poliakmi v zahraničí, ktoré mali pripraviť renesanciu poľského štátu — nech ich už bolo
         koľkokoľvek, a nebolo ich málo — zanikli vďaka zlému poľskému duchu, svojvoľnosti a z toho
         vyplývajúcich rozkolov. Voľba prostriedkov, vstúpenie do cudzích služieb, spolčovanie sa s
         cudzincami, ktorých chceli využiť na znovuvytvorenie svojho štátu, nesvedčia veľmi
         pozitívne o ich súdnosti. Veľa očakávali od Napoleona, ktorý ich tiež využíval a nazdával
         sa, že sa uspokoja s fliačikom Poľska. Keď neskôr pochopil ich povahu, celkom ich vylúčil
         zo svojich politických kombinácií. O tom, aký mal na nich názor, svedčí jeden z jeho
         výrokov o Poliakoch, v ktorom trafil klinec po hlavičke:
    <span class="emphasis">
     <em>
      „D’ailleurs les Polonais
            m’ont paru peu propres à remplir mes vues. C’est un peuple passioné et léger.
            Tout se fait chez eux par fantaisie et rien par système. Leur enthusiasme est
            violent, mais ils ne savent ni le régler ni le prepétuer. Cette nation porte sa ruine
            dans son caractère“.
     </em>
    </span>
    Poliaci obracali pohľady aj smerom k Nemecku,
         pomáhali zakladať tajné spolky Arminia a Germania a dokonca s Nemcami uzavreli priateľstvo
         a naposledy očakávali spásu od nemeckých liberálov; keď však títo liberáli zasadli v chráme
         svätého Pavla, nemali na práci nič súrnejšieho, ako pripojenie Poznane k jednotnému a
         veľkému Nemecku! Pri varšavskom povstaní sa nedočkali očakávanej a sľúbenej pomoci
         Francúzov, a dnes ich využívajú Maďari, do ktorých vkladali nové nádeje a ktorí vybojovali
         väčšinu víťazstiev vďaka ich chrabrosti a vojenskému talentu, no v hĺbke duše ich
         považovali za ľahkomyseľných, oklamali ich, zle s nimi zaobchádzali a nakoniec sa rozišli v
         zlom. Poliaci bojovali na všetkých európskych barikádach, no neprinieslo im to ani slávu,
         ani úžitok. Nevedia vari Poliaci, že nie je možné životnú silu a slobodu čerpať z iných,
         poučia sa konečne z týchto krutých sklamaní a pustia sa cestou, ktorá nám je všetkým daná?
         Už všade sa pokúšali o šťastie (v súčasnosti sa oň možno ešte pokúsia v Turecku), no
         bezúspešne. Spolčovali sa s každým, a len svojim najbližším, bratským kmeňom sa obrátili
         chrbtom, no pritom ich podobne ako všetkých ostatných čaká spása len vo všeslovanskom
         živote! Večná škoda, bratia, že takto zahadzujete svoj talent, že takto zbytočne plytváte
         svojou odvahou! Zaslúžili by ste si lepší údel! Sťažujete sa na tvrdosť Rusov, ale spomeňte
         si na to, že ste to boli kedysi práve vy, kto Rusom spôsobil toľko zla! Nechceli ste ich v
         čase svojho spojenectva s kozákmi uvrhnúť do otroctva, nechceli ste ich vydať do špinavých
         židovských rúk? A čo ste robili v západných ruských provinciách, keď ste ich ovládli? Koľko
         zla ste napáchali pre brest-litovskú úniu s katolíckou cirkvou? Nepremenili ste pravoslávne
         kostoly na konské stajne pre vašich šľachticov, alebo ste ich nedali do prenájmu židom, a
         nebol chudák pravoslávny diakon zakaždým, keď chcel slúžiť omšu, nútený pýtať si za vysoký
         poplatok od žida kľúče od kostola? A neboli tí, ktorí sa vzpierali únii, strašným spôsobom
         mučení? Za každé bezprávie je odplata, hoci aj z rúk brata. S prísnosťou Rusov sa musíte
         zmieriť najmä preto, lebo využívate každú príležitosť, aby ste im nejako uškodili.
         Spomenuli sme povstania, cudzie spolky, ktoré sú v konečnom dôsledku nasmerované proti
         Rusku, boje na európskych barikádach — kto však rozširoval medzi ostatnými vo svete tie
         najhrubšie, najnehanebnejšie nepravdy o Rusoch? Váš nekonečný boj s Rusmi bol vo svojej
         podstate bojom o hegemóniu nad slovanstvom. Malo sa rozhodnúť, kto z vás dvoch je
         schopnejší a povolanejší — no ste to vy, kto v týchto bojoch ťahal za kratší koniec, a tak
         ste sa dostali pod ruskú nadvládu. Krásne a pravdivo povedal skvelý Puškin o rusko-poľskom
         boji v básni proti ohováračom Ruska:
   </p>
   <p>
   </p>
   <p>
   </p>
   <div class="literallayout">
    <p>
     <span class="emphasis">
      <em>
       Eto spor Slavian meždu soboju,
      </em>
     </span>
     <br/>
     <span class="emphasis">
      <em>
       Domašnyj, staryj spor juž vzviešennyj sudboju…
      </em>
     </span>
     <br/>
     <span class="emphasis">
      <em>
       Uže davno meždu soboju
      </em>
     </span>
     <br/>
     <span class="emphasis">
      <em>
       Vraždujut eti plemena,
      </em>
     </span>
     <br/>
     <span class="emphasis">
      <em>
       Neraz klonilas pod grozoju,
      </em>
     </span>
     <br/>
     <span class="emphasis">
      <em>
       To ich, to naša storona.
      </em>
     </span>
     <br/>
     <span class="emphasis">
      <em>
       Kto ustojit v neravnom sporie,
      </em>
     </span>
     <br/>
     <span class="emphasis">
      <em>
       Kyčlivyj Ľach iľ vernyj Ros,
      </em>
     </span>
     <br/>
     <span class="emphasis">
      <em>
       Slavijanskyje ruči soljutsja v ruskom morie,
      </em>
     </span>
     <br/>
     <span class="emphasis">
      <em>
       Orol izsiaknet, vot vopros?
      </em>
     </span>
     <br/>
    </p>
   </div>
   <p>
   </p>
   <p>
   </p>
   <p>
    Podľa nášho názoru je pre slovanskú rodinu národov a jej ťažký tisícročný osud len
         šťastím, že sa boj skončil takýmto spôsobom, pretože čo by nasledovalo po víťazstve
         Poliakov? Rusko by bolo vytlačené z európskej scény; Poliaci by napokon svoju prevahu
         vzhľadom na vnútornú slabosť a roztrieštenosť nepotvrdili, skôr či neskôr by podľahli
         veľkému náporu cudzincov a tým by bol spečatený aj osud všetkých tých kmeňov, ktoré ležia
         viac západne a nesú cudzie jarmo. Rusko zvíťazilo nielen nad vami, ale nad celou Európou,
         vo všetkom sa potvrdilo jej poslanie a jej zázračná sila, dostalo sa hlboko do Európy a
         obklopujú ho všetky naše kmene, ktoré tak potrebujú pomoc. Chcete v tomto všetkom poprieť
         vôľu prozreteľnosti, chcete prekliať tieto ranné zore na našom nebi, svitanie nášho dňa?
         Všetok váš odpor, všetky vaše snahy a hnev proti Rusku sa zlomia na jeho železnej sile,
         jeho šťastí a na poslaní slovanstva. Ak napriek tomu neprídete k rozumu a budete sa
         vzpierať a brzdiť spoločný život našej rodiny národov, potom nebudeme môcť dosiahnuť náš
         cieľ spolu s vami, ale bez vás a proti vám!
   </p>
   <p>
    Česi sa v najnovších časoch tiež k Rusku nesprávali veľmi bratsky, a čo je skutočne
         poľutovaniahodné, do ich kníh sa dokonca vkradla okrem iného nenávisť. V časoch obrodenia
         českého národného ducha, v dobe Nejedlého, Puchmajera, Rautenkranza, Sedláčka, Hněvkovského
         a ctihodného Jungmanna hovorilo sa v týchto kruhoch o Rusku vždy s bázňou a často sa k nemu
         túžobne upierali pohľady. Keď však niektorí mladší literárni diletanti vymysleli teóriu
         slovanských federatívnych štátov, a keď nakoniec niektorí nafúkaní páni ovplyvnení
         aristokratizmom prišli s rozporuplným projektom slovanského Rakúska, naplnili sa časopisy
         zlomyseľnými invektívami proti Rusku, ktoré si dovoľovali predovšetkým mladší nemeckí
         Slovania z Rakúska. V Nemecku sa spustila spŕška nadávok na centrálnu moc Slovanov, na
         nenávidené Rusko a v Čechách si tiež považovali v záujme Rakúska za povinnosť pridať sa.
         Okrem toho si boli istí, že za takúto horlivú službu ich pochváli rakúska vláda. V
         niektorých hlavách dokonca strašilo spojenectvo s Nemeckom v prospech českej národnosti,
         ktorá sa cítila ohrozená Ruskom. Najnovšie udalosti zavreli týmto hlupákom ústa a my sme
         presvedčení, že takéto biedne názory čoskoro uvoľnia miesto úplne inému pohľadu, pretože
         český národ je rozumný a v hĺbke srdca rozhodne s Ruskom sympatizuje. Tým skôr, čím menej
         sú v súčasnosti po rakúskej drezúre a v dnešných prozaických životných pomeroch príťažliví
         pre Čechov ostatní Slovania. — Literatúra sa tu síce usilovne pestuje, ale v duchovných
         vedách, vo filozofii, v histórii a inde sa nenájde nič pozoruhodného, okrem Palackého
         Českých dejín, a v umení a poézii sa nemôžu s výnimkou Máchu pochváliť Česi nijakým
         tvorivým duchom. Vývin technických vied sa teší väčšiemu úspechu; idolom je majetok, po
         ktorom národ túži a keďže ho mnohí nemôžu dosiahnuť vo svojej vlasti, narastá emigrácia.
         Všetko toto neveľmi prispieva k tomu, aby mohli Česi vplývať na ostatných Slovanov.
         Priestor ich pôsobnosti je príliš malý, ich krajina je vtesnaná do úzkych hraníc, no
         požiadavky ducha sú veľké a ďalekosiahle. Česi sa musia pripojiť k veľkému celku, lebo v
         izolácii sa nemôžu udržať a ani v nej nič veľké nevytvoria.
   </p>
   <p>
    Po tom, ako Rakúšania oklamali a Česi spracovali takzvaných Ilýrov, čiže katolíckych
         Chorvátov, ozvali sa títo niekoľkokrát proti Rusom v podplatených Gajových novinách, no
         toto škriekanie tiež už utíchlo. Chorváti, ktorí sú síce pomalí, zato však nie krotkí,
         zapália sa pre slovanskú ideu a budú sa ňou riadiť, akonáhle dospejú k správnemu poznaniu.
   </p>
   <p>
    Ako sme už povedali, Slovanov neodolateľne priťahuje Rusko. No táto sympatia má aj inú
         príčinu. Rusi sú spomedzi Slovanov jediní, ktorí si zachovali svoju samostatnosť a tým
         zachránili česť slovanského mena. Všetci Slovania, písal cestovateľ Kohl v
    <span class="emphasis">
     <em>
      Augsburger Allgemeine Zeitung
     </em>
    </span>
    , podľahli Nemcom, keď sa s nimi
         dostali do kontaktu, a na ich troskách rozkvitol mocný nemecký dub, pod ktorým teraz
         spočívajú; chýbal jediný deň a bol by koniec slovanskému svetu, no tento jeden deň rozhodol
         o všetkom — bol to deň bitky pri Poltave! Peter Veľký vybojoval so svojimi Rusmi túto pre
         Slovanov naveky pamätnú bitku, keď sa už zdalo, že si víťazstvo odnesú Švédi. Aj Rusko malo
         svoje búrlivé, zlé dni; raz pri Kalke podľahlo Mongolom a potom pod nimi trpelo dvesto
         rokov, no aj v tomto prípade sa pozbieralo a v priebehu času sa s odvahou a nevídalou silou
         rozvinulo. Švédi, spriahnutí s Poliakmi a s Turkami striehli na jeho samostatnosť, ale
         Rusko jedných porazilo a za trest im odňalo veľký kus územia, druhých začlenilo do svojho
         štátu a cudzím prenechalo len zvyšky ich krajiny, tretích skrotilo a dalo im príučku, keď
         im zabralo veľkú časť krajiny. Naposledy sa celá Európa valila k jeho hraniciam pod vedením
         veľkého vojenského génia, ale kolosálna moc dokázala zlomiť aj jej silu a na jeho poliach
         zapadla Napoleonova hviezda. Teraz pred nami stojí Rusko v celej svojej nádhere a moci a
         pritom s mladistvou sviežosťou. Prvým, či prvoradým štátom bude najskôr Rusko, pretože aký
         štát okrem Ruska disponuje takou nesmiernou silou a takými prostriedkami? Národ tvorí v
         Rusku s cárom jednotu — v tom spočíva hlavná sila krajiny. Jeho šľachta je obetavá aj bez
         politických slobôd, čo môžeme vidieť na príklade obrovského množstva peňazí, ktoré dala na
         verejné ustanovizne už za cisára Mikuláša; v mestách žijú vlastenecky zmýšľajúci obyvatelia
         — v čase napadnutia Ruska Francúzmi dali ľudia tohto stavu k dispozícii cárovi Alexandrovi
         polovicu, ba aj tri štvrtiny svojho majetku. Stav učencov je tu usilovný a otvára Rusku
         veľké perspektívy; duchovenstvo je zbožné a je zapálené za náboženstvo svojej krajiny. Ľud
         je dobrý a pritom silný, poslušný a obetavý, nadaný a má silnú náturu. Ruská krajina je
         obrovská, má 375 000 štvorcových míľ, takže by sa do nej zmestilo deväťkrát Turecko,
         28-krát Škandinávia, 29-krát Rakúsko, 30-krát Nemecko, 36-krát Francúzsko atakďalej.
         Rozprestiera sa od severovýchodného konca Ázie, osamotenej Kamčatky až k vysokému severu
         Ameriky, od severu Európy takmer až ku Karpatám, k Dunaju, Čiernemu moru a dolu až k
         Araratu. Počet obyvateľov vystúpil až na 63 miliónov, pričom väčšinu tvoria Veľkorusi a
         Malorusi. Na jednu štvorcovú míľu tu pripadá v priemere 165 obyvateľov — v európskej časti
         Ruska 605, v Ázii len 48 duší. Nesvedčí to práve najlepšie o pomernej sile Ruska, no dobre
         sa osvedčilo najmä jeho ďalšie rozšírenie a posilnenie, ako aj ochrana pred pauperizáciou.
         Na tomto území sa zaoberá 79/100 obyvateľstva obrábaním pôdy, čím sa národné hospodárstvo
         dostalo na najistejší základ; v stredných pásmach má Rusko skutočné obilnice, stepy sú
         mimoriadne vhodné ako pastviny pre chov dobytka, nekonečné lesy poskytujú dostatok, ba až
         prebytok dreva, aj na stavbu lodí, a vnútro zeme, hlavne v ázijských častiach je požehnané
         bohatstvom minerálov, zlatom, platinou, striebrom a okrem toho aj železom, ktorého sa ročne
         vyrábajú tri milióny centov, a ročný výťažok zlata tu predstavuje 12 250 funtov. Najmä za
         vlády cára Mikuláša každoročne vzrastá priemyselná výroba, a ako sme už ukázali, obchod má
         cesty otvorené na všetky svetové strany a rozmáha sa každým rokom. V rokoch 1824 — 1833
         predstavoval dovoz v priemere 90 miliónov, naproti tomu vývoz 106 miliónov zlatých. Aj keď
         kultúrne pomery nedosiahli úroveň ostatných európskych štátov, vláda pozorne sleduje rozvoj
         výučby a pravoslávne Rusko sa neuzatvorilo tak apriórne pred vedami, ako prísne katolícke
         krajiny. Vedecké diela, vynikajúco redigované časopisy v každej oblasti, ako napríklad
    <span class="emphasis">
     <em>
      Moskovitianin
     </em>
    </span>
    , učenci a básnici, ktorými sa Rusko môže chváliť —
         Karamzin, Deržavin, Puškin a Gogoľ, Ševirev — boli by pýchou každého národa. Štátna moc sa
         nachádza v zdravom pomere k celkovej sile, štát vlastní rozsiahle majetky, jeho vojsko má v
         časoch mieru viac než 700 000 mužov, iní hovoria o milióne. Ruská flotila pozostávala z 36
         vojnových lodí, 32 fregát, 27 korvet a bríg, 82 malých lodí, 25 plávajúcich batérií a 128
         delových člnov s približne 6 000 kanónmi a s dostatočným počtom námorníkov a námorných
         vojakov. Správa financií je dobre organizovaná; príjmy ďaleko prevyšujú výdavky, štátny dlh
         je pomerne bezvýznamný a jeho úver je vysoký. Zahraničný vplyv Ruska, krajiny opierajúcej
         sa o takúto moc, slúži iným štátom za vzor, všeobecne má v európskych záležitostiach veľmi
         veľkú váhu a možno naň usúdiť už z toho, že ruskej diplomacii sa v Európe celkovo pripisuje
         veľká obratnosť a takmer zázračná sila, ktorá nezasahuje všade tam, kde vetrí ruský vplyv.
         No ruská diplomacia je aj šikovná, vypočítavá, vie sa ovládať a je znalá pomerov, a takouto
         nedisponuje nijaký iný slovanský kmeň, hoci nie všetky úspechy Ruska možno pripísať len
         jeho diplomacii.
   </p>
   <p>
    Moc, ktorá má nevyčerpateľné žriedla, vládne jednotnému, obetavému, mladistvému a
         silnému národu, vytvorila nesmierne diela a mnohých podriadila svojmu vplyvu, je hlavným
         pôvodcom spomínaných úspechov. Všetko pracuje v jej prospech, jej priatelia aj nepriatelia,
         vojna a revolúcie rovnako ako ustálené pomery, Schwarzenberg a Bach, Manteuffel a Radowitz,
         podobne aj Kossuth a Szemere, Herwegh a Ruge, Turci aj Gréci, Nemci aj Slovania. Alebo je
         to inak? Nezahnalo vari Rusko Európu vedenú Napoleonom, nezlomilo jeho panstvo, nepomohlo
         nevládnym národom oslobodiť sa, nemalo vari preto na Viedenskom kongrese najdôležitejšie
         slovo? Nežije vari Rakúsko z milosti Ruska, a smie sa vari Prusko vymaniť spod jeho vplyvu?
         Nerozhodlo vari nedávno o nemeckých záležitostiach, a či Turecko neživorí len s jeho
         súhlasom? Vedomie veľkosti a sily Ruska sa prejavuje u Rusov takto:
    <span class="emphasis">
     <em>
      „Liš Ruskij
            iz okov probilsja, Svoboden, vesel, gord, moguč, V nem duch Slavjanskij vozrodilsja I on
            brosajet grom iz tuč! Pred nim narody nie sklonilis, Mongol, Tatarin, Pers, Arab,
            Francuz i Nemec osramilis I Ottoman poslušnyj rab.“
     </em>
    </span>
   </p>
   <p>
    A aký zaujalo Rusko hrozivý postoj, ktorý správne odhadol už Napoleon! Jednu ruku si
         ovinulo okolo Ázie, druhú vystiera smerom k Amerike, v strede sa v neprístupnej pozícii
         obrátilo proti Európe, chrbát má voľný a vpredu je zhnité Rakúsko a turecká zdochlina! Do
         veľkolepého obrazu tu splynulo veľké s malým, roztrúsenosť s jednotou, najodľahlejšie
         končiny, kresťanstvo s pohanstvom a islamom, zázračné veci s bežnými, rozprávka so
         skutočnosťou. Tento obraz žije v duši každého Rusa. Sto rôznych národov sa pripája k
         veľkému kmeňu Rusov, sto kmeňov dostáva impulz jednotnej vôle, šamani nažívajú popri
         dervišoch, vedľa byzantínskych kupol sa týčia minarety, Ľadové more sa spája so slávnym
         Pontom, Kamčatka s Vilijou, starodávna Kolchida nadväzuje na Balt, hora, na ktorej podľa
         starovekej legendy stála kolíska ľudstva, hľadí na seba v modrom Done, horúčava na Kryme sa
         tu snúbi s polročnými polárnymi nocami, Ázia s Európou, Východ so Západom, ráno s večerom,
         a v tejto ríši nikdy nezapadá slnko! Akú prácu ponúka umu, tvorivej sile, ako neodolateľne
         viaže toto všetko fantáziu. Nie nadarmo zostal ticho a bez pohybu Napoleon na chvíľku stáť
         pri prvom pohľade na Moskvu, na tento nádherný, miniatúrny obraz Ruska. Bol uchvátený jeho
         nádherou a majestátnosťou!
   </p>
   <p>
    Napriek tomu, že táto moc dosiahla takúto výšku, nie ona má byť pre Slovanov hlavným
         dôvodom ich pripojenia sa k Rusku. Hlavný dôvod spočíva najmä v tvorivej sile ruského
         národa a v schopnosti udržať všetko, čo vytvoril. Okrem toho, že v ruskom charaktere, v
         jeho občinnom systéme je najlepšie uchovaný duch slovanstva, v jeho mravoch sa snúbi sila
         so skromnosťou a dobromyseľnosťou, vyhol sa ruský národ najväčšiemu nedostatku slovanskej
         štátotvornosti a dokázal utvoriť silný jednotný štát. Len v tomto štáte nájde slovanský
         život základňu svojho vývoja, len tvorivá a uchovávajúca ruská sila dokáže z trosiek
         vzkriesiť našu národnosť. Ruský charakter je veľmi príťažlivý pre všetky naše kmene, ktoré
         sa celkom neodcudzili svojej povahe. — Keď zvážime, ako sa začal rozvíjať ruský štát, ako
         postupne, krok za krokom rástol, popri všetkom pokroku však vždy dokázal byť mierny, nikdy
         nepodľahol nájazdom, nikdy nestratil to, čo raz získal alebo si vybojoval, musí nás táto
         sila a dôslednosť mimovoľne oduševniť. Prednosti slovanských obyčajov sme doložili väčšinou
         príkladmi z ruského života a ruských dejín, a to z prostého dôvodu: tento národ je verným
         obrazom našej duše a vo veľkých dejinách mal najviac príležitostí odhaliť svoje vnútro.
         Takémuto hegemónovi sa môžu slovanské kmene zveriť bez obáv, pretože ten, kto je mocný a
         nebráni pokojnému nažívaniu a rozvoju cudzích národov, privíta svoje stratené bratské kmene
         v jednom štáte a bude sa k nim aj bratsky správať.
   </p>
   <p>
    Cudzinci stále tvrdia, že Rusko si neudrží svoju veľkosť a musí sa rozpadnúť:
    <span class="emphasis">
     <em>
      rozpadnúť
     </em>
    </span>
    je strašné slovo, no je rozpad možný? To, čo si želáme,
         zároveň aj dúfame, že sa splní. O rozpade však nemôže byť — chvalabohu — v prípade Ruska
         ani reči. Neopiera sa predsa ruský štát o jednotný národ a nie je už samotný veľkoruský
         kmeň, ktorý tvorí jadro štátu, dostatočne silný na to, aby si pripútal všetkých ostatných?
         A či nie je Rusko spojené jednou cirkvou? Nenosí vari každý Rus hlboko v svojom srdci
         jednotu a veľkosť svojej vlasti, ktoré nemožno oddeliť od jeho bytosti a ktoré sú totožné s
         jeho existenciou? Otriasli vari jednotou ruskej vlasti nejako vnútorné nepokoje, ktoré sa
         tu objavili v nepatrnom počte, zanechali tu nejaké hlbšie stopy? Toto vedomie jednoty je
         tak hlboko zakorenené v ruskom národe, že aj ruskí sprisahanci — Pestel, Muraviev a iní —
         čo boli dohodnutí s Poliakmi, nechceli odstúpiť kus poľského územia a obyčajný ruský ľud
         verí, že jeho vlasť nemá konca-kraja. Keby sa niekto pokúsil rozdeliť tento jednotný celok
         a uviedol by do súzvuku silu a obetavosť ruského národa, môže si byť dopredu istý
         dôsledkami. Nijaká vnútorná, ani vonkajšia búrka neodtrhla ani len kúsok ruskej krajiny a
         sila ruského národa neustále narastá. Prečo majú Rusi tak radi veľké činy, a prečo je
         všetko, čo dosiahnu, také veľkolepé? Z nijakého iného dôvodu ako preto, že tieto diela
         svedčia o ich sile a pripomínajú im obraz ich domoviny.
   </p>
   <p>
    Slovania sa zas sťažujú na to, že ruská vláda nie je naklonená pokroku. V tomto výroku
         oddeľujú vládu od ľudu a tvária sa pritom, že sa zastávajú ľudu; nevážia si vládu, sú
         nespokojní s tým, že sa Rusko neustále spolčuje s cudzími mocnosťami a preto nevznikajú
         konflikty, ktoré by mohli priniesť Slovanom oslobodenie. Na prvý pohľad by sa mohlo zdať,
         že tieto žaloby sú opodstatnené, no pri bližšom prizretí sa strácajú na serióznosti.
   </p>
   <p>
    Ruská vláda podporuje pokrok vo všetkých oblastiach a všetkými prostriedkami: vo vede, v
         priemysle, v sociálnej oblasti a vynakladá na to všemožné úsilie. Jestvuje v dejinách
         podobný príklad, že by nejaká krajina prekonala surové pomery za taký krátky čas a dostala
         sa tak ďaleko? Nepodporuje vari, ako sme už spomenuli predtým, ruská vláda oslobodenie ľudu
         od nedôstojného poddanstva? A nedrží hádam všetko sama vo svojich rukách, nenechá vari
         najprv každé úspešné dielo dozrieť? Kedy bolo zrušené poddanstvo v iných európskych
         krajinách, a nemali tieto krajiny bližšie k humanistickému vzdelaniu, nenamýšľali si, že sú
         osvietené, zatiaľ čo u nich ešte stále existovalo poddanstvo? Čo sa týka výuky, je ruský
         štát mimoriadne činný a agilný; každým rokom citeľne pribúdajú ľudové školy a učebné ústavy
         všetkých druhov. To, že sa na výuke nemôžu podieľať všetci rovnako, je kliatbou poddanstva,
         ktoré sa však v Rusku už nebude môcť dlho udržať. Vznikajú vedecké spoločnosti,
         Štatistická, Zemepisná, Archeologická spoločnosť a vláda ich v liberálnom duchu podporuje.
         Z toho, čo sa deje v Rusku celkovo vidno, že si tu národ pripravuje materiál na veľké
         dielo, ktoré prinesie najbližšia budúcnosť. Literárne a vedecké časopisy píšu o odborných
         otázkach oveľa slobodnejšie, ako sa to mohlo svojho času v Rakúsku za Metternicha a my
         dodajme, ako sa môže dnes. Čo sa týka priemyslu, predbehol ruský pokrok všetky očakávania;
         majstri v priemysle, Angličania, to veľmi dobre vedia. Predovšetkým treba zvážiť, že
         samotná myšlienka pokroku vyžaduje veľa času, pokým sa dostane a presadí na takom veľkom
         území, aké tvorí ruský štát. Veľké veci rastú a dozrievajú pomaly, no tie, ktoré rastú a
         kvitnú rýchlo, tie aj rýchlo pominú. Maďari si pestovali plody európskej vzdelanosti ako v
         skleníku, no znalci vedia, akej boli kvality a svet vidí, čo boli Maďarom platné. Ruská
         vláda nevpúšťa do štátu mnohé západné produkty a ľudu sú aj odporné — aj ľud, aj vláda na
         to majú plné právo.
   </p>
   <p>
    Ako sme ukázali, oddeľovať ľud od vlády je z viacerých dôvodov nezmyselné. No Západ
         robil rozdiel medzi ľudom a vládou, a nie neprávom. Francúzom sa tento rozdiel podarilo
         presadiť v praxi, aj keď dostali nakoniec namiesto vyhnaných Bourbonov Ľudovíta Filipa a na
         jeho miesto potom Ľudovíta Napoleona. Každá vláda zodpovedá situácii, zmýšľaniu, potrebám,
         stupňu vývoja a mravnosti samotného ľudu; západné národy na to takmer vždy zabúdajú. Nielen
         vlády sú zlé, ale aj ľud je často skazený, a vlády len odrážajú jeho kvality. Prečo je
         anglická, a dokonca aj pruská vláda úprimnejšia ako iné západné vlády? Nie je dôvodom sám
         ľud? Vlády možno najmenej oddeliť od ľudu u Slovanov, sčasti kvôli úplne inej mravnej
         úrovni, aká je na Západe, sčasti preto, lebo by takto na ľud padlo nečakané nešťastie.
         Pokiaľ to myslí vláda s veľkým štátnym celkom dobre, hoci je prísna, alebo dokonca aj
         tvrdá, ľud jej verí, podriaďuje sa jej a poslúcha ju a naopak, vláda sa pokúša — pokým jej
         to ľud dovolí — viesť ho čo najlepšie. Dôvera vzbudzuje dôveru, nedôvera je príčinou
         vzájomnej nenávisti a prenasledovania. Ak sa raz pretrhlo spojivo medzi vládou a ľudom,
         pokúša sa vláda ľud utláčať a naopak, ľud škodí vláde. Slovania, uchovajte si svoju
         jednotu, je vaším klenotom, a len s ňou budú prekvitať vaše štáty. Ruský národ má dosť
         dôvodov na to, aby svojim vládcom dôveroval — neusilovali sa vari všetci o to najlepšie,
         nebol vari každý z nich nielen nominálnym, ale aj skutočným zveľaďovateľom ríše? V duši
         Pavla bol zmätok, no tento muž bol schopný vznešeného oduševnenia a veľkorysých plánov;
         Alexander chcel pre svoj ľud dosiahnuť to najlepšie a to, čo vykonal, treba si v každom
         ohľade ceniť; Mikuláš, prísny a dôsledný muž, veľmi dobre rozumel štátu a chápal jeho
         veľkosť. V čase francúzskeho vpádu cár Alexander vyhlásil, že sa radšej stane mníchom, než
         aby podpísal pre Rusko potupný mier a gosudar Mikuláš by išiel s radosťou v ústrety smrti,
         keby išlo o jeho ríšu a vlasť. Aj vy, Romanovci, na ktorých Západ toľko nadáva a ktorých
         ohovára a nenávidí, pretože ste panovníkmi Slovanov a slovanského štátu, nádej všetkých
         slovanských kmeňov, by ste si zaslúžili inú odmenu. Vykonali ste veľké veci, ale čaká vás
         ešte väčšie dielo: dokončíte ho? Slovanský svet pozorne počúval rozprávky o cárovičoch. —
         Aj k vám, Obrenovičovci, má slovanský svet dôveru: zo srbského trónu vás zosadili
         nespravodlivo a na popud nášho zlého ducha! Vy, ktorí ste viedli srbský národ v najväčšom
         nebezpečenstve a nikdy ste neopustili túto nešťastnú krajinu! A o tebe, Peter Perovič,
         vladyka čiernohorský, vládca hôr a hrdina, platí to isté.
   </p>
   <p>
    Videli sme dôvody, prečo uzatvára ruská vláda politické spojenectvá s cudzími mocnosťami
         — aby totiž zadržala západné revolúcie, aby prekazila ich šírenie. No v našej duši sa kvôli
         tomu vynárajú pochybnosti. Nevidíme, pravda, do tajomstiev kabinetu, no v čase, keď boli
         ruskí cári v Európe zvyknutí vystupovať smelo a voľne, považovali ich všetky západné národy
         za slobodné osobnosti a mali ich v úcte. Zdá sa nám, že odkedy začali uzatvárať takéto
         neprirodzené spojenectvá, akoby sa z nich tieto vlastnosti trochu vytratili. Myslíme si, že
         Rusko má iné poslanie, ako byť na stráži pre tých, ktorí sa nevládzu udržať a sú skazení.
         Na druhej strane sa nám zdá, že tieto aliancie nedobre vplývajú na samotných cárov, pretože
         sa tým neustále približujú k cudzím regentom, ktorí sami majú nedobrý vzťah k svojim
         národom. Hoci bol cár Alexander pôvodcom Svätej aliancie a táto aliancia ako taká
         obsahovala dobrú ideu, nedobre na neho podľa nášho názoru vplývala. Bolo by veľkou chybou,
         keby si cári brali za vzor západných vládcov, pretože spolu so svojím národom kráčajú inou
         cestou ako západné národy a bolo by zlé, keby sa umelo vytvárali konflikty. Nech sa napriek
         tomu Slovania neobávajú, že nakoniec nepríde ku kolíziám medzi Ruskom a cudzími mocnosťami,
         ktorým sú podriadené a že sa neoslobodia. Nesmierna ruská sila sa tisne vpred, nemožno ju
         zastaviť, neustále sa musí obzerať dookola — hľadá si nové miesta pôsobnosti. V Rusku sa
         rýchlo prebúdza slovanské vedomie, zmocňuje sa krajiny čím ďalej tým viac, a to už je
         dôvod, prečo slovanské kmene nebudú môcť dlho zostať v porobe a poníženosti. Štáty, ktoré
         ležia hlbšie v Európe a ďaleko od Ruska (hlavne zhnité Turecko a Rakúsko), sú neudržateľné,
         sami od seba sa rozpadnú a Rusi tam budú musieť zasiahnuť v záujme svojej vlastnej
         bezpečnosti. Vysoko vzlietne ich orol, ďaleko zaletí ponad náš svet, a bratia rozpoznajú
         orla severu. Oprieť sa o slovanské kmene, oprieť sa o celé slovanstvo — to je podľa nášho
         názoru jediná prirodzená a Rusku primeraná politika. Keď sa raz slovanské kmene, ktoré
         zatiaľ stoja mimo ruského štátu, s ním spoja do jedného celku, Rusko im bohato nahradí
         cudzích spojencov. Buďte teda trpezliví, Slovania, nadíde náš deň, na juhovýchode sa začne
         brieždiť. Kto bude môcť úspešne bojovať proti našim zjednoteným silám, kto bude chcieť
         odoprieť nám právo na život? Je čas, najvyšší čas, aby si Rusko uvedomilo svoje poslanie a
         aby si pripomenulo slovanskú myšlienku, pretože dlhšie váhanie by mohlo mať podľa nášho
         názoru nedobré následky.
   </p>
   <p>
    Aby sa však mohlo Rusko pripojením ostatných Slovanov rozšíriť, aby slovanstvo ožilo a
         stalo sa skutočnosťou, musí sa zorganizovať tak, ako to vyžaduje duch slovanstva, súčasná
         vzdelanosť a svetová situácia. Z našich úvah vyplývajú nasledovné závery:
   </p>
   <p>
    V staroveku sa zem stávala majetkom našich stále sa presúvajúcich kmeňov, ktoré ju
         obrábali a bránili, nebola korisťou, preto ju nikto nemohol nikomu ani ďalej darovať, a
         preto sa závislosť a nevoľníctvo akéhokoľvek druhu dodnes považuje za ťažkú krivdu
         spôsobovanú nášmu národu, zločin proti duchu nášho národa; zem môže patriť podľa nášho
         názoru len slobodným vlastníkom. Poddanstvo v Rusku je najväčším zlom. Videli a ocenili sme
         ušľachtilé úsilie ako jednotlivcov, tak aj ruskej vlády skoncovať s týmto zlom. No aj tak
         je ešte stále nedostatočné a dôležitosť veci si vyžaduje oveľa väčší zápal, aby toto zlo
         vymizlo. Nikoho tým nechceme navádzať k tomu, aby sa prenáhlil, pretože veľké rany sa ihneď
         nezacelia, ale už je najvyšší čas priložiť ruku k dielu. Nabáda nás k tomu aj kresťanstvo,
         ktoré zatracuje každé otroctvo a zneužívanie človeka.
   </p>
   <p>
    Všetci otcovia rodín sa takto stávajú slobodnými vlastníkmi pozemkov a získavajú ľudskú
         dôstojnosť. No s pozemkami nemôžu ľubovoľne hospodáriť, pretože tu nejde len o nich samých,
         ale aj o mnohých, ktorí k nim patria a ktorí prídu po nich. Pôda patrí občine a jej
         súčasťou je každý jednotlivec. Inštancia slovanskej občiny — v čistej podobe ju nájdeme
         ešte v Rusku, v Čiernej Hore, v Bulharsku a inde — by mala vytvoriť zákon o tom, že všetci
         dospelí jednotlivci dostanú rovnaký podiel pôdy a po ich smrti sa im táto pôda znova vezme.
         Tam, kde slovanská občina zanikla, treba ju znovu obnoviť a kde to nebude možné, musí sa
         vyhlásiť nedeliteľnosť pozemkového vlastníctva, ktoré vystačí na vyživenie jednej celej
         rodiny a zákonom treba zabrániť jeho deleniu. Takýmto spôsobom dá sa u nás predísť
         pauperizácii a zbaviť mnohých členov ľudskej spoločnosti ich nedôstojného osudu. Západ dal
         každému jednotlivcovi slobodu a ďalej sa o neho nestaral, čo zas len viedlo k neslobode a
         biede; našou povinnosťou je v záujme zachovania celku starať sa o každého jednotlivca.
   </p>
   <p>
    Ako vidno, zachovaním celku sa v našej občine uskutočňuje ochrana každého jednotlivca.
         Ak však niekoho postihne nešťastie, ktoré si sám nezavinil, dobrý duch nášho národa mu
         poskytne dostatočnú pomoc, ba dokonca je po istom čase milosrdný aj k tomu, kto sa v
         nešťastí ocitol vlastnou vinou; tento duch vlastný nášmu národu, sa zachoval vo všetkých
         našich ustanovizniach. Občina nemôže ani pri najlepšej vôli odstrániť všetky prípady
         nešťastia, veď nešťastie môže postihnúť aj celú občinu. Osamotenú a bezradnú občinu treba
         preto doplniť župou (okruhom, vojvodstvom, okružím, alebo nech už sa nazývajú akokoľvek),
         ktorá sa — ako spojenie mnohých občín — zaväzuje k dostatočnej pomoci vo všetkých prípadoch
         nešťastia, čo postihli rovnako jednotlivcov, ako i občiny. Tak isto si navzájom pomáhajú
         župy pri veľkých katastrofách. Veľké mestské občiny sa tiež organizujú na základe tohto
         princípu, menšie sú súčasťou žúp. Podľa základného názoru nášho národa je občina iba
         rozšírenou rodinou, župa rozšírenou občinou a štát zväzkom žúp — preto zodpovedá praktické
         dodržiavanie a uskutočňovanie tohto princípu celkom duchu nášho národa, ktorý čaká len na
         ten pravý čas, na povzbudenie, aby ho mohol oživiť, preto ani nie je potrebné ho
         uzákoňovať. Tento princíp sa začne uplatňovať sám od seba rozvojom nášho života. V Rusku
         jestvujú v mestách veľké robotnícke asociácie, družstvá, ktoré si podľa uváženia všetkých
         rozdeľujú medzi svojich členov zisk z práce spravovaný volenými predákmi a tým napodobňujú
         vidiecku občinu. Sociálne otázky, za ktorých riešenie Západ márne bojuje, riešia medzi nami
         tieto dve ustanovizne. Obsahujú praktické prikázania, požehnanie kresťanstva a vyvierajú z
         duše nášho národa. Západné inštitúcie a asociácie slúžiace na odvrátenie biedy a nešťastia
         sa stali vzhľadom na nedostatok činorodej lásky len skromnou náhradou skutočných požiadavok
         a okrem iného sa znižujú k peňažným špekuláciám — a to v prípadoch nešťastia!
   </p>
   <p>
    Vo všetkých našich kmeňoch sa občina spravuje sama a je k tomu oprávnená o to viac,
         keďže pozostáva zo slobodných majiteľov pozemkov. Toto právo vlastnej občinnej správy je
         najrozumnejšou a ozajstnou posvätnou vecou. Týmto spôsobom sa národu nič nenanucuje, môže
         si ponechať svoje obyčaje a nič nebráni rozvoju a užívaniu života v celej jeho plnosti. Pod
         samosprávou občiny chápeme to, že ochraňuje občinné vlastníctvo a spravuje všetok spoločný
         majetok, sama si volí staršinov, sama sa stará o svoju bezpečnosť, rieši menšie
         súkromnoprávne spory a má právo súdiť aj menšie priestupky, plní požiadavky, ktoré jej
         ukladá vláda, ako napríklad vyberanie daní, odvádzanie vojakov na obranu vlasti — v tom
         spočíva zodpovednosť celej občiny voči vláde. Vyšetruje prípady nešťastia, ktoré postihli
         jednotlivcov a zabezpečuje potrebnú pomoc, rokuje o spoločných záležitostiach, volí si
         staršinov, smie sa voľne zhromažďovať, aby rozhodovala o svojich ďalších postupoch, a keď
         zistí, že došlo k narušeniu poriadku, oznámi to splnomocnencovi vlády. Keďže však podľa
         našich obyčajov zastupuje celú rodinu jej najstarší člen, a len jeho prostredníctvom môže
         táto rodina užívať majetok občiny, prislúcha právo spravovať občinu len otcom rodiny,
         dospelým osobám uznaným občinou, ktoré ju zastupujú v celku. Podľa nášho názoru je toto
         pravé slovanské zastupovanie najzmysluplnejšie a najrozumnejšie, pretože jednotlivec
         nezastupuje len sám seba, nie je egoistom, ale reprezentuje aj ostatných a toto postavenie
         ho núti k opatrnosti, vážnosti a horlivosti. V zastupiteľstve takéhoto druhu sa teda veľmi
         odlišujeme od Západu, ktorý od určitého veku udelil všetkým (len s najmenšími výnimkami,
         napríklad žobrákom), hlasovacie právo a tým chce vymedziť, či čiastočne už aj vymedzil
         osobné zastúpenie. V Rusku a Srbsku majú občiny úplnú samosprávu a my to považujeme za
         najvzácnejšie požehnanie týchto krajín.
   </p>
   <p>
    Rozšírená obec je v slovanskom chápaní župa (okruh, okružie, vojvodstvo a podobne),
         ktorá má všetky práva občiny a preto musí mať aj samosprávu. Župa sa teda stará o svoju
         vlastnú bezpečnosť, tvorí prvú, podľa pomerov aj druhú súdnu inštanciu, oznamuje občinám
         nariadenia vlády, rozdeľuje medzi ne stanovenú daňovú kvótu a určuje kontingent brancov,
         stará sa o blaho všetkých občín a všetkých ich jednotlivcov, ktorým občiny nemôžu pomôcť v
         ich nešťastí, keď si ho sami nezavinili. Spoločnými nákladmi, na ktorých sú povinní
         podieľať sa všetci na základe určenia župy príspevkom zodpovedajúcim ich majetkovým
         pomerom, udržiava župné nemocnice a podobné charitatívne ustanovizne, podporuje ostatných
         jednotlivcov, ktorých nie vlastným pričinením postihlo nešťastie a tam, kde nevystačí so
         svojimi silami občina, poskytuje občinám pri katastrofách dostatočnú pomoc župa a nahrádza
         spôsobené škody, a ak sama nie je schopná pomôcť, žiada o pomoc ostatné župy alebo prípadne
         štát, kontroluje dane odvádzané občinami štátnym úradníkom, zabraňuje podvodom a dáva pozor
         na hladký priebeh odvodov, sama volí administratívnych úradníkov a župný súd a na jeho
         kontrolu, voľbu a konzultovanie spoločných záležitostí zvoláva slobodné zhromaždenia, na
         ktorých sa zúčastňujú jednotlivé občiny prostredníctvom svojich zástupcov, ale na osobné
         zastúpenie tu nemá nikto právo. Vláda sa obmedzuje len na zisťovanie a odstraňovanie
         prípadných nešvárov. Týmto spôsobom sa zabraňuje šíreniu neznesiteľných vredov západnej
         byrokracie: namiesto byrokratického mŕtvolného ticha zavláda v spoločnosti život a pohyb,
         správa nestojí veľa a tí, ktorým národ vyslovil dôveru, sú jeho hodnostármi a cítia sa viac
         poctení voľbou, ako keby mali byť úradníkmi platenými za svoju prácu. O to môžu byť potom
         nižšie dane a hospodárstvo všetkých štátov sa môže viesť úspornejšie. V Rusku sa šľachta
         každej gubernie schádza slobodne, volí si svojich maršálov (bývalých županov), sudcov
         prvých dvoch inštancií, prezidentov týchto súdov a v okresoch aparát administratívnych a
         policajných úradníkov a okrem toho kontroluje vo všetkých finančných záležitostiach vládov
         dosadeného gubernátora. Na týchto právach sa podieľa aj ľud, hoci v obmedzenejšej miere.
         Princíp našich starých žúp je teda v Rusku ešte stále živý a bolo by ho treba v súlade s
         naším národným duchom a predstavou účelného, rozumného štátneho zriadenia uplatniť na
         občiny, čím by sa šľachta musela prirodzene vzdať svojho jednostranného privilégia a musela
         by ho preniesť na celý národ ako právo, ktoré mu patrí, keďže duchu nášho národa sú rodové
         privilégiá cudzie a kresťanstvo uznáva, že každému, kto sa narodil, teda každému človeku
         patria božské aj ľudské práva.
   </p>
   <p>
    Slovania nikdy nedokázali urobiť ten správny krok od žúp k štátu. Tento krok spočíva v
         tom, že sa štátu zverí bez akýchkoľvek obmedzení celá štátna moc, jeho vysokému, veľkému
         poslaniu sa zabezpečí primeraná existencia; podľa toho patrí štátu podľa zákona všetko, čo
         prekračuje rámec žúp a najmä sféru pôsobnosti meštianskej spoločnosti, patrí mu teda
         zákonodarná, vyššia správna a vyššia súdna moc, čím štát nadobúda silu primeranú svojej
         úlohe — silu spojiť všetky župy. Jeho úlohou je teda urobiť všetko pre to, aby sa vytvorila
         vo vnútri štátu jednota, celok pozostávajúci z najrôznejších spolupôsobiacich síl a
         činností zaisťujúci štátu navonok jeho samostatnosť a zastupujúci ho u iných samostatných
         štátov. Toto je monarchia, ktorú na Západe nazývajú absolutistickou. Práve vzhľadom na
         veľké chyby, ktorých sa dopúšťajú naše kmene pri tvorbe štátov, potrebujeme takúto
         monarchiu — vzhľadom na veľkosť a mnohorakosť našich kmeňov, na predstavu, akú má náš národ
         o monarchovi, ďalej vzhľadom na potreby doby, na našu vzmáhajúcu sa činnosť a naše
         postavenie vo svete. V Rusku takáto monarchia jestvuje, treba ju len zosúladiť s vyššie
         uvedenými demokratickými inštitúciami prispôsobenými duchu nášho národa. Tým by sa celkovo
         vyriešila otázka potrebnosti ďalšieho štátneho rozvoja a skončili by sa nekonečné
         revolúcie.
   </p>
   <p>
    Vláda, ktorá má takúto moc, nemôže byť odtrhnutá od národa a vznášať sa vo vzduchu, ale
         s ním musí kráčať ruka v ruke, opierať sa o jeho ducha pridržiavajúc sa podľa svojich
         obyčajov a potrieb svojho poslania. Preto musí byť obklopená zástupcami žúp, ktorí jej vo
         všetkom pomáhajú, podporujú ju radami a sprostredkúvajú medzi vládou a národom živý
         vzájomný styk. Toto je senát, ktorý jestvoval a jestvuje vo všetkých našich štátoch, dodnes
         existuje ešte v Rusku, Srbsku a Čiernej Hore a v posledných dvoch menovaných krajinách
         zastupuje u vlády župy. Bolo by mimoriadne škodlivé, keby sa mal zo senátu stať len akýsi
         tieň, pretože potom by vláda stratila živý kontakt s národom, postupne by sa navzájom
         odcudzili a toto nešťastie by malo nedozierne následky. Následky odcudzenia tohto druhu by
         sa nevyhnutne objavili, aj keby ich nebolo možné uvidieť hneď. Ak ide o dôležité, závažné
         štátne záležitosti, alebo keď si vláda netrúfa podniknúť niečo na vlastnú päsť, keď si nie
         je istá, aký má národ názor na určité opatrenie, ktoré treba zaviesť, potom si nechá
         príslušný plán či opatrenie odobriť župami. Alebo — a to ešte väčšmi zodpovedá slovanskému
         charakteru — zvoláva k sebe zástupcov najlepších, najskúsenejších a najváženejších žúp, nie
         preto, aby jej predpisovali zákony, aby tu debatovali a dohadovali sa, aby hrali ústavnú
         komédiu, ale preto, aby jej poradili ako najstarší z ľudu. Ak má vláda naozaj živý kontakt
         s ľudom, ak jej ľud verí a ona jemu tiež, potom radu určite zoberie na vedomie a bude sa
         ňou riadiť podľa svojho uváženia. Vo všetkých našich štátoch boli pôvodne takéto národné
         zhromaždenia a podobne chápeme aj dnešnú uznávanú srbskú
    <span class="emphasis">
     <em>
      skupštinu
     </em>
    </span>
    v
         Srbsku a v Čiernej Hore. Dokonca aj cár Alexander zvolal takéto zhromaždenie krátko pred
         vpádom Francúzov do Ruska a ako sa ukázalo, svoju úlohu dôstojne splnilo.
   </p>
   <p>
    Medzi ľud a vládu, ktorá má k nemu takýto postoj, sa nikdy nevotrie cudzí prvok, akým je
         tajná polícia ničiaca vzájomnú dôveru, vzbudzujúca nedôverčivosť oboch, vyvolávajúca umelý
         rozpor a demoralizujúca národ. Ó, kiež by si to vzala každá slovanská vláda k srdcu! Nie za
         každým voľným prejavom sa skrýva zlý úmysel, nie každý voľný pohyb znamená hneď atentát! Ak
         niečo chystajú a kujú horúce hlavy a zlosynovia, magistráty to oznámia vláde a tá v pravý
         čas zakročí. Skvelý Perovskij požiadal v Rusku o odstránenie zbytočnej a zlopovestnej
         tajnej polície, zatiaľ žiaľ neuspel a jej ďalšiu existenciu treba pripísať len skutočnosti,
         že dobromyseľného gosudára Mikuláša prekvapilo hneď pri jeho nástupe na trón Pestelovo
         sprisahanie.
   </p>
   <p>
    Navonok by sa mal štát podľa nášho názoru vzdať tých politických spojenectiev, ktoré
         slúžia len na udržanie rútiacich sa a neschopných dynastií a trónov, pretože to, čo už raz
         odumiera, neudrží už nijaká moc na svete; slovanská vláda spočívajúca na celkom iných
         základoch sa opiera o úplne iný národ; niekedy sa identifikuje s neudržateľnými, padajúcimi
         vládami, čo stratili sebadôveru, možno zbytočne berie na svoje plecia nenávisť národov,
         sama takto stráca úctu svojho národa a tým, že zanedbáva to, čo treba vykonať, prichádza aj
         o dôveru ostatných kmeňov. Účinnosť takýchto spojenectiev by podľa nás ruskej vláde
         dostatočne nahradili slovanské kmene žijúce ešte stále mimo Ruska, keď ruská vláda pochopí
         svoje veľké svetodejinné poslanie a bude sa riadiť slovanskou myšlienkou oprúc sa o
         slovanstvo. Až potom sa budú slovanské kmene cítiť pripravené pripojiť sa k Rusku. Nie je
         potrebné a bolo by aj zbytočné hovoriť vopred o spôsobe pripojenia a o nasledovnom vzťahu k
         ruskej krajine. Spôsob pripojenia bude výsledkom nadchádzajúcich pomerov. Predovšetkým si
         však želáme zachovanie existencie Srbska a jeho samostatnej vnútornej správy. Srbi sú Rusom
         oddaní, sú pravoslávneho vyznania, chrabrý, rozumný národ a majú pritom zmysel pre poéziu.
         Sú národom, čo si verne uchoval rýdzo slovanské ustanovizne, z ktorých niektoré sa
         nezachovali dokonca ani u Rusov a celkovo sú po Rusoch prvým slovanským kmeňom. Zachovanie
         Srbska považujeme za rozumné a z politických dôvodov účelné. Srbi totiž netvoria veľký
         štát, sú smelí, energickí a vedia sa oduševniť, môžu podnikať ľahšie ako Rusi, ktorí musia
         zohľadňovať množstvo európskych vzťahov. Okrem toho sa Srbi nachádzajú pod ochranou Ruska.
         Ďalej treba pripomenúť okolnosť, že Srbi na seba upútali pozornosť všetkých južných
         slovanských kmeňov a získali si medzi nimi zaslúžené prvenstvo.
   </p>
   <p>
    V slovanskom štáte musí napokon všetko posvätiť cirkev; ona je jeho alfou i omegou.
         Pravý Slovan sa nepustí do ničoho bez toho, aby neprosil o pomoc Boha a každé dielo zavŕši
         tým, že Bohu za jeho pomoc poďakuje. — Tento princíp uchovávajúci ľudstvo a štáty sa nesmie
         stratiť ani v slovanskom štáte, musí zostať nenarušený, živý a posvätný. Čo by bolo zdrojom
         našej činnosti, ak nie božie vnuknutie? Kam má smerovať, kde sa má zavŕšiť, ak nie v
         dobrom, spravodlivom živote? „Hľadajte najprv Kráľovstvo Božie, a ostatné vám bude dané.“
         Pravdu tohto večne platného výroku potvrdzujú celé dejiny. Národy, ktoré odvrhli Kráľovstvo
         Božie, spravodlivosť, opravdivé ľudské konanie, zabudli na Boha a zaujímali sa len o to
         „ostatné“, teda len o svetské veci, rad za radom upadli, a tento výrok sa aj v budúcnosti
         ukáže ako pravdivý. Vzchopme sa, Slovania! Tento výrok nadobúda platnosť v našom živote,
         nosíme ho v srdci. Naša pravoslávna cirkev musí neustále našim kmeňom a štátom pripomínať
         túto vetu a naše štáty sa jej musia pridržiavať. Táto cirkev mala vždy pred očami toto
         svoje životné poslanie a je v primeranom vzťahu k štátu, vďaka ktorému ho je schopná
         chrániť. Nevytvára si vlastné duchovné kráľovstvo, nepovznáša sa nad štát, ani mu nie je
         podriadená, no skôr s ním kráča ruka v ruke, je s ním spojená a boh časy, keď mala dosť síl
         na to, aby vystúpila na čele s patriarchom a s krížom v ruke proti tým ruským panovníkom,
         čo zabudli na svoje veľké poslanie a snažili sa národ utláčať, aby im pripomenula ich
         povinnosti. Toto nech má naša cirkev vždy na pamäti, nech sa nikdy neusiluje dosiahnuť moc,
         ale nech sa ani nikdy nenechá ponížiť a vytlačiť zo svojho vysokého postavenia.
   </p>
   <p>
    Nepovažujeme za potrebné zaoberať sa v rámci tejto úvahy jednotlivosťami, pretože z
         hlavných momentov, ktoré sme tu uviedli, vyplynie všetko samo od seba. Nie je vecou
         Slovanov plánovať, určovať a predpisovať jednotlivosti v štátnych pomeroch a v
         zákonodarstve; toto malicherné úradničenie prenecháme byrokratom, ktorí sa našim kmeňom
         nevýslovne bridia. U nás sa plní aj bez predpisov všetko, čo so sebou prinášajú obyčaje
         našich kmeňov, čo vyplýva z ich mravných pomerov a čo je každému jasné hneď na prvý pohľad.
         To, čo je výsledkom mravných pomerov, cení sa oveľa väčšmi ako všetky vaše nariadenia a
         predpisy, vaše paragrafy a opatrenia, patenty a uznesenia vašich byrokratov, vašich Nemcov!
         Nemec všetko nosí v hlave, všetko sa mu ukladá do pojmov, z čoho mu potom vychádzajú
         paragrafy a keďže sa z toho nič nedá podať ľudskou rečou, oznamuje to ostatným na papieri;
         rečníci svoje prejavy čítajú, rovnako aj profesori svoje prednášky; Slovan naproti tomu
         nosí všetko v srdci a v duši a dokáže to aj vyjadriť silou prejavu. Všetky naše kmene majú
         veľký rečnícky talent a tam, kde sa stratil — napríklad u Čechov — stalo sa tak v dôsledku
         byrokracie, tlaku a s tým súvisiaceho zmĺknutia.
   </p>
   <p>
    Vyššie sme ukázali, aké požiadavky máme na slovanský štát, teraz je na rade, aby sme
         slovanským kmeňom pripomenuli ich povinnosti a ukázali im cestu, ktorou majú podľa nášho
         názoru kráčať, ak chcú dosiahnuť svoj ušľachtilý cieľ, žiť slovanským životom a dospieť k
         jednote. A tu je na prvom mieste pravoslávna cirkev. Svätou povinnosťou našich kmeňov je
         obracať k nej pohľad. Rozdiel medzi západnou a východnou katolíckou cirkvou nespočíva v tom
         — ako sa obyčajne uvádza —, že jedna uznáva pápeža a druhá ho zavrhuje, nechce pripustiť
         bezvýznamné slovíčko
    <span class="emphasis">
     <em>
      kai
     </em>
    </span>
    , „et“, teda „a“ v dogme o Svätej Trojici a v
         podobných vonkajších veciach. Rozdiel je substanciálny a týka sa naskrze celku. Pravoslávna
         cirkev nikdy nebudovala
    <span class="emphasis">
     <em>
      jedno jediné duchovné kráľovstvo
     </em>
    </span>
    ,
         nepotrebovala teda logicky na jeho uchovanie a spravovanie pápeža, nikdy sa nenechala
         spravovať kňažským stavom, uspokojila sa s organickým zdokonaľovaním cirkvi, kde, pravda,
         má svoje miesto aj duchovenstvo, bez ktorého sa nijaká cirkev nezaobíde; duchovenstvu
         zverila len vyššie cirkevné poslanie, ktoré sme už vysvetlili. Toto poslanie obsahuje len
         sväté povinnosti: všetkým prichádzajúcim generáciám hlásať evanjelium a posilniť v ňom
         tých, ktorí ho prijali, priblížiť všetkým večne živé učenie a neustále a nepretržite im ho
         vysvetľovať, pomáhať vstávať tým, čo padli, posilňovať slabých, mocných viesť k pokore,
         pokorných vyzdvihovať, utešovať nešťastných, varovať šťastných a svätými obradmi privádzať
         všetkých do vrúcneho vzťahu s kresťanstvom. Pravoslávna cirkev zostala pri tomto poslaní a
         nenárokovala si na nič viac. Duchovenstvo, ako sme povedali, dostalo do rúk len toto
         vznešené poslanie a keďže nezaložilo nijaké vlastné kráľovstvo, nebolo treba ani nijakých
         správcov. Hoci aj zaviedla kňazský stav poverený poslaním cirkvi, neurobila z jeho
         predstaviteľov tak ako rímskokatolícka cirkev vládcov a z národa poddaných, nesprístupnila
         učenie len kňazom, nespravila ich bránou a jedinými dverníkmi Kráľovstva Božieho, ale
         poverila ich len vedením ľudu, neoddeľovala ich od neho, nezakazovala im neprirodzeným
         celibátom s ním styk, naopak, povoľovala im manželské zväzky, nezabraňovala ľudu používaním
         cudzích rečí chápať učenie a cirkevný obrad a zaviedla do Písma svätého, do cirkvi u
         všetkých národov ľudu vlastné národné jazyky, nestanovila tak ako rímskokatolícka cirkev,
         že len splnenie kňazmi predpísaných úkonov vedie k večnému životu, nenútila teda ľud k
         mechanickým, nezmyselným cvičeniam a iným takzvaným dobrým skutkom, k prijímaniu
         povrchnosti namiesto podstaty, vonkajškových javov namiesto vnútorných hodnôt a teda nikdy
         ľud nezotročovala, neotupovala a nehnala ho do bigotnosti. Pravoslávne národy sú právom vo
         všetkých krajinách nábožne založené, no nikde nie sú slepé a bigotné ako katolícke národy.
         S tým je úzko spätá skutočnosť, že sa obrad nestal hlavnou zložkou bohoslužby, ale má to
         isté postavenie ako učenie, a tam, kde je to inak, ide o výnimku, možno chybu, ktorá
         vznikla pri nevyhnutnom vytváraní duchovenstva. Ďalej je s tým spojené to, že pravoslávna
         cirkev ani na okamih nezabudla kvôli zvelebovaniu Panny Márie na Krista, že pravoslávny ľud
         sa díva v kostole na sväté obrazy a tieto obrazy sú, ako vieme, čistou duchovnou predstavou
         bytosti zbavenej svojej zmyselnosti. Nemodlí sa k týmto obrazom tak, ako to robia katolíci
         a hoci navštevuje kláštory, kde je uschovaná väčšina historických pamiatok z jeho
         minulosti, nestali sa mu pútnickými miestami, z ktorých by sa dnes už vytratila mravnosť
         tak ako u katolíkov. Niet tu opovážlivosti, panovačnosti, zotročovania, povrchnosti
         katolíckej cirkvi, no pritom má tak ako ona duchovenstvo, hoci je odlišné a takisto pozná
         vykupiteľskú obeť a úchvatný obrad. Na druhej strane jej nechýba tak ako protestantom
         cirkevný organizmus, jednota a obeť, no súčasne vyznáva podobnú vrúcnosť, učenosť a
         chápavosť, alebo si k nim aspoň necháva otvorené dvere. Pravoslávie takto prevyšuje
         katolicizmus i protestantizmus, opravuje ich nedostatky a jednostrannosti. Táto cirkev sa
         nikdy nesnažila tak ako katolícka dosiahnuť duchovnou panovačnosťou svetské panstvo, nikdy
         sa neznížila k tomu, aby najsvätejšie náboženstvo použila ako prostriedok na dosiahnutie
         svetských, často odporných cieľov, nikdy si ruky nezašpinila zločinom, nikdy nemala nič
         spoločné s nekresťanskou a diabolskou prácou inkvizície, jezuitov a im podobných, ale vždy
         sa pripájala k štátu a pomáhala mu. Keď štát zlyhal, vedela mu to dať na vedomie. Kiež by
         pravoslávna cirkev nikdy nestratila z očí toto veľkolepé poslanie! V Rusku je panovník
         národa súčasne navonok zástupcom cirkvi; nech duch slovanstva so sebou prinesie splnenie
         tejto veľkej úlohy! Okrem toho treba mať pri pravoslávnej cirkvi na pamäti, že
         neskostnatela tak ako katolícka, nesprávala sa nepriateľsky voči protestantizmu. Dôsledkom
         bolo, že umožňovala prehlbovanie viery, väčšiu vrúcnosť, bližšie porozumenie a prísnejšie
         dodržiavanie učenia — zatiaľ čo katolicizmus naveky uvalil na protestantizmus kliatbu,
         vyhlásil protestantov za kacírov a ani v najmenšom sa nestaral o ďalší vývoj, ako keby ani
         nijaký nebol. Spomínaný rozvoj sa však nesmie zvrhnúť na jednostrannosť, rozptýlenosť
         protestantizmu, ale musí byť súčasťou cirkvi. Podľa nášho názoru sa netreba obávať
         jednostranného rozvoja protestantskej cirkvi, pretože Slovania sa neriadia iba rozumom ako
         Nemci, ale aj srdcom a dušou. Popri tomto všetkom pravoslávna cirkev nikdy neprenasledovala
         inak zmýšľajúcich, ale sa k nim správala v duchu kresťanských prikázaní a ruský národ nikdy
         ani nenapadlo nenávidieť a utláčať ostatné národy len preto, že vyznávajú iné náboženstvo.
         Presne naopak ako katolicizmus a katolícke vlády, ktoré inovercov prenasledovali najmä
         vtedy, keď ich podporovala nejaká moc. Známe sú excesy v Španielsku, Francúzsku, Rakúsku.
         To, čo sa deje v Poľsku, je motivované politicky a čoho sa tam dopúšťa ruská vláda, nech je
         akokoľvek mocná, nie je v podstate namierené proti katolicizmu. Keď zhrnieme to, čo sme
         povedali o pravoslávnej cirkvi, mimovoľne dospejeme k presvedčeniu, že je cirkvou
         slovanstva a budúcnosti.
   </p>
   <p>
    Ó, svätá cirkev našich otcov, ktorá si prvá kresťansky požehnala naše kmene z výšky
         Nitry, Velehradu a Vyšehradu a raz si už aj bola pripravená duchovne spojiť a zjednotiť
         celú rodinu našich národov, ó, vráť sa k nám! Pozdvihni naše srdcia k Večnému a posilni
         nášho ducha, aby mohol uskutočniť svoje veľkolepé poslanie. Takmer všetky naše kmene, Česi
         rovnako ako Slováci, Poliaci aj Chorváti boli už v tvojom lone, ty, matka Slovanov, a len
         keď sem vtrhli cudzinci, aby nám vládli, vyhnali ťa a zaviedli katolícku cirkev, ktorá
         upevnila nad našimi kmeňmi cudzie panstvo a vydala nás napospas cudzím. Panstvo cudzích ťa
         podkopáva ešte dnes všade tam, kde má na teba dosah, ale padne skôr, než ty. Tebe sa otvára
         budúcnosť, ty budeš viesť životaschopný národ, s ktorého duchom a poslaním si v súzvuku!
         Keď padne a zlomí sa nenávidená nadvláda, srdcia tvojich blízkych budú ťa vítať a spontánne
         vzlietnu k tebe, blahoslavenej!
   </p>
   <p>
    Cudzinci obyčajne vyčítajú tejto cirkvi určitú stagnáciu, no keď sa pozrieme bližšie,
         uvidíme, že cirkev, ktorá udržiavala národ v božej bázni a úcte, uchováva jeho silu a
         sviežosť, neskazené srdce — takáto cirkev nestagnuje, naopak, je a musí byť naplnená
         životnou silou. Pravoslávie postihol ten osud, aký postihuje toho, kto sa netlačí do
         popredia a zostáva radšej tam, kde je — u svojich — a venuje sa svojmu povolaniu. O takomto
         človeku si potom mnohí myslia, že nebol stvorený pre život a málo sa o neho zaujímajú. No
         všetko má svoj čas; pravoslávna cirkev doteraz zostávala pri svojich, kde si plnila úlohy,
         no príde čas, keď sa dostane v priebehu dejín na široké pole pôsobnosti. Až vtedy sa
         rozvinie v celej plnosti života. Veď kto by mohol menovať cirkev, ktorá by mohla naplno
         pôsobiť bez národa so svetodejinným poslaním? Slovania stáli až donedávna v pozadí svetovej
         histórie, a tam bola aj ich cirkev.
   </p>
   <p>
    Nech nám nikto nevyčíta, že radíme Slovanom, aby použili svoju cirkev ako prostriedok na
         politické zjednotenie. Napriek tomu je jasné, čo sa prostredníctvom slovanstva snažíme
         dosiahnuť; jeho poslaniu zodpovedá jedine táto cirkev. Slovanstvo sa nikdy nebude znášať s
         rímskym katolicizmom, a východná cirkev bola kedysi spoločná takmer všetkým našim kmeňom a
         je ich skutočným majetkom; len ich upozorňujeme na to, čo im patrí.
   </p>
   <p>
    Druhá vec, na ktorú sa musia Slovania pripraviť, je spoločný literárny jazyk, pretože
         kto by nepochopil, že mnohosť literatúr len brzdí porozumenie, rozvoj ducha a spoločné
         konanie? Slovania majú mnoho literatúr, no budú schopní pre ich malosť zodpovedať veľkým
         požiadavkám ľudského vývoja, keď sa dostanú na svetodejinnú scénu? V porovnaní so západnými
         literatúrami, s nemeckou, francúzskou, anglickou, sú všetky naše literatúry — s výnimkou
         ruskej — malé a nie veľmi významné, nevynímajúc z toho ani českú literatúru. Pokiaľ budú
         slovanské kmene takto rozdrobené, nebudú mať ani možnosť dosiahnuť niečo významné, pretože
         aké povzbudenie ducha, aké prostriedky by mohli poskytnúť tieto jednotlivé literatúry na
         malom priestore, ktorý majú k dispozícii, ako ďaleko by mohli posunúť rozvoj človečenstva?
         Vzájomnosť Slovanov je síce úcty a chvály hodná, no je len malou náhradou v núdzi a nebude
         nikdy schopná všeobecne pôsobiť v živote všetkých kmeňov. Slovania majú pádny dôvod na to,
         aby vytvorili jednu literatúru — je to ich ľudská, politická a historická povinnosť. Ak
         nechceme mlátiť prázdnu slamu, nemusíme vôbec pochybovať o tom, na ktorú literatúru
         pripadne voľba. Všetky slovanské literatúry — okrem ruskej — sa obmedzujú na malé kmene a
         následne aj na malé územia, preto môže voľba všeobecného slovanského literárneho jazyka
         pripadnúť jedine na staroslovanský alebo ruský jazyk. Staroslovienčina ako taká však už
         vymizla a je takmer mŕtva, nie je taká ohybná a nemá vzlet živého jazyka, preto zostáva len
         ruština ako jediný jazyk schopný plniť takéto poslanie. Ruština je jazykom najväčšieho,
         samostatného a široko-ďaleko vládnuceho kmeňa, ktorému patrí aj hegemónia v našej národnej
         rodine, okrem toho je to najbohatší, najsilnejší a najzvučnejší jazyk poznačený mocou. Čo
         sa týka týchto vlastností, hneď na druhom mieste za ním sa nachádza srbský jazyk. Tým
         nechceme povedať, že aj potom, keď sa ruština stane všeobecným jazykom slovanskej
         literatúry, by nemali jednotlivé kmene tvoriť literatúru vo svojich jazykoch, predovšetkým
         poéziu a podobne, no nechceme zostať pri jednotlivých literárnych jazykoch; ako sa môže
         povedzme dánska literatúra merať s nemeckou? Ruský literárny jazyk je vhodný na to, aby sa
         stal všeslovanským aj preto, lebo ako reč sa dokonale vyjadruje vo svojom vlastnom písme,
         zatiaľ čo ostatné jazyky — okrem srbského — si musia vypomáhať latinskou abecedou. Nemožno
         očakávať, že naše kmene prekonajú svoju ľudsky pochopiteľnú samoľúbosť a dobrovoľne sa
         odhodlajú na tento veľký krok k zjednoteniu, a v podmienkach cudzej nadvlády ho netreba ani
         za každú cenu presadzovať. O tomto veľkom kroku sa rozhodne v prospech Slovanov až pod
         tlakom dôležitých politických udalostí. Zatiaľ bude prospešné, keď sa o túto vec vzbudí
         záujem a bude sa o nej hovoriť, keď sa na ňu budú ľudia pripravovať.
   </p>
   <p>
    Po každom lete nastane v prírode jeseň a napokon zima, a táto postupnosť sa objavuje aj
         vo svetových dejinách. Národy ukonané horúčavou a prácou opúšťajú postupne javisko dejín a
         nasleduje dejinný nečas, duchovná zima, ktorou sa končí jeden život. Plnosť gréckeho života
         vystriedalo obdobie bezútešnosti, po odkvete Ríma nastala hrozná doba cisárov a nám sa zdá,
         akoby v súčasnosti v Európe nastali znovu bezútešné časy. — Vývoj ľudstva napriek tomu
         pokračuje, večné pravdy sa nerúcajú, naopak: tak ako sa s príchodom jari príroda po zime
         prebúdza do bohatého života a začína s obnovenými silami, podobne je tomu v živote ľudstva.
         V akej plnosti a sile sa rozvinul po rozpade rímskeho cisárstva germánsky a románsky život!
         Zvláštny jav sprevádza pôsobenie veľkých svetodejinných národov, ktoré sa ocitli na výške
         svojej moci: keď duchovne prevýšia a ovládnu iné národy, pokúšajú sa im vtlačiť pečať
         svojho vlastného ducha. Vidíme napríklad Alexandra Veľkého, ktorý dobýjal svet spolu s
         Grékmi a bol naplnený túžbou šíriť grécku vzdelanosť po celom svete. Takisto bojovali
         Rimania o
    <span class="emphasis">
     <em>
      imperium orbis
     </em>
    </span>
    a podobne chcú byť Germáni nositeľmi idey
         všekresťanského cisárstva. Posledným úsilím tohto druhu bol na Západe pohyb Románov pod
         vedením osudného Napoleona. Všetko toto sú, pravda, len pokusy, ktoré stroskotávajú na
         nemožnosti realizácie. Podobne ako kliesnil Cézar mečom cestu svetovým dejinám do Galie,
         ktorá do nich čoskoro aj skutočne mala prejsť, tak isto si razil Napoleon cestu do krajiny
         Slovanov a násilne ich zavliekol na pôdu svetodejinných udalostí. Francúzi tohto
         mimoriadneho muža na jednej strane preklínali, na druhej strane ho zbožšťovali; Nemci,
         ktorí pod ním trpeli, ho nenávideli. Najväčšmi ho môžu oceniť a najobjektívnejšie posúdiť
         Slovania, ktorí ho porazili v rovnocennom boji. Najväčší spomedzi Slovanov, Puškin a
         Mickiewicz vyslovili o ňom najpravdivejšie slová a v súčasnosti zriaďuje Rus Demidov na
         Elbe Napoleonovo múzeum. Tento muž mal temné tušenie, ktoré vyslovil v dôverných
         rozhovoroch s priateľmi na ostrove Sv. Heleny. Nepoznal slovanstvo, poznal len Rusko, na
         ktorého poliach zapadla jeho hviezda a zlomilo sa jeho zázračné žezlo, ktoré tam leží
         pochované.
   </p>
   <p>
    Aj keby sa zdalo, že ľudstvo upadáva, nemôže sa na dlhý čas samo sebe spreneveriť a
         vzdať sa svojej podstaty, predovšetkým pri dnešnom neobyčajnom pokroku. Napreduje stále
         ďalej a nik nemôže povedať dopredu, kam dospeje. No zhoršenie môže byť len dočasné.
   </p>
   <p>
    Otvorte svoje dlho stiesnené srdcia, Slovania, naberte s božou pomocou odvahy k činom!
         Prázdna je národná samoľúbosť, ktorá v sebe neskrýva nič hlbšie. Ide napokon o ľudstvo,
         ktorého členmi sme spolu s ostatnými národmi.
   </p>
   <p>
    Také je naše posolstvo! Nech je prijaté tak, ako sme ho zamýšľali.
   </p>
   <p>
   </p>
  </div>
 </body>
</html>
