<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2536146">
       </a>
       Namluvač
      </h2>
     </div>
    </div>
   </div>
   <p>
   </p>
   <p>
   </p>
   <p>
    „Huj! ale je tam zima!“ hovorila Milina Vodová a zdupotala malými nôžkami, ani čo by tú
         zimu vskutku chcela striasť so seba, pri tom trela si pekné biele rúčky jednu o druhú, jako
         čo by jej vskutku boly zmrzly, hoci sa v úhľadnej chyžke rozlievala príjemná teplota.
   </p>
   <p>
    „Že zima? Ba horúce, veľmi horúce je tu, slečná,“ hovoril Paľko Turaj, mladý notársky
         kandidát.
   </p>
   <p>
    „Vám možno že je horúce, pane Turaj,“ povie Milina, šelmovsky žmurkajúc peknými čiernymi
         očkami. „Musíte mať veľmi horúcu krv, ktorá sa i na ľade zohreje.“
   </p>
   <p>
    „Chladné s horúcim; jako by sa dalo to dvoje pekne v jedno sdrúžiť!“
   </p>
   <p>
    „Neviem jako? Oheň a voda sú dva odlišné prvky, ktoré nemožno spolu sdrúžiť. Dve
         protivy, ktoré sa nedajú nikdy v jedno sliať.“
   </p>
   <p>
    „Ale aspoň vyrovnať sa môžu.“
   </p>
   <p>
    „Pochybujem!“
   </p>
   <p>
    „Nesmiete pochybovať, pochybovanie nás nikdy nevedie k cieľu; treba mať dôveru, tá
         premáha všetko.“
   </p>
   <p>
    „Ale sklamanie sotva.“
   </p>
   <p>
    „Tu však o sklamaní nemôže byť ani reči.“
   </p>
   <p>
    „To si namysleli, ba hovorili i druhí a preca sa sklamali pri všetkej dôvere. Poviem vám
         na príklad túto pieseň, snáď ju aj vy znáte:
   </p>
   <p>
   </p>
   <p>
   </p>
   <div class="literallayout">
    <p>
     <br/>
     Ktože by rozdvojil,
     <br/>
     Čo sám Pán Boh spojil?
     <br/>
     Slováka s Maďarom
     <br/>
     Ktože by rozdvojil?
     <br/>
    </p>
   </div>
   <p>
   </p>
   <p>
   </p>
   <p>
    Aj pôvodca pri spievaní tejto piesne mal dôveru vo vyrovnanie a spojenie a hľa: Skutek
         utek. Dnes Slovákom už po slovensky spievať neslobodno. A keď sa opovážia preca kde tu,
         jako nedávno v Sv. Mikuláši zaspievať si, jaký hurhaj sa strhne po celom Uhorsku, ani čo by
         boli už Tatári na záhumní. Či to nie je niečo neslýchaného, keď sa poslanec slovenského
         ľudu na sneme spytuje ministra, či vie o tom, že by tu, alebo tam boly spievané slovenské
         pesničky? Vidíte, tak je to s tým vyrovnaním medzi studeným a horúcim.“
   </p>
   <p>
    „Odpusťte, slečno, možnosť dorozumenia medzi Slovákmi a Maďarmi je ešte vždycky…“
   </p>
   <p>
    „Áno, keď sa úplne pomaďarčia; keď sa zrieknu reči, zvykov a obyčajov svojich a príjmu
         maďarskú reč,“ pretrhla Milina hovoriaceho.
   </p>
   <p>
    „To nemusia. Ale vaše porovnanie na mňa nie je dobre volené.“
   </p>
   <p>
    „Že nie? No, dokážte mi to.“
   </p>
   <p>
    „Veľmi rád. Pri vyrovnaní Slovákov s Maďarmi boly obidve stránky horúce, lebo aj Maďari
         aj Slováci tešili sa o pretek slobode a voľnosti. Slováci nevedeli od radosti, čo majú
         pýtať a Maďari zas čo majú dať. Ale s naším vyrovnaním by to tak nebolo.“
   </p>
   <p>
    „Veľmi zábavné, pane Turaj!“ smiala sa Milina, „ja však veľmi pochybujem, že by sme my
         dvaja niekedy mohli prísť k priaznivému vyrovnaniu.“
   </p>
   <p>
    „Keď len chceme, všetko premôžeme. Máte môj sľub, od vás samej závisí, či ho chcete
         prijať alebo nie.“
   </p>
   <p>
    „Veľmi horúci sľub, pane Turaj a práve preto sa bojím, aby som sa pri svojej chladnosti
         nepopálila, alebo nespálila.“
   </p>
   <p>
    „Máte snáď príčinu pochybovať o mojich sľuboch a citoch?“
   </p>
   <p>
    „Nechcela som vás uraziť,“ riekla vážnym hlasom Milina, „hovorila som v žarte. Keď ale o
         veci vážne súdite a chcete odo mňa na vašu otázku vážnu odpoveď: či mám príčinu o vašich
         sľuboch a citoch pochybovať, nuž vám celkom dôverne poviem: možno že áno, a možno že i
         nie.“ Tu však oprela svoj prenikavý pohľad na Turaja, takže tento nechtiac, sklopil oči k
         zemi.
   </p>
   <p>
    „Smiem vás prosiť o dôkazy, ktoré máte proti mojej úprimnosti?“
   </p>
   <p>
    „Áno, nežiadam však, abyste otázku ešte raz opakovali. Preto vám vyznám úprimne, že to,
         čo ste mne sľubovali, sľubovali ste aj druhým.“ A prejdúc zase do žartovného tónu, riekla:
         „A jestli sa vás i ja smiem spýtať, nuž, pýtala by som sa vás dôverne, koľkým ste to už
         sľubovali?“
   </p>
   <p>
    „Okrem vás ani jednej.“
   </p>
   <p>
    „A preca, pane Turaj, ja sama viem o jednej.“
   </p>
   <p>
    „Možno, že to bol žart, ale opravdu žiadnej.“
   </p>
   <p>
    „Teda naozaj žiadnej?“
   </p>
   <p>
    „Nie!“ bola krátka odpoveď Turajova.
   </p>
   <p>
    „Tak sme na čistom, pane Turaj; keď žiadnej, tak ani mne. A preto som vaše reči
         považovala hneď zpočiatku za žart, a to tým viacej, poneváč viem s istotou, že ste to samé
         sľuboval i Vilme. Odtajiť to nemôžete, nesmiete.“
   </p>
   <p>
    „Ani to netajím, ale bol to len žart.“
   </p>
   <p>
    „Pre Vilmu to však nebol žart.“
   </p>
   <p>
    „Nuž ale môžem ja za to, že si ona niečo takého namyslela? Ja som sa s Vilmou zabával a
         možno, že som jej v žarte všeličo pohovoril.“
   </p>
   <p>
    „Aj zábava, aj žarty, pane Turaj, majú svoje hranice a medze,“ hovorila Milina zase
         vážnym hlasom. „Mladý muž môže i žartovať i zabávať sa bez toho, že by jednému, alebo
         druhému dievčaťu pomútil hlavu. Ale hľadel si získať náklonnosť dievčaťa sľubami a potom,
         keď sa o nej presvedčil, brať slovo zpäť, nie je mužsky, nie je správne. Taký mužský je v
         mojich očiach ľahkomyseľníkom. Ak vám záleží na vašej mužskej statočnosti, jako o tom
         nepochybujem, preto i verím, že danému sľubu Vilme dostojíte a s ňou sa vyrovnáte…“
   </p>
   <p>
    „Nemožno, slečno!“ pretrhol ju Turaj.
   </p>
   <p>
    „Celý svet hovorí, že ste zasnúbený.“
   </p>
   <p>
    „Musím dokázať, že tomu je nie tak, ináč nedostanem miesto. O Vilminom otcovi sa hovorí,
         že je panslávom.“
   </p>
   <p>
    „Lárifári!“
   </p>
   <p>
    „Neverte, slečno! a potom…!“
   </p>
   <p>
    „No, čo potom?“
   </p>
   <p>
    „Hovoria, že by som s ňou nič nedostal.“
   </p>
   <p>
    „Tak teda z tej strany fúka vietor? To ste si ale mali skorej uvážiť, prv než ste jej
         sľubovali.“
   </p>
   <p>
    „Ľutujem, že som sa s ňou kedy shováral.“
   </p>
   <p>
    „A ešte viacej budete ľutovať, keď nezadržíte dané slovo. Vaše svedomie vám nikdy nedá
         pokoja. Aj vtedy, keď dostanete bohatú ženu, nebudete šťastlivý. Preto vám radím: ak chcete
         byť ráznym mužom…“
   </p>
   <p>
    „Dosť, dosť z tej lekcie, slečno!“ pretrhol hovoriacu Turaj; „nechcem, nemám vôle už
         ďalej počúvať.“
   </p>
   <p>
    „Komu nie je rady, tomu nie je pomoci. Len jedno vám ešte chcem povedať. Počula som, že
         v istej spoločnosti chlúbili sa listami, ktoré ste dostal od Vilmy: ak je tak, to vám musím
         vyznať, že je to nie gavaliersky, to je viacej nežli si dovoľuje zrelý muž.“
   </p>
   <p>
    „Porúčam sa vám!“ hovoril jako bez seba, vzal klobúk a rýchle ušiel.
   </p>
   <p>
    „Porúčam sa, pane Turaj!“ volala za ním Milina, „a nezabudnite na dané sľuby. Šťastlivé
         vyrovnanie.“
   </p>
   <p>
    Ale Paľko sotva počul, čo Milina za ním volala.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2523088">
       </a>
       Priateľky
      </h2>
     </div>
    </div>
   </div>
   <p>
   </p>
   <p>
   </p>
   <p>
    Milina zostala sama vo svojej izbičke. No nie dlho, lebo sotva že sa dvere za Turajom
         zatvorily a Milina z nich sotva oči odvrátila, už bolo počuť klopanie.
   </p>
   <p>
    A sotva že Milina povedala „Voľno“, už sa zas otvorily dvere a dnu vstúpila vrstovnica
         Milinkina, Anička Zorová.
   </p>
   <p>
    „Vítaj, Anička!“ znelo to chyžkou a dve priateľky držaly sa vo vrelom objatí.
   </p>
   <p>
    „Milina,“ hovorí Anička, „tuším si tu mala zbožňovateľa?“
   </p>
   <p>
    „Ba namluvača, povedz.“
   </p>
   <p>
    „Ani sa mi nepochváliš, či to pekne?“
   </p>
   <p>
    „Keby si ho nebola stretla, ani by som sa nebola priznala, lebo nerada by som v tebe
         vzbudila žiarlivosť.“
   </p>
   <p>
    „Netrpím na tú chorobu, nemusíš sa obávať, ba teším sa napred, že ma zavoláš za
         družicu.“
   </p>
   <p>
    „Teda sa ponáhľaj, Anička, lebo aj ja čakám, že ma pozveš na svadbu a to ešte tieto
         fašiangy.“
   </p>
   <p>
    „Hja, mňa ešte nenamlúvali.“
   </p>
   <p>
    „Ba tuším skôr ako mňa. Ja ustupujem, lebo si ťa nechcem rozhnevať, tebe skôr dvoril.“
   </p>
   <p>
    „Čože je potom, keď som sa mu zneľúbila.“
   </p>
   <p>
    „Ty si sa mu zneľúbila a mňa si ešte nezaľúbil. Nechajme ho teda tretej.“
   </p>
   <p>
    „Ej, ale keby nás tak počul, mohly by sme sa mať na pozore. A Janko Tomášových tu
         nebol?“
   </p>
   <p>
    „Nie!“ znela Milinina krátka odpoveď.
   </p>
   <p>
    „Toho si mi pravda tak ľahko neprepustila.“
   </p>
   <p>
    „Nemám práva nad ním rozhodovať.“
   </p>
   <p>
    „Ľudia hovoria…“
   </p>
   <p>
    „Ľudia hovoria všeličo,“ pretrhla ju v reči Milina „nemožno im ústa pozapchávať.“
   </p>
   <p>
    „No, no, no! však sa preto snáď nehneváš?“
   </p>
   <p>
    „Nemala by som druhých starostí,“ usmiala sa Milina a pozrela sa na Anicu.
   </p>
   <p>
    „A toho nového doktora si už videla?“
   </p>
   <p>
    „Hovoria, že má byť hodný, mladý človek, ale som ho nevidela ešte.“
   </p>
   <p>
    „Nielen hodný, ale je aj švárny. Hovorí sa, že nebude mať u nás mnoho šťastia, lebo že
         je Slovákom.“
   </p>
   <p>
    „To mu jeho šťastie sotva pokazí, nech si je len ináče vzdelaným.“
   </p>
   <p>
    „Hamiš že už všetkých pánov prehovoril, aby ho nevolali.“
   </p>
   <p>
    „Možno, že ešte bude dobrým aj Hamišovi. Ten z komára robí hneď ťavu. Už mu je i služný,
         aj celý úrad málo maďarský. Tomášových bol už vykričaný za pansláva, Seničania sú mu
         hurbanisti. Neviem, komu by ten človek dal pokoja, veď do každého zabrdne.“
   </p>
   <p>
    „A najnovšie vieš čo nachystali? Budeme mať česť počúvať maďarskú kázeň v kostole.“
   </p>
   <p>
    „Ba ešte čo? V slovenskom mestečku a maďarská kázeň!“
   </p>
   <p>
    „Hja, veru, Milinka moja, my to už nepremeníme. Nie nadarmo hovorí sa: „Čo pán prosí, to
         byť musí.“ Moja mama nechce ísť, že čo by tam robila, keď nevie po maďarsky.“
   </p>
   <p>
    „Dobre má. Načo nadarmo Pána Boha pokúšať. Ja sa veru sama len po slovensky viem nábožne
         pomodliť.“
   </p>
   <p>
    „Ja by som preca rada zo zvedavosti išla a myslela som, že i ty pôjdeš.“
   </p>
   <p>
    „Dušička, pobožnosť so zvedavosťou sa nesrovnáva. Spomeň si na zvedavú Evu, alebo Lotovu
         ženu.“
   </p>
   <p>
    „Hoho! Milina, ty by si mi čochvíľa takú kázeň vystrúhala, že by som nepotrebovala ani
         do kostola isť. Nerada by som ťa nahnevala, ale ver mi, že mi takou divnou prichodíš.
         Všetko ťa hneď nahnevá a podráždi; už ani neviem, jako, alebo čo mám s tebou hovoriť.“
   </p>
   <p>
    „Ver mi, Anička, že mi je do zaplakania. A neviem ani sama prečo. Dnes ráno som bola
         takej dobrej vôle, teraz ale tak mi je clivo, úzko, ani ti neviem povedať ako.“
   </p>
   <p>
    „Poď k nám. Prejdeš sa, snáď ti bude lepšie. Nepovedala som nič, kam idem, musím sa už
         poberať.“
   </p>
   <p>
    „K vám nepôjdem, ale ťa aspoň kus odprevadím.“
   </p>
   <p>
    Dievčatá vyšly z chyžky.
   </p>
   <p>
    Najprv Milina odprevádzala Aničku až k domu, potom zase Anička Milinu a tak to šlo
         niekoľkokrát jedno za druhým, až naposledy zabudly, ktorá by vlastne ktorú mala odprevadiť.
         A boly by sa odprevádzaly i ďalej, keby ich zima nebola nútila k rozlúčeniu.
   </p>
   <p>
    I rozišly sa obe celkom uzimené.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2523325">
       </a>
       Nový lekár
      </h2>
     </div>
    </div>
   </div>
   <p>
   </p>
   <p>
   </p>
   <p>
    Ak pribudne do malého mestečka nový obyvateľ, rozchýri sa to čoskoro po celom meste. Za
         dlhší čas nehovorí sa o ničom inom, jako o novom obyvateľovi: kto je, čo je, aký je? Či je
         slobodný alebo ženatý, každý dľa toho, jako ho čo zaujíma.
   </p>
   <p>
    To bolo i v Senici, kde sa už predtým bolo usadilo niekoľko lekárov a teraz najnovšie
         prišiel sem zase jeden, s tým úmyslom, že sa usadí.
   </p>
   <p>
    Dlho sa teda hovorilo o ňom. Jako by sa nehovorilo, veď bol v uniforme, hodný, mladý
         človek. Prišiel rovno z Viedne, teda z veľkého mesta. Bolo tu o čom hovoriť. Predmet bohatý
         a k tomu nie tak ľahko vyčerpateľný, lebo pán doktor bol ešte slobodný a mladé dievčatá si
         pošepkávaly, že je i švárny. Len jednu jedinú chybu mal a to, že sa o ňom hovorilo, že je
         pansláv.
   </p>
   <p>
    Brr! pansláv a doktor. To bolo niečo nového, nevídaného v našom mestečku. Tým boli
         všetci len zvedavší na nového pána doktora.
   </p>
   <p>
    Brúsil si na neho zuby i pán služný, tešiac sa vopred, ako ho privedie do rozpakov. Keby
         ho už len navštívil, lebo ho čo služného nemôže obísť. Minulo niekoľko dní a nový doktor
         neprichodil. Pán služný bol netrpezlivý a len to tak vrelo v ňom, že nemôže dľa ustáleného
         plánu privítať nového lekára. Vo svojej nedočkavosti už už že ho nedal zavolať pred seba
         úradne. Skorej však, nežli by svoju moc dal pocítiť novému lekárovi, boli si oba
         predstavení.
   </p>
   <p>
    Pán služný bol v lekárni, žiadajúc si sladové cukríky od Hoffa proti kašlu. Sotva sa
         však pobavil, o niekoľko minút prišiel do lekárne i nový lekár. Lekárnik vidiac, že si
         služný a lekár jeden druhého nie veľmi všímajú, riekol: „Pánovia, snáď sa ešte nepoznajú?
         Pán služný Osusky — pán doktor…“ Skorej však, než by bol lekárnik stačil vyrieknuť meno
         doktorovo, bol pretrhnutý pánom služným, ktorý obrátiac sa k doktorovi riekol:
   </p>
   <p>
    „Hallottam, hogy maga nagy pánszláv.“
    <sup>
     [
     <a class="footnote" href="#ftn.id2523410" name="id2523410">
      1
     </a>
     ]
    </sup>
   </p>
   <p>
    „Jól hallotta,“
    <sup>
     [
     <a class="footnote" href="#ftn.id2523421" name="id2523421">
      2
     </a>
     ]
    </sup>
    znela krátka odpoveď doktorova.
   </p>
   <p>
    Pán služný mal v úmysle priviesť doktora do rozpakov a teraz bol sám v rozpakoch. Tešil
         sa vopred, jako ho zahanbí a teraz nevedel sám, jako z konopí. Doktor nezačal nový rozhovor
         a služný nevedel ako. Miesto rozhovoru nasledovala vyrátaná poklona z oboch strán a pán
         služný opustil lekárňu, za ním o chvíľu uberal sa i lekár.
   </p>
   <p>
    Pred kasínom stálo niekoľko pánov, pri ktorých sa pozastavil i pán služný.
   </p>
   <p>
    „Ale, povedzte mi, prosím vás, čo ten tu chce?“ hovorí pohrdlivým tónom mladý pravotár
         Hamiš, keď videl nového doktora vykročiť z lekárne.
   </p>
   <p>
    Všetci sa obzerali a poneváč nevedeli vlastne, koho Hamiš myslí, pýta sa pri ňom
         najbližšie stojaci Ivan Halaš:
   </p>
   <p>
    „Koho to myslíš, čo tu chce?“
   </p>
   <p>
    „Nuž henten pansláv.“
   </p>
   <p>
    „Ale ktorý?“
   </p>
   <p>
    „Nuž ktorý? Či ho nevidíš, jako si kráča, ani čo by celá Senica bola už jeho.“
   </p>
   <p>
    „Myslíš toho nového doktora?“
   </p>
   <p>
    „A koho že druhého?“
   </p>
   <p>
    „A chceš vedeť, čo tu chce?“ usmial sa Ivan; „divím sa ti, že to jako pravotár nevieš.
         Aby si to ale vedel, nuž ti to poviem: tys’ prišiel liečiť krivdy, on choroby.“
   </p>
   <p>
    „Neurobí tu veľké šťastie, ale rád by som tých videl, čo by ho volali.“
   </p>
   <p>
    „Pozri sa potom do zrkadla.“
   </p>
   <p>
    „Ale ja by som sa dal od pansláva liečiť?“ vystrel sa do rovna Hamiš a udrel v prse, že
         to len tak zadunelo.
   </p>
   <p>
    „Ty, braček, ty!“ dupľoval mu Ivan, tlapkajúc ho po pleciach, „ty, jako ktorýkoľvek
         druhý, nech by len bol k tomu súci a ty by si sa cítil zle. Nebudeš sa pýtať, či je on
         Slovák a či Maďar, ale ho budeš prosiť, aby len prišiel a pomohol.“
   </p>
   <p>
    „To sa mýliš,“ pretrhol ho nevrlo Hamiš.
   </p>
   <p>
    „Ukáže sa. Ja len to hovorím, že choroba a smrť neznajú národnosti.“
   </p>
   <p>
    „Hrôza ma prechodí, len keď si pomyslím na to. Nenávidím tú háveď; pohrdúsil by som ich
         všetkých. Juj! ani nevieš, jako mi je, zima ma prechodí. Škrabal by som ich, páral po
         žilke!“ zúril pán Hamiš a smiech prítomných ho ešte podpaľoval.
   </p>
   <p>
    „Ba, netáraj, prosím ťa,“ škádlil ho Ivan ešte viacej. „Maj rozum! Škoda, že tu nie je
         Janko Tomašovič, ten by ti ho nameral.“
   </p>
   <p>
    „No však ste mi vy pekní vlastenci i s vaším Jankom Tomašových. Spojujete sa s
         panslávmi. Čo chvíľa by ste i kasíno premenili na panslávske hniezdo. Zagitovali ste proti
         mne väčšinu, za to vám ale stojím, že sa vám to viacej nepodarí. Dnes ste zvíťazili, ale
         Tomašových to víťazstvo ešte draho príde. A tie vaše slečinky slovenské nech len prídu na
         bál, budú pekne krásne predávať petrúšku. Ze ale tá tam nebude, na ktorú si Tomašových
         myslí, môžem vám napred povedať, a keby prišla, nuž by si iste škandál utŕžila. Uvidíte, čo
         ja tej vykonám!“
   </p>
   <p>
    „No vieš čo, amice!“ rečie teraz už vážnym hlasom Ivan, „to si vyprosíme všetci od teba,
         aby si nás urážal. Žijeme v dobe patentov, ak chceš, nuž si vezmi na svoje vlastenectvo
         patent a budeš patentovaným vlastencom. Nech ťa ale všetci svätí chránia, keby si nám
         vykonal pri zábave nejaký škandál, za ktorý by sme sa mohli všetci hanbiť. Neviem síce s
         istotou, na koho si to narážal, že by Tomašových rád videl na bále, ale že neuvidí; ja sa
         ale nazdávam, že myslíš Milinu, ktorá ťa obdarovala košom a preto sa srdíš na ňu. Chráň sa
         ale vykonať jej hrubianstvo, ináčej budeš mať nielen so mnou, ale i s druhými robotu, tak
         že ťa ani tvoje patentované vlastenectvo neobráni. Myslím, že si mi porozumel.“
   </p>
   <p>
    „Áno, áno, pane Halaš,“ uklonil sa posmešne Hamiš, „len že vy ma nechcete rozumeť a
         nekonáte to, čo od vás vyžaduje opravdové vlastenectvo. Vy chcete byť i vlastencami i pred
         panslávmi pekný a to nejde.“
   </p>
   <p>
    „Áno, áno! dokiaľ si ty do Senice neprišiel, nevedeli sme tu nič o vlastenectve. Všetci
         sme mali rozum doskami zabitý a len po tvojom príchode otvorily sa nám oči a modzog začal
         pracovať,“ hovoril Ivan pri smiechu ostatných.
   </p>
   <p>
    „Niekedy i nechtiac pravdu vyznáme,“ poznamenal ešte Hamiš a bez odporúčania bral sa
         ďalej. Za ním rozišli sa i ostatní.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2523410" name="ftn.id2523410">
        1
       </a>
       ]
      </sup>
      Počul som, že ste veľký pansláv.
     </p>
    </div>
    <div class="footnote">
     <p>
      <sup>
       [
       <a class="para" href="#id2523421" name="ftn.id2523421">
        2
       </a>
       ]
      </sup>
      Dobre ste počul.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2506422">
       </a>
       Maďarská kázeň
      </h2>
     </div>
    </div>
   </div>
   <p>
   </p>
   <p>
   </p>
   <p>
    Prešlo niekoľko dní. Zima rástla, vianočné slávnosti sa blížily, ba už boly zavítaly.
   </p>
   <p>
    Bol druhý sviatok, Štefana Mučeníka. Nábožný ľud bol v kostoloch.
   </p>
   <p>
    Na veži katolíckeho kostola bilo dvanásť hodín. Kostolné dvere, pred kázňou zavreté,
         otvorily sa, akoby na znak, že služby božie sú už skončené.
   </p>
   <p>
    Otvorenými dvermi vychádzal ľud na podlhovastý, priestranný rýnok. Niektorí z nich
         krútili hlavami, ako by sa im niečo nepozdávalo. Tváre niektorých boly vyjasnené, iných
         zase, ako by mračnom potiahnuté.
   </p>
   <p>
    Mnohí sotva vyšli z chrámu, už šomrali, hovoriac, že keby boli doma zostali, bolo by to
         bývalo múdrejšie. Medzi týchto poslednejších patril i Ďurko Ševčík, teraz Vargom menovaný.
   </p>
   <p>
    Ďurko Ševčík bol hodný muž, dosť majetný, otec viacerých dietok, ktoré viac menej boly
         už všetky zaopatrené. Zostávala už len Vilma, miláček otcov i matkin.
   </p>
   <p>
    Pán Ševčík bol zadobre s pánom služným, ktorý mu bol ďalekou rodinou. Zásluhou pána
         služného bolo i to, že Ševčíkov syn zostal cestovným komisárom. Ale jako? Za cenu
         starootcovského mena.
   </p>
   <p>
    Pán služný s pánom Hamišom dotiaľ dobíjali na pána Ševčíka, v čom ich aj žena
         podporovala, až sa zo Ševčíka stal Vargom.
   </p>
   <p>
    „Vidíš, starý môj, keď to urobíš, tým poistíme i šťastie našej Vilmušky,“ hovorievala mu
         jeho žena a dotiaľ mu nedala pokoja, až vskutku dal sa nakloniť tomu, že svoje
         starootcovské meno opustil k vôli domácemu pokoju, na nahováranie ženy, služného a Hamiša.
   </p>
   <p>
    Že mu to bolo povolené, netreba ani dokladať. Keď ale povolenie prišlo, rozplakal sa ako
         decko. A ako by aj nebol plakal, veď to meno nosili jeho otcovia, robili mu česť, ničím ho
         nepoškvrnili a on ho má preca opustiť, zavrhnúť a potupiť. Oj, jak ho to bolelo! Zprvu sa
         nechcel ohliadnuť na svoju svodnú Evku, vyhýbal sa i svojmu miláčkovi, Vilme; služného a
         Hamiša ani videť nechcel.
   </p>
   <p>
    No ale že čas všetko vylieči, i starý privykol na nové meno, jako privykneme na nový
         kabát, čo by nám hneď i nebol pristrihnutý po vôli. Nedbal už na to, že sa čo Varga musel
         podpisovať, nech by už len tým svojho miláčka, svoju Vilhelmínku, urobil šťastnou. A Evka
         len tak rástla od radosti, že sa jej to pošťastilo; veď videla už svoju Vilmušku, čo
         šťastlivú pani notárku po boku budúceho zaťa, Paľka Turaja. Pán služný jej svätosväte
         prisľúbil, že pri najbližšej vyprázdnenej stanici zostane Paľko notárom.
   </p>
   <p>
    A skutku pán služný zadržal slovo. Paľko Turaj bol vymenovaný za nástupcu zomrelého
         notára v obci V. A že bude i zvolený, nebolo príčiny pochybovať.
   </p>
   <p>
    Medzitým, čím viacej mal Paľko Turaj nádeje byť vyvoleným vo V., tým väčšmi začal bočiť
         od Vilmušky. Ba čo viacej, Evka Vargová dopočula sa i toho, že inam chodí na zálety a že
         jej miláčka zanedbáva. Tomu však zpočiatku nechcela veriť, bárs ju to i nanajvýš
         znepokojovalo. Naposledy však počala rečiam veriť a tie ju rozhorčovaly.
   </p>
   <p>
    Medzi vychádzajúcimi z kostola vidíme i pani Evku Vargovú, kráčajúcu možno najstrmším
         krokom domov, že sa jej široké, fialkové čipky len tak okolo hlavy opletajú.
   </p>
   <p>
    Trochu neskoršie za ňou vyšiel i pán Ďurko Varga. Na tvári jeho bolo videť, že je tiež
         nie spokojný. Hovoril čosi o prevrátenosti sveta a šomral, že robia komédiu zo služieb
         božích.
   </p>
   <p>
    „Kto to kedy videl, v slovenskom mestečku, slovenskému ľudu kázať po maďarsky. Veru,
         veru, už to ani s tým kňazstvom nevyzerá dobre, už aj to je jakési pobalamútené. Najlepšie
         urobil služný, ten tomu rozumel, čo kňaz kázal a preto odišiel včas preč. My sme ale tam
         zostali, čo sme nič nerozumeli. Škoda len, že sme všetci neodišli, nech by si bol tým
         prázdnym stoliciam hovoril.“
   </p>
   <p>
    Takto shovárajúc sa sám so sebou, pán Ďurko Varga poberal sa za svojou Evkou, súc
         nespokojným sám so sebou a mrziac sa, že nezostal radšej doma.
   </p>
   <p>
    Za pánom Ďurkom šly Zuza Kulišová a Beta Zezula.
   </p>
   <p>
    „No, Zuzka, čo sis zapamätala z tej kázne?“
   </p>
   <p>
    „Práve toľko, čo ty,“ odvrkla jej na krátko.
   </p>
   <p>
    „Mohly sme teda obidve doma sedeť.“
   </p>
   <p>
    „Neboly by sme veľmi zhrešily.“
   </p>
   <p>
    „Po rade bývajú páni múdrejší, aj my na druhýkrát budeme vedeť, čo máme robiť. Ale či
         sis povšimla niečoho v kostole?“
   </p>
   <p>
    „Čo na príklad?“
   </p>
   <p>
    „Tie dve panie.“
   </p>
   <p>
    „Ktoré?“
   </p>
   <p>
    „V tej prvej lavici: pani Vodovú a pani Vargovú.“
   </p>
   <p>
    „Ja som nič nevidela.“
   </p>
   <p>
    „Že nie? Veď celý kostol sa obzeral po nich; všetky ženy si šepkaly…“
   </p>
   <p>
    „Čo maly inšieho robiť, keď nerozumely, čo sa im kázalo. Jaká kázeň, taká bázeň.“
   </p>
   <p>
    „No, ale, že si ty nespozorovala, čo videl celý kostol. Pani Vargová sedela už v
         stolici, keď pani Vodová prišla do kostola a keď si chcela sadnúť, nechcela sa jej uhnúť.
         Potom sa jej preca uhla a obrátiac sa jej chrbtom, po celý čas sa neobzrela na ňu.“
   </p>
   <p>
    „Za to ich nikdo nepochváli. Ja som len sedliačka, ale to by som v kostole nevykonala.“
   </p>
   <p>
    „Čo by si nevykonala?“ pretrhne ju odrazu v reči Kača Fačková, ktorá sa k nim pripojila.
   </p>
   <p>
    „Hovorily sme o pani Vargovej s paňou Vodovou,“ povie Zezulová.
   </p>
   <p>
    „No, veru, tie dve vykonaly peknú cifru.“
   </p>
   <p>
    „Škoda ich byť, také panie.“
   </p>
   <p>
    „Hja, sestra moja!“ rečie Fačková, „tie sú si veľmi v ručníku.“
   </p>
   <p>
    „Nemajú druhej roboty.“
   </p>
   <p>
    „Ba že nie; psoty na ne! Dať ich na náš kost, čo len rok…“
   </p>
   <p>
    „Suchú turkyňu a holé zemiaky.“
   </p>
   <p>
    „To, to; skrotly by ony obe.“
   </p>
   <p>
    „Odnechcel by sa im i hnev.“
   </p>
   <p>
    „Nuž ale však boly veliká rodina.“
   </p>
   <p>
    „Boly; ale už si vyšly z priateľstva.“
   </p>
   <p>
    „Ba, ozaj prečo?“
   </p>
   <p>
    „Prečo?… Verím ti, že si zvedavá.“
   </p>
   <p>
    „Pravdaže som; povedzže mi.“
   </p>
   <p>
    „Hm! — pre ženícha.“
   </p>
   <p>
    „Ešte čo?“
   </p>
   <p>
    „Veru je tak! Tých mužských je i medzi pánmi akosi riedko. A pani Vargová i pani Vodová
         majú už dcéry na vydaj. Mladý pán Turaj má zostať notárom. Skorej bola reč, že si vezme
         dcéru pani Vargovej a novšie bolo počuť, že by rád Milinu Vodovie. Nuž, pre neho sa
         pohnevaly. Naodkazovaly si ti…“
   </p>
   <p>
    „Ale netáraj, prosím ťa,“ ozve sa Zuzka Kulišová, ktorá doteraz načúvala. „Nerob z
         komára ťavu; počula si, čo si odkazovaly?“
   </p>
   <p>
    „Pravdaže; však som im to vykonala,“ rečie Fačková.
   </p>
   <p>
    „Aj vtedy by si múdrejšie urobila, keby si mlčala.“
   </p>
   <p>
    „A na čo mi dal Pán Boh jazyk?“
   </p>
   <p>
    „Na klebetenie iste nie.“
   </p>
   <p>
    „Jaká svätá!“
   </p>
   <p>
    „Neškodilo by aj tebe trochu inakšou byť. Ostatne hovorte si čo chcete, nechcem vám
         prekážať,“ a tu odišla od nich preč.
   </p>
   <p>
    „Jaká netýkavka! Daj sa mi Bože; jako by sme nevedely, kto sú Kulišé. S Pánom Bohom! Keď
         sa ti neľúbi hovoriť, daj si jazyk do árendy,“ vykladala Fačková, rozkladajúc rukama, ani
         čo by Boh zná jak vážné veci bola predkladala.
   </p>
   <p>
    „Veď hej! pravdu máš. Na čo že nám je ten jazyk, keby sme nemaly rozprávať,“
         prisvedčovala Zezulová.
   </p>
   <p>
    „Aj tak nemám nič inšieho jako ten jazyk; nuž čo, snáď by som si ho mala odhryznúť. To
         veru už nikomu k vôli neurobím. A tie panie, keď nechcú, aby svet o nich hovoril, nech
         nezavdávajú k tomu príčiny.“
   </p>
   <p>
    „Pravdaže je tak, ale mne sa vidí, že Kulišová má niečo inšie za ľubom. Ona by nedbala,
         aby si ten pisár ani Vargovú, ani Vodovú nevzal, ale aby vzal jej dcéru. Veď ju dala aj
         preto do Prešporka.“
   </p>
   <p>
    „A veru môžeš mať pravdu. Veď sa i jej sestra vydala za rechtora. Preto sa ona tak
         nadurdila. No, zdravá kočka, čo to dočká: má sa tá načakať, kým si ju nejaký pán vezme.
         Dnes sú bohatých rodičov dcéry a nevydajú sa. Pán si ju nevezme a za sedliaka alebo
         remeseľníka nie je súca. Zostane teda na omáčku.“
   </p>
   <p>
    Fačková by zaiste bola ešte i ďalej hovorila, ale prišly už pred dom Zezulových. Muž ju
         nesmel videť na ulici, musely sa tedy rozísť, ale len vtedy, keď prisľúbila Fačková, že sa
         večierkom dostaví do Zezulov a vyrozpráva všetko, čo vie o Vargových a Vodových.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2506860">
       </a>
       Jazykozpytné a iné poznámky
      </h2>
     </div>
    </div>
   </div>
   <p>
   </p>
   <p>
   </p>
   <p>
    Už chvíľa, čo poludnie odzvonili. Do panského hostinca sa schodia hostia k obedu. Mnohí
         z nich sú už po obede. Je dosť humoru i vtipkovania, práve tak ako i chuti.
   </p>
   <p>
    Pán služný dal si už druhý raz syrovej štrudle.
   </p>
   <p>
    „Ale tá štrudla, to je fein Mehlspeis,“ hovoril posmešne Hamiš, pozerajúc pri tom na
         Janka Tomašových. „Tým Slovákom sa nedá upreť bohatosť reči. Štrúdla fein Mehlspeis.
         Čochvíľa znelo by to ako po nemecky.“
   </p>
   <p>
    Spoločnosť sa smiala, a najviac Hamiš nad svojím vtipom.
   </p>
   <p>
    „No, však je to dobre po slovensky povedané,“ hovorí Hamiš. „Ty, Jánoš, si slovenská
         autorita: či Slováci majú na to slovenskejší výraz?“
   </p>
   <p>
    „Povedz mi to dobre po maďarsky, potom ti to ja poviem po slovensky.“
   </p>
   <p>
    „Myslím, že to tak dobre vieš, jako ja, poneváč sa vydávaš za tak dobrého vlastenca, ba
         ešte lepšieho ako som ja.“
   </p>
   <p>
    „To áno,“ poznamenal Tomašových, „len že finom, dľa môjho domnenia, nie je tak maďarské
         slovo, jako fein slovenské. Ak ho ale chceš vedeť po slovensky, nuž ti poviem, že finom je
         jemný. Tészta (cesto, múčnik) je tiež nie maďarské, ale slovenské slovo. A štrudla nie je
         nemecké, ale slovenské slovo a malo by sa písať vlastne skrútľa, zo slova skrútiť. Také
         skrútené koláče obecávali Slováci svojim bohom, prv ešte než sem Maďari prišli. Tak ich
         menujú ešte i dnes v Dolnej Orave.“
   </p>
   <p>
    „Nech mi potom niekto povie, že si nie pansláv,“ zareve Hamiš, udrúc päsťou o stôl.
   </p>
   <p>
    „Tak jako tá maďarská kázeň!“ zavolá vo dverách Ivan Halaš, ktorý bol práve prišiel.
         „Pán služný ju z čistého vlastenectva ani počúvať nemohol, nás tam nechal a sám odišiel.
         Najprv si ju žiada a potom zuteká.“
   </p>
   <p>
    „Obdivujem tvoj humor,“ rečie namrzený služný. „Ozaj, jako sa môžeš niečomu takému tak
         chutne smiať, ba divím sa vám všetkým, že ste z kostola neodišli, boli by sme aspoň
         demonštrovali…“
   </p>
   <p>
    „Máme ešte času na to,“ pretrhol ho Hamiš. „Ten pansláv na sucho neobíde, to vám ja za
         to pevne stojím. Teraz ale mohli ste sa presvedčiť o tom, čo ja tvrdím, že pansláv, nech
         hovorí maďarsky, alebo slovensky, alebo ktoroukoľvek rečou na svete, vždy bude panslávom.“
   </p>
   <p>
    „Teda aj tá kázeň bola panslávska?“ smial sa plným hrdlom Ivan.
   </p>
   <p>
    „Pravda, že takou bola,“ prisviedčal Hamiš. „Ba či si mu ju ty nediktoval?“
   </p>
   <p>
    „Keby som ťa neznal ináče, nuž by som povedal, že s tým kňažúrom do jedného vreca
         dúchaš,“ poznamenal služný.
   </p>
   <p>
    „A ja hovorím len toľko, že čo ste nechceli počuť po slovensky, to ste počuli po
         maďarsky,“ hovoril Ivan so smiechom. „Tá kázeň nám neuškodila, bárs sa nás i týkala, lebo
         bola čerpaná z nášho života. Prečo by som sa mal na tom hnevať? Na zdar budúcej maďarskej
         kázni, aby sa nás ešte lepšie dotkla!“
   </p>
   <p>
    „Prestaň, amice!“ rečie služný a bolo mu poznať na tvári, že sa hnevá. „Hovorme o
         inšom.“
   </p>
   <p>
    „Nedbám, prosím, pokračujte v započatom rozhovore,“ odpovie Ivan.
   </p>
   <p>
    „Ten bol práve tak zaujímavý jako tá kázeň,“ rečie predošlý.
   </p>
   <p>
    „No, ja na jeho mieste by som tiež nebol ináče kázal,“ rečie Ivan.
   </p>
   <p>
    „Však mu ja vykážem!“ pohrozil päsťou Hamiš.
   </p>
   <p>
    „S tvojím hrozením mnoho nedocielime,“ poznamenal Tomašových, ktorý posiaľ s ostatnými
         mlčal. „Náš ľud sa dosiaľ drží kňaza. Ak budete kňazovi nepríjemnosti robiť, popudíte ľud
         proti sebe, ktorý už i tak vrčí na čierne kabáty a nedôveruje im. Mali ste počuť, keď išiel
         z kostola, čo si povrával. A jakú kritiku vyniesol. Vox populi, vox dei.“
   </p>
   <p>
    „Ty sa nemusíš ani nemáš čo obávať,“ povie posmešne Hamiš. „Veď si ty miláčkom senických
         ševcov: tebe sa neprihodí nič zlého. Tvojim slovám uveria, keď sa zbúria, môžeš k nim
         prehovoriť. Poslúchnu ťa jako svojho vodcu, dobyješ si nových vavrínov a staneš sa ešte
         slávnym človekom na svete.“
   </p>
   <p>
    „Vieš, braček, ani nepochodíš z Debrecína a mohol by si o svojich krajanoch aj
         solidnejšie hovoriť i smýšľať. Myslím, že Seničania nezasluhujú tvojich posmechov. Veď ty
         preca len z nich žiješ a keby k tebe nešli, celá tvoja múdrosť a všetká vlastenecká
         horlivosť by ťa iste nevyživily. Ty si človek predpojatých názorov…“
   </p>
   <p>
    „Ale nie hurbanista, jako ty i so svojimi Seničanmi, Hlubočanmi, Čáčovanmi; nič vám
         nechybuje, len vás povešať, lebo dokiaľ len jediný pansláv bude, dotiaľ nebude pokoja v
         uhorskej krajine.“
   </p>
   <p>
    „Tebe je už aj šibenica primálo,“ odsekol Hamišovi Tomašovič, ktorému tiež popri jeho
         tichosti pribúdalo barvy vo tvári.
   </p>
   <p>
    Hádka sa počala viesť s rozhorčenosťou a kto zná, jako by sa bola skončila, keby Ivan
         Halaš nebol sa v to zamiešal, hovoriac:
   </p>
   <p>
    „Nič vám obom netreba, len ešte jednu maďarskú kázeň, by ste sa uspokojili a pomerili.
         Jestli to vaša žiadosť, naskutku idem požiadať pána kaplána o ňu: chcete? Zaplatím vám po
         gavaliersky. Na zdar budúcej maďarskej kázne, ktorú však i pán služný musí vypočuť až do
         konca.“
   </p>
   <p>
    „Bravo!“ ozvali sa i ostatní. Poháre zacvendžaly a kde vínko, kde pivko lialo sa do
         gágora.
   </p>
   <p>
    Pilo, zdravkalo a zase sa len pilo a tak to išlo až do večera. Mnohí síce opustili
         dvoranu, Hamiš však i s pánom Osuskym vydržali až do konca: pri pohárikoch boli oba
         nepremožiteľní. Oba až teraz sa cítili dobre, keď videli, že Janka Tomašových niet v ich
         okruhu a že za ním pošiel i Ivan Halaš, ktorého ináče jako gavaliera mali radi, bo obom
         nejedenkrát vypomohol z galiby, za to ale jeho satyra bola im paprikou v očiach; ale jeho
         majetok im imponoval.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2507135">
       </a>
       Povybíjané obloky
      </h2>
     </div>
    </div>
   </div>
   <p>
   </p>
   <p>
   </p>
   <p>
    Na druhý deň po maďarskej kázni sháňal sa ľud pred katolíckou farou. Bolo to hromženia,
         hemženia, vyhrážania, hnevania, že sa to len tak sypalo, jako čoby vody z konvy lial. Čo
         slovo, to zlorečenie bolo počuť.
   </p>
   <p>
    „Bezbožníci!“
   </p>
   <p>
    „Lumpi!“
   </p>
   <p>
    „Odkundesi!“
   </p>
   <p>
    „Beťári!“
   </p>
   <p>
    Rozhorčený ľud, jako čo by bol závodil vo vynajdení opravdového pomenovania toho, čo tu
         na vlastné oči bol videl.
   </p>
   <p>
    „Bohaprázdnici, tak nám faru zhanobiť, ani čo by pohania boli,“ hovoril Janko Kuliš.
   </p>
   <p>
    „Takú hanbu urobiť Seničanom,“ horlil starušký mešťan Varga. „Či to slýchal kto na šírom
         svete, ešte na fare okná povybíjať?“
   </p>
   <p>
    A vskutku na fare boly všetky obloky vytlčené. Seničania mali prečo byť rozhorčení a
         rozhorčenie rástlo. Čosi kamsi bol plný rýnok ľudstva, ani čo by súdny deň bol mal nastať a
         ešte prichádzali vždy noví diváci. Medzi najposlednejšími bol pán služnodvorský.
   </p>
   <p>
    „Pán služný, nech robia poriadok!“ ozvalo sa z viacej strán. „Keď oni ho neurobia,
         urobíme si ho my!“
   </p>
   <p>
    „To si nedovolíme, aby sa s naším majetkom tak zaobchodilo!“ volali druhí.
   </p>
   <p>
    „Za maďarské kázne si my nedáme okná povybíjať!“ kričal ktosi.
   </p>
   <p>
    „Tak je!“ prisviedčali iní. „Kto chce počúvať maďarskú kázeň, nech sa presťahuje do
         Debrecína!“
   </p>
   <p>
    Pán služný sa obzeral hneď na jednu, hneď na druhú stranu; nevieme či po pandúroch,
         ktorí ho sprevádzali, či sú mu po boku, a či po tých, ktorí dovolili si nie veľmi
         pochlebujúcich slov proti jeho osobe.
   </p>
   <p>
    Avšak čo bolo mnoho, to bolo mnoho i pre pána služného sniesť. Jeho autorita nesmela byť
         potlačená. Ešte raz sa ohliadnul po svojich pandúroch, sprevádzajúcich ho bodákmi, a
         presvedčiac sa, že sú mu nablízku, vykrútil si svetlé fúziky, postavil sa do vážnej pozy a
         začal hovoriť:
   </p>
   <p>
    „Vyzývam vás, aby ste sa vystríhali výtržností!“
   </p>
   <p>
    „Však my nevybíjame okná,“ ozval sa hlas zpomedzi ľudstva, načo však pán služný nedbal a
         pokračoval ďalej:
   </p>
   <p>
    „Smutná záležitosť bude prísne vyšetrená a previnilci potrestaní vo smysle zákona.“
   </p>
   <p>
    „Kto zná, či aj pán služný nie je medzi nimi,“ ozve sa znova ktosi.
   </p>
   <p>
    „Buričia,“ pokračuje služný, „budú naskutku pochytaní a zavrení.“
   </p>
   <p>
    „To aj my chceme, aby boli buriči pochytaní!“ volá ich niekoľko.
   </p>
   <p>
    „Preto vyzývam vás v mene zákona, aby ste sa rozišli v pokoji, lebo kto naskutku
         neposlúchne, toho dám lapiť a bude čo burič uväznený.“
   </p>
   <p>
    Nastal nový hurhaj, krik, že súsed súseda nerozumel. Pán služný i s pandúrmi nemal vôle
         ďalej počúvať, ale šiel preč, chcejúc iste dobrým príkladom predísť pobúrených mešťanov.
   </p>
   <p>
    Nastalo vyšetrovanie, ktoré však neviedlo k cieľu. Pôvodcov nočných výstupov nebolo
         možné vypátrať ačkoľvek sa verejne hovorilo, že paholok pána farára tak postískal hrtan
         jednému z tých, ktorí vybíjal farské okná, že hneď padnul polomrtvý. No, meno toho panáka
         pán služný vyšetrujúci, či vskutku nemohol a či len nechcel na svetlo vyniesť.
   </p>
   <p>
    Obloky boly zaplatené z veľkodušnosti pána služného. Proti kazateľovi podaná obžaloba,
         že v slovenskom mestečku natíska maďarské kázne a tým poburuje pokojných občanov. Obžalobu
         podal pán Hamiš v mene svojich rovnakosmýšľajúcich, žiadajúc okamžité odstránenie poťažne
         presadenie pána kaplána.
   </p>
   <p>
    No a žalujúcim stalo sa po vôli: pán kaplán bol vskutku zo Senice odstranený, čo rušiteľ
         pokoja.
   </p>
   <p>
    „Preca to len pravda a potvrdilo sa to i tu, že pravda je taká, jak ju páni chcú mať a
         jakú si ju sami zrobia,“ hovoril Janko Kuliš.
   </p>
   <p>
    Jeho súsed prisvedčil mu kývnutím hlavy a ďalej o tej veci nehovoril.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2507346">
       </a>
       Meštiansky ples
      </h2>
     </div>
    </div>
   </div>
   <p>
   </p>
   <p>
   </p>
   <p>
    Fašiangy sa začaly. Reč bola len o tom, kto sa bude vydávať, kto sa bude ženiť, ktorí sú
         už v ohláškach; bo o tých, ktorí sa čo len nedávno sobrali, ľudia sa už tak veľmi
         nezaujímajú. Medzi poslednejších patril i Paľko Turaj. Zostal notárom a hneď sa i oženil. A
         dobre že tak urobil, má aspoň pokoj. Žena mu priniesla niekoľko tisíc zlatých. Našiel teda
         čo hľadal. Odrazu prestal byť chudobným pisárom.
   </p>
   <p>
    V Senici mala byť meštianska zábava. Jej usporiadateľom, bol Janko Tomašových. Sotva že
         dostal Paľko pozvanie na ňu, už bol hotovým. Nebol by dbal, čo by sa hneď ta bol mohol
         vybrať, dni sa mu zdaly ísť račím krokom. Konečne sa preca dočkal toho žiadaného dňa.
   </p>
   <p>
    „Dnes, áno dnes, pomstím sa na hrdej Miline,“ hovoril si sám sebe. „Dnes jej ukážem, že
         som sa oženil i bez nej. Viem, že už teraz oči sklopí predo mnou; odplatím narážkami jej
         urážky.“
   </p>
   <p>
    Paľko so svojou paničkou boli prví v dvorane pri započatí zábavy. Tak si to i sami
         želali. Za nimi prichádzali ostatní hostia, známi i neznámi. Dvorana sa naplňovala, a tanec
         sa začal. Paľkove oko márne sliedilo po Miline.
   </p>
   <p>
    „Snáď ani nepríde,“ pomyslel si a odvrátil svoje oči od dvier dvorany, na ktoré bol
         ustavične hľadel. Ale práve v tom okamžení, len čo sa obzrel, vstúpila do dvorany pekne
         urastená postava Miliny. Tie biele šaty, ozdobené sviežimi ružami, stužkami tej samej barvy
         poprepletané, vera jej pristaly pekne a i tie, vpletené do čiernych vlasov, ku ktorým len
         jedna modrá nezabúdka bola pripojená, nie ináčej, než ladne a milo sa vynímaly.
   </p>
   <p>
    „Kráľovna plesu,“ bolo počuť dvoranou a nebolo snáď oka, ktoré by s úľubou nebolo
         hľadelo na peknú postavu slovenskej devušky.
   </p>
   <p>
    „Bol by to za pekný párik, ten Janko Tomašových s Milinou,“ hovorila ktorási z paničiek.
   </p>
   <p>
    „Pristalo by im to,“ dosvedčovala jej súsedka, keď práve spomínaní prešli popri nich,
         nezabudla však doložiť: „mne sa ale vidí, že ten nový doktor nadbehuje tam…“
   </p>
   <p>
    „Ach, že!“ hovorí zadivene predošlá; „no ja by som ju radšej dopriala Jankovi, bárs aj
         nič nemám proti doktorovi. No Janko a Milina sú naše deti, oba Seničania a hodili by sa
         jeden k druhému.“
   </p>
   <p>
    Janko s Milinou prechádzajúc sa po dvorane prišli neďaleko, kde sa Paľko Turaj i so
         svojou paničkou zabával. Oči Paľkové boly každú chvíľu obrátené na dvere dvorany. Snáď ešte
         nevidel Milinu a myslel na svoju pomstu. I teraz tam hľadí, bo sa práve otvorily dvere a
         dnu vnišli noví hostia.
   </p>
   <p>
    Paľka jako by bol mráz prešiel. Zbledol a jeho hruď zaujal jakýsi nemilý pocit: do
         dvorany vstúpila mladá dievčina. Pekná, okrúhla tvárička, malé ústa, jako by stvorené k
         sladkému úsmevu, len že ten teraz okolo nich nepohrával, ale ju preca robily zaujímavou.
         Tmavé oko dievčiny nežiarilo živosťou a ohňom. Videlo sa však, že preca pomútila Turaja.
   </p>
   <p>
    „Pozrite len na Turaja,“ hovorila Milina svojmu sprievodcovi, „ani čo by mu bolo zle
         prišlo.“
   </p>
   <p>
    „Snáď sa niekam zahľadel,“ žartoval Janko Tomašových, „a pomyslel si, že už je všetkému
         konec, že už nesmie dvoriť.“
   </p>
   <p>
    „Áno, zahľadel sa na Vilmu Vargovie, ktorá práve prišla,“ povie Milina.
   </p>
   <p>
    „Preto by mu snáď zle neprišlo?“
   </p>
   <p>
    „Možno, že ho svedomie bodlo.“
   </p>
   <p>
    Paľko Turaj, chtiac vyhnúť pohľadu Vilminmu, pozrel v druhú stranu, kde sa stretnul s
         pohľadom Miliny; to ho ešte väčšmi pomútilo. Chcel niečo hovoriť, no nemohol, nevedel čo,
         ani jako. Musel si sadnúť.
   </p>
   <p>
    Úmysly Turajové boly odrazu obrátené v nič: chcel iných priviesť do rozpakov, miesto
         toho však sa sám nachodil v rozpakoch, nevediac, jako sa vymotať z osidiel, ktoré bol
         nastrojil iným.
   </p>
   <p>
    Zábava plynula nenútene ďalej. Vilma, jako sa zdalo, nevšimla si mnoho prítomnosti
         Turajovej. Bola opravdu ružového rozmaru, bavila iných, ba i sama sa zabávala, jako nikdy
         predtým, jako čo by ani nebola po chorobe bývala. Neprospelo ani upozorňovanie lekára, aby
         sa miernila, lebo že sa choroba môže opakovať. Nebolo tanca, v ktorom by sa nebola
         zúčastnila. I teraz tančí a s jakým ohňom, s jakým napnutím svojich síl! Ale nezostalo to
         ani bez následkov. Sily ju opúšťaly a že nepadla, to má ďakovať len silnému ramenu Janka
         Tomašových, ktorý ju zadržal a doviedol k matke.
   </p>
   <p>
    „Zle ti je, Vilmuška, mnoho tančíš; lepšie bude, keď pôjdeme domov, aj lekár hovoril, že
         si ešte slabá a že veľmi preceňuješ svoje sily,“ hovorila stará pani Vargová, utierajúc
         bledučkú tvár Vilminu, ktorá bola pokrytá rosou jako perlami.
   </p>
   <p>
    „Ba čo vám to napadá, mamička, ísť domov a to teraz; veď to nič nebolo, dostala som len
         malú závrať. Už mi to prešlo. To sa stáva i druhým, nielen mne,“ hovorila Vilma, usmievajúc
         sa pri tom, jako čo by jej vskutku nič nebolo chybelo. „Odpočiniem si trocha a bude po
         všetkom.“
   </p>
   <p>
    „Keby si bola zdravá, nedbám, ale aj lekár ma karhal, že som ti dovolila už do zábavy.
         Sober sa dieťa moje, pôjdeme radšej domov.“
   </p>
   <p>
    „Pôjdeme, mamička moja, ale ešte nie.“
   </p>
   <p>
    „No, však až si trochu odpočinieš, vieš že i otcovi to nebolo po vôli, že sme odišly.“
   </p>
   <p>
    Vilma sa cítila naozaj slabou. Pri spomienke na otca pobarvilo sa jej bledučké líco.
         Zamyslela sa, jako by sa chcela nad niečim rozhodnúť. Po chvíľke pritúlila sa k svojej
         matke a viac pošepky jako hlasne povie:
   </p>
   <p>
    „Maminka moja, keby jeho tu nebolo, nepoviem, mohly by sme ísť. Viete, čo hovorí svet?
         Že len preňho som ochorela.“
   </p>
   <p>
    Vilminej matke nevdojak zvlhly oči; pozrela po dvorane a ručníkom sušila horúcu rosu v
         očiach.
   </p>
   <p>
    Vilma pokračovala:
   </p>
   <p>
    „A svet mal pravdu. Nechcem však svetu dať podnet k novým rečiam, lebo keby sme odišly,
         hovorilo by sa, že sme len preňho opustily ples. A tej radosti mu nedoprajem, keby som mala
         ešte väčšmi napnúť svoje sily.“
   </p>
   <p>
    „Ale keď mi znova ochorieš?“
   </p>
   <p>
    „To bude na jeho svedomí.“
   </p>
   <p>
    „Taký človek, ktorý ruší dané sľuby, nerobí si mnoho zo svedomia,“ hovorila pani
         Vargová.
   </p>
   <p>
    Zábava bola v najlepšom prúde. Málokto si povšimnul dvoch nových hostí, ktorí práve
         vstúpili do dvorany. Sú to naši známi, pán služnodvorský s pánom pravotárom Hamišom. Ich
         oblek nie je práve vyberaný a do plesu už celkom neprimeraný — vysoké jazdecké čižmy, zimné
         jelenie rukavičky; muselo každému napadnúť, že to má byť výsmech senického meštiackeho
         plesu. Vrelo to v mladších i v starších. Už bolo niekoľko meštianskych synov spolu, že
         vyzvú na zodpovednosť oboch. Kto zná, čo by sa bolo stalo, keby Janko Tomašových nebol
         prehovoril urazených, že celú tú záležitosť prejedná sám s tými pánmi.
   </p>
   <p>
    I hovoril:
   </p>
   <p>
    „Pánovia, ponechajte to na mňa. Nebol by som rád, keby mala byť tak znamenitá zábava
         pokazená. Ja sám vyzvem tých pánov, aby sa zo zábavy vzdialili.“
   </p>
   <p>
    „Nie dobrotou, ale vyhodiť ich treba na ulicu,“ hovorili niektorí horkokrvnejši,
         „inšieho nezasluhujú.“
   </p>
   <p>
    Konečne dali sa prehovoriť a ponechali celú záležitosť pánu pravotárovi Jankovi
         Tomašových, ktorého si všetci ctili a jeho radu nasledovali. Veď on bol ich vodcom, ich
         miláčkom, on usporiadal i tento ples.
   </p>
   <p>
    Pán Osusky s pánom Hamišom pozorovali síce vrenie a zazeranie meštianstva, ale chceli im
         ukázať svoju prevahu nad nimi a že im všetko ujde. Preto keď hudba začala nový tanec, obaja
         volili si tanečnice bez ostychu. Hamiš šiel rovno k Miline a pán služný k Vilme.
   </p>
   <p>
    „Čo by ste radi, pane?“ merala Milina Hamiša, ktorý ju kývnutím hlavy volal k tancu.
   </p>
   <p>
    „Prosím slečnu o tento tanec.“
   </p>
   <p>
    „Neurážajte, pane, ani mňa ani celú túto spoločnosť. Ak chcete sa na zábave zúčastniť,
         oblečte sa poriadne, jako sa to sluší do spoločnosti.“
   </p>
   <p>
    „Nemyslel som, že by slovenské slečinky boly tak preberčivé,“ uškŕňal sa Hamiš.
   </p>
   <p>
    „Ani ja som si nemyslela, že by mohli byť vzdelaní ľudia tak surovými, že s nimi bez
         zapýrenia nemožno hovoriť,“ odvetila Milina, odvrátiac sa hrdo od Hamiša, ktorý zaškrípajúc
         zubami, pošiel ďalej.
   </p>
   <p>
    Ani pán Osusky nepochodil lepšie pri Vilme, ktorá ho odbavila celkom krátko:
   </p>
   <p>
    „Hanbila by som sa tančiť s takým pánom,“ a podala rameno tomu, ktorý bol prišiel po
         pánu služnom, aby ju požiadal o tanec.
   </p>
   <p>
    Obaja šviháci opustili dvoranu ešte skôr, než by s nimi bol hovoril Tomašových; obaja
         odišli do jedálne, kde pri poháriku našli Paľka Turaja, ku ktorému si aj oni prisadli.
   </p>
   <p>
    Vilma zaplatila svoju veselosť a tanec draho. Závrať sa obnovila, takže úplne stratila
         vedomie a musela byť odvezená domov, čo nemilo pôsobilo na prítomných. Ba nikoho sa to tak
         nepríjemne nedotklo, jako pána notára Turaja, ktorému sa zdalo, jako by mu privolávali i
         hudba i spev i všetci prítomní:
   </p>
   <p>
    „To je tvoje dielo!“
   </p>
   <p>
    S Milinou nehovoril počas celej zábavy, preca sa však hneval na ňu nevýslovne.
   </p>
   <p>
    Tanec prestal. Nastala prestávka. Mládež urobila kolo a milý slovenský spev ozýval sa
         dvoranou. Hej, a to nebolo po vôli Hamišovi, metal sebou ani čert na reťazi, zapchával si
         uši a keď to nespomohlo, začal spievať po maďarsky tak nepríjemným, krikľavým hlasom, že to
         bola hrôza počúvať. Paľko Turaj s pánom Osuskym mu kontrovali. Už boli všetci traja
         zachrípnutí. Tu prišiel k nim Janko Tomašových, hovoriac:
   </p>
   <p>
    „Ale pánovia, keď vám na spoločnosti nezáleží, poľutujte aspoň samých seba.“
   </p>
   <p>
    „Pán služný, jestli tento panslávsky spev naskutku nezakážu, udám celú záležitosť na
         stolicu, aj na samé ministerstvo.“ Na to obrátiac sa k Tomašových, rečie pán Hamiš:
   </p>
   <p>
    „Im, pán kolega, sa veľmi divím, že jako uhorský pravotár môžu takéto protiústavné,
         panslávske zábavy sriaďovať. Oni by zaslúžili, aby im bol naskutku odobraný pravotársky
         diplom.“
   </p>
   <p>
    „Čo by oni, páne kolega, zaslúžili,“ hovorí Tomašových, „o tom nechcem na tomto mieste
         hovoriť. Za svoje skutky nie som im zodpovedný, zodpoviem si za všetko, keď to bude nutné
         na patričnom mieste. Poneváč som ale usporiadateľom tejto zábavy a záleží mi na poriadku,
         žiadam pána kolegu, aby nevyvolával výtržnosti a neporiadok.“
   </p>
   <p>
    „Mňa netreba napomínať k poriadku,“ vyskočil Hamiš a hroziac Tomašových, rečie: „nech si
         dajú na reči pozor, ináč si budem žiadať zadosťučinenie, rozumejú ma?“
   </p>
   <p>
    „Áno, som ho hotový komukoľvek poskytnúť, preto zostávam pri tom, čo som povedal.“
   </p>
   <p>
    „A ja, pane notár,“ povie služný, „zakazujem vám v mene svojho úradu, aby sa tu spievaly
         panslávske pesničky, ináčej som nútený — — myslím, že ma rozumia?“
   </p>
   <p>
    „Rozumiem,“ rečie s úsmevom Tomašových, „a dokladám, že som mal česť mať do činenia i s
         väčšími pánmi — — porúčam sa.“
   </p>
   <p>
    „No počkaj, pansláv!“ zlostil sa Hamiš a poberajúc sa s vyhrážaním, opustil i so svojím
         spoločníkom miestnosť.
   </p>
   <p>
    Zábava plynula i ďalej veselo. Na slovenskom speve zúčastnil sa ešte i Paľko Turaj,
         pravda, však len po odchode pána služného, s ktorým spieval predtým maďarské piesne. No
         následky sa dostavily. Paľko upadol do podozrenia, že je tajným panslávom, pán služný vzal
         si ho na mušku, hľadajúc príležitosť, ako by mu mohol dať pocítiť moc svojho postavenia. A
         poneváč, kto čo hľadá, to i najde: naskytla sa príležitosť ku pokoreniu Paľkovmu.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505252">
       </a>
       Balík z pošty
      </h2>
     </div>
    </div>
   </div>
   <p>
   </p>
   <p>
   </p>
   <p>
    Na druhý deň po zábave robil Paľko Turaj so svojou paničkou návštevy u svojich známych.
   </p>
   <p>
    Rozumie sa, že pána Hamiša, jako svojho bývalého principála, nevynechal. Medzi rečou
         spomenula sa i meštianska zábava. Hovorilo sa o jednom i druhom. Pán Hamiš bez obalu
         vyznal, že Paľka majú v podozrení, že je tajným panslávom. Výhovorky, zapieranie Turajovo
         nepomohly nič. Pani Turajová, berúc celú záležitosť za žart, alebo nevediac snáď, čo to
         slovíčko „panslavizmus“ v očiach pána Hamiša za veľkú úlohu hrá, stála na strane Hamišovej,
         a tým ho podporovala v jeho obžalobe, že je veru jej muž tajným panslávom.
   </p>
   <p>
    „Pozrite len, jako na mňa zazerá, keď som ho prezradila,“ hovorila pani notárka,
         ukazujúc na svojho muža, ktorý od zlosti blednul a pri rečiach svojej polovičky nepekným
         okom hľadel na ňu.
   </p>
   <p>
    „Vidíš, i tvoja panička, jako dobrá vlastenka, svedčí proti tebe; maj sa na pozore, lebo
         ti to zle vypáli,“ rečie Hamiš.
   </p>
   <p>
    „A čo tá vie,“ hniezdil sa Paľko na stolici.
   </p>
   <p>
    „Keby som nevedela, nehovorila by som, alebo si myslíš, že neviem, že si dvoril tej,
         ktorú držia za arcipanslávku na okolí, a že sis ju chcel i vziať?“ škádlila si pani notárka
         muža.
   </p>
   <p>
    „Tvoja panička má pravdu,“ prisviedčal Hamiš, „dobrý vlastenec nemôže dvoriť panslávke a
         Milina Vodovie je opravdu arcipanslávka.“
   </p>
   <p>
    Paľkovi pri spomenutí Miliny Vodovej vstúpila krv do tvári, začerveňal sa. Hneval sa sám
         na seba i na Milinu, na svoju paniu i na Hamiša a snáď i na celý svet. Už mal v ústach, že
         odpovie Hamišovi:
   </p>
   <p>
    „Veď i ty si jej dvoril a preto tvoje vlastenectvo nikto nepodozrieva.“
   </p>
   <p>
    Ale Hamiš jako by to bol uhádnul, čo Turaj chce hovoriť a preto predišiel ho, hovoriac:
   </p>
   <p>
    „Pani notárka bude tak láskavá, že nám dovolí vzdialiť sa na pár okamihov. Mám niečo
         úradného, čo by som rád sdeliť pánu notárovi.“
   </p>
   <p>
    Kývnutie hlavy bolo znamením, že pani notárka udeluje svoje povolenie. Páni sa vzdialili
         do pisárne pána Hamiša, kam príduc riekol Hamiš:
   </p>
   <p>
    „Amicenko! Viem, že si chcel hovoriť, že som aj ja dvoril Miline. Viem ale i to, že si
         nezabudnul na košík, ktorým ťa Milina nadelila; jestli si teda pri tom, urobíme si malý
         žart, ktorým sa Miline pomstíme. Pristávaš?“
   </p>
   <p>
    Turaj neodpovedal ani áno, ani nie. Chcel sa urobiť ľahostajným, ale mu to nešlo.
         Hamišovi, ktorý ho svojím mačacím okom pozoroval, to neušlo, preto pokračoval:
   </p>
   <p>
    „Ak teda pristávaš, urobíme si fašiangový žart. Ty vieš dobre napodobiť písmo
         Tomašových. Napíšeme jej v jeho mene list a vyzveme ju, aby prišla iste na ples. Sadni si
         teda a píš, ja ti budem diktovať.“
   </p>
   <p>
    Turaj si mechanicky sadol, mlčky vzal do ruky pero, urobil niekoľko čiarok, napodobujúc
         písmo Tomašových na papieri; tento potom odložiac, vzal listový papier a písal, čo mu Hamiš
         diktoval.
   </p>
   <p>
    Keď už bol hotový, rečie:
   </p>
   <p>
    „Podpisovať ho nemusíš, miesto mena dolož len: „Túžobne Vás očakávajúci Janko.““
   </p>
   <p>
    Boli hotoví a vrátili sa zase ku panej, ktorú boli zanechali v hosťovskej svetnici.
   </p>
   <p>
    Keď Turajovci odišli, Hamiš usmievajúc sa vošiel do svojej pisárne, odložil prihotovený
         list a pobral sa tiež von z domu.
   </p>
   <p>
    Od toho času uplynulo niekoľko dní, snáď i nedieľ, ale o meštianskom plese hovorilo sa i
         ďalej, hoci už bol predo dvermi nový, senickou noblesou usporiadaný ples maďarského klubu.
   </p>
   <p>
    Milina Vodová sedela vo svojej izbičke pri vyšívaní. Vyšívala si práve na poduškovej
         mriežke tieto slová: „Dobrú noc, dobre spi.“ S vyšívaním bola už takmer hotová, chcela ho
         odložiť a porovnať s už vyšitou hotovou mriežkou, na ktorej stálo: „Dobré ráno! Čo sa ti
         snilo?“ keď odrazu ozve sa hlas umieráčka, zvoniaceho na skonanie.
   </p>
   <p>
    „Dobrú noc, dobre spi!“ šeptaly ústa Miliny a vzdychnutie, jako by modlitba za pokojné
         skonanie umierajúceho, vydralo sa z jej pŕs. Nechajúc šitie stáť, složila ruky, akoby k
         modlitbe a rozmýšľala.
   </p>
   <p>
    Bolo počuť klopanie na dvere, ale Milina ho nepočula. Dvere sa otvorily a v nich zjavila
         sa postava poštára, ale ona ho nevidela, ani mu neodpovedala na pozdrav.
   </p>
   <p>
    „Prosím za odpustenie! Ráčite byť príliš zamestnaná, slečno,“ hovoril poštár.
   </p>
   <p>
    Milina cele predesená vytrhla sa zo svojich myšlienok.
   </p>
   <p>
    „Tu prinášam slečne zásielku,“ pokračoval listonoš a podával Miline maličký balík,
         „prosím potvrdiť prijatie.“
   </p>
   <p>
    „Mne zásielku?“ diví sa Milina, „veď ja som nič neobjednala.“
   </p>
   <p>
    „Snáď pani matka, alebo niekto druhý,“ rečie poštár, „tým väčšie prekvapenie pre slečnu.
         Zásielka znie: „Slečne Miline Vodovie, Senica.“ A poneváč tu druhej slečny Vodovej niet,
         musí teda slečne prislúchať.“
   </p>
   <p>
    Milina mechanicky podpisovala prijatie a odovzdala listonošovi, ktorý ukloniac sa, chcel
         sa vzdialiť, keď ho Milina oslovila:
   </p>
   <p>
    „Neviete, pane listonoš, komu to zvonili?“
   </p>
   <p>
    „Hovorí sa, že Vilme Vargovie.“
   </p>
   <p>
    „Čo hovoríte!“ povie zadivene Milka.
   </p>
   <p>
    „Veru som tak počul.“
   </p>
   <p>
    „Ale veď len nedávno bola na plese.“
   </p>
   <p>
    „Však to jej poškodilo. Odtiaľ ju už polomŕtvu priniesli, viacej už nevstala a ani nikdy
         už nevstane. Mám česť porúčať sa.“
   </p>
   <p>
    „Porúčam sa,“ odpovedá Milina a oči sa jej sperlily slzami. „Ba či to ozaj Vilme? Chúďa!
         Turaj ju môže mať na svedomí. On je príčinou jej včasnej smrti,“ hovorila Milina sama so
         sebou, nedôverujúc pravdivosti poštárovho slova.
   </p>
   <p>
    Ale poštár hovoril pravdu. Vilma Vargovie vskutku skončila svoj pozemský život. Z
         náručia smrti, ktorým ju táto už na plese bola objala, nemohol ju viacej vytrhnúť ani nový
         lekár pri všetkom svojom umení.
   </p>
   <p>
    Vilmina smrť, o ktorej Milinu i jej matka upovedomila, dotkla sa boľne Miliny. Balík,
         prišlý z pošty zostal neotvorený, nedotknutý ešte i vtedy, keď už bolo po pohrebe Vilminom.
         Milina, či v myšlienkach súc ponorená, či snáď z ľahostajnosti k zásielke, keď počula o
         smrti Vilminej, svinula šitie a do neho vložila i prinesený balíček; odložila oboje do
         šijacého košíka. Tam by bol ležal neviem dokiaľ, lebo Milina bola zaujatá s chystaním sa na
         ples a inými prácami, vyšívanie nechala tedy stáť. Tu však deň pred plesom navštívila
         Milinu jej priateľka Anička Zorová, ktorá sa tiež chystala s Milinou na ples.
   </p>
   <p>
    „No, Milinka, máš už všetko hotové?“ spytovala sa Anička, „ja som už hotová, len sa
         obliecť. Jestli by si nebola hotová, mohla by som ti pomôcť.“
   </p>
   <p>
    „Ďakujem ti, dušička moja! Šaty mám hotové, len pár mašličiek ešte prišiť.“
   </p>
   <p>
    „No, škoda veru, bola by som ti pomohla, ale som len múdra, pravda Milinka? Najprv sebe
         pošijem a potom, keď viem, že máš i ty všetko hotové, ponúkam sa ti na pomoc,“ smiala sa
         Anička. „Ale ozaj, tie mriežky máš už vyšité, ukáž mi ich, Milinka, musí to utešené
         vyzerať.“
   </p>
   <p>
    „Ešte nie som úplne hotová s nimi; ale už mi málo chybuje. Jestli ti ľúbo, obzri si ich,
         sú hen v šijacom košíku složené.“
   </p>
   <p>
    Anička vstala, vzala svinuté mriežky, ktoré keď rozvinula, vykotúľal sa z nich malý
         balíček na stolík.
   </p>
   <p>
    „Čo to máš za balík? Z pošty a ešte nie je ani otvorený,“ riekla Anička.
   </p>
   <p>
    „Máš pravdu, na ten som ja úplne zabudla.“
   </p>
   <p>
    „Ej, ej, Milinka! To je veľká nevšímavosť od teba, alebo ti snáď veľmi nezáleží na tom,
         od koho to prichodí. Tak sa mi pozdáva, že je to písmo Janka Tomašových.“
   </p>
   <p>
    „Už by sa bol pýtal po ňom, veď tu bol od tých čias, čo som to dostala,“ odvetila
         Milina.
   </p>
   <p>
    „Takmer by som sa smela staviť.“
   </p>
   <p>
    „Snáď by si aj prehrala.“
   </p>
   <p>
    „Čuješ, neviem,“ krútila hlavou Anička.
   </p>
   <p>
    „No, hneď uvidíme,“ riekla Milina, vzala balík a chcela ho otvoriť, keď niekto zaklopal
         na dvere.
   </p>
   <p>
    „Voľno!“
   </p>
   <p>
    Do izbičky vstúpil Janko Tomašových; dievčatá sa zapýrily, pozerajúc jedna na druhú. Ich
         pohľady neušly pozornosti Paľkovej, ktorý preto rečie:
   </p>
   <p>
    „Ráčte odpustiť, slečny, jestli som neprišiel vhod.“
   </p>
   <p>
    „Oj, prosím, pane pravotár! Ste nám vítaný dvojnásobne,“ hovorila Milina, lebo sme práve
         o vás hovorily, a to nás práve prekvapilo, že ste zrovna v tom okamžení prišli. Slečna
         Anička chcela sa staviť, že toto písmo je vaše; ja som tvrdila, že by prehrala.“
   </p>
   <p>
    Tomašových vzal balík do rúk a hľadiac na písmo, povedal:
   </p>
   <p>
    „Slečna Milinka, máte pravdu. Keby sa bola slečna Anička stavila, iste by bola
         prehrala.“
   </p>
   <p>
    „Ale v tom mi už len dáte za pravdu, že sa aspoň ponáša na vaše písmo.“
   </p>
   <p>
    „To už máte úplnú pravdu, že veľmi napodobňuje moje ťahy, tak že som sám zvedavý, od
         koho to pochádza.“
   </p>
   <p>
    „Tomu sa dá ľahko odpomôcť,“ rečie Milina; „otvorte balík a hneď uvidíme.“
   </p>
   <p>
    „Prosím, slečno, snáď by ste mohla banovať, keby som to ja urobil. Kto zná, čo tam za
         tajnosť skrytá a keby som ju odokryl, snáď by vás to i mrzeť mohlo,“ povedal Janko a podal
         balík Miline, ktorá ho vezmúc, riekla:
   </p>
   <p>
    „Hneď bude po tajnostiach,“ a roztvorila balík.
   </p>
   <p>
    Na tvárach prítomných sa zrkadlila zvedavosť a napätie, ktoré sa však premenily v úžasné
         prekvapenie.
   </p>
   <p>
    Milina zbledla jako stena.
   </p>
   <p>
    Anička s pravotárom sa dívali na ňu, jako keby boli stratili smysly.
   </p>
   <p>
    Všetci traja tu stáli jako omráčení hromom, keď z otvoreného balíka vytiahli tabatierku
         a veľké, okrúhle, do žltého drôtu zapravené okuliare.
   </p>
   <p>
    Prešla dobrá chvíľa a ani jeden z prítomných nevedel k sebe prísť; konečne preca Janko
         sa zbadal a povie:
   </p>
   <p>
    „Prosím, slečno! Dovoľujem si tú indiskretnosť, že vás prosím o maličké vysvetlenie
         tejto zásielky, a to tým viacej, že vidím ťahy svojho písma na nadpise napodobnené, dľa
         čoho aj slečna Zorová súdila, ba sa aj staviť chcela, že to je moje vlastné. Viem, a som
         presvedčený o tom, že žiadna z vás mňa za pôvodcu niečoho takého pokladať nebude.“
   </p>
   <p>
    „Zaiste, že nie!“ odpovedaly razom obe dievčatá.
   </p>
   <p>
    „Smiem teda prosiť slečny o to: či nemáte tušenia alebo podozrenia, od koho by to mohlo
         pochádzať?“
   </p>
   <p>
    „Nechcem nikoho obviňovať, ale ani upodozrievať,“ riekla Milina so sebavedomím: „pán Boh
         to vie najlepšie, nech mu odplatí spravedlive. Ostatne ale ak je vám ľubo a ak vám na tom
         záleží, tu je i sprievodný list, prečítam vám ho. Ja som ho ešte nečítala.“
   </p>
   <p>
    Tomašových vzal list a čítal jak nasleduje:
   </p>
   <p>
    „Blahorodá slečna!
   </p>
   <p>
    Poneváč viem, že istotne prídete na ples, usporiadaný maďarským klubom, aby Vám tam
         nebol dlhý čas, lebo sa tam len samé maďarské piesne budú spievať a maďarské tance tančiť a
         Vy by ste sa mohla nudiť, teda pre ukrátenie času posielam Vám tu pripojené dary s tou
         žiadosťou, že príduc na ples, nezabudnete tieto so sebou priniesť.
   </p>
   <p>
    Vaše rúčky bozkávajúc, zostávam Vás túžobne očakávajúci Janko.“
   </p>
   <p>
    Tomašových zbledol. Zprvu neriekol nič, lebo sa zdalo, jako by bol rozmýšľal, potom ale
         riekol:
   </p>
   <p>
    „Slečna Milinka, ráčte dovoliť, že si tento list, čo len na krátky čas podržím u seba.“
   </p>
   <p>
    „Nezáleží mi na ňom,“ odvetila Milina.
   </p>
   <p>
    „Ďakujem vám, slečna,“ uklonil sa Tomašových; „dúfam, že sa na plese preca uvidíme,
         teraz sa ale porúčam.“
   </p>
   <p>
    „Ach!“ vzdychla si Milina po odchode Tomašových, preca som zle urobila, že som mu ten
         list dala. Nevedela som, čo v ňom môže byť. Kto zná, čo z toho ešte môže povstať. Ani
         neviem prečo, ale taký strach ma napáda, že keby som sa nehanbila, hneď by som bežala za
         ním, aby mi ho vrátil.“
   </p>
   <p>
    „Ale čo by povstalo?“ hovorí Anička; Tomašových je nielen múdry, ale aj rozvážny pán.“
   </p>
   <p>
    Slová Aničkine i keď snáď pôsobily na utíšenie Miliny, preca ju nemohly uspokojiť úplne.
   </p>
   <p>
    Dievčatá ešte dlho sedely spolu a hovorily, kým sa rozišly. No nechajme ich samé, aby
         sme nemuseli byť svedkami tých slz, ktoré sa perlily z oka slovenskej devušky.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505866">
       </a>
       Následky poštovej zásielky
      </h2>
     </div>
    </div>
   </div>
   <p>
   </p>
   <p>
   </p>
   <p>
    Janko Tomašových opustil chyžku Miliny Vodovie vo veľmi rozčúlenom stave. Krv mu mocne
         prúdila, ba vrela i v tej najmenšej žilke tela, derúc sa na povrch. V hlave mu hučalo ani v
         úle, z ktorého sa práve strojí vyleteť roj. Rojily sa i tie jeho myšlienky, vyletovaly,
         stíhaly jedna druhú jako tie vyletujúce včielky; dlho, dlho sa nemohol na ničom ustáliť, až
         konečne sa preca ustálil na tom, že vyhľadá notára Turaja a bude žiadať zadosťučinenie.
   </p>
   <p>
    I nebola mu to ťažká vec. Notár sa práve nachodil v služnovskom úrade. Sem obrátil
         Tomašových svoje kroky a tu vskutku našiel toho, koho hľadal. Bez okolkov ho oslovil,
         hovoriac:
   </p>
   <p>
    „Pane notár! mám sa s vami shovárať vo veľmi delikátnej záležitosti,“ a tu vytiahnuc
         list, ktorý mu bola Milina ponechala, pokračoval: „Poznáte toto písmo?“
   </p>
   <p>
    Turaj sa prizrel i vedel hneď, koľko bilo. Ale nedal, aspoň nechcel dať na javo; pokrčil
         ramenami a jako by mu to bolo cele lahostajným riekol:
   </p>
   <p>
    „Mne sa tak vidí, jako by to bolo vaše písmo.“
   </p>
   <p>
    „Áno, je také, ako by bolo moje, len že vy ste ho falšoval.“
   </p>
   <p>
    „Prosím, neurážajte.“
   </p>
   <p>
    „Teda ste to napísal vy?“ Tomašových hľadel prosto Turajovi do očí, ktorý, vyhýbajúc
         jeho zraku, dal i vyhýbavú odpoveď, že on má celkom inakšie písmo.
   </p>
   <p>
    Tomašových vidiac, že mu Turaj vyhýba a nemajúc vôle ďalej sa s ním dohadovať a aby sa
         utvrdil, či je jeho podozrenie správne, uchopil sa pravotárskej taktiky, hodil slučku pánu
         Turajovi rieknuc:
   </p>
   <p>
    „Teda vám mám doviesť svedka, ktorý vám to povie do očí? Je to veľmi šteklivá vec,
         týkajúca sa mojej cti a dobrého mena. Budete teda tak láskavý a doprevadíte ma k pánu
         Hamišovi, aby sa vec úplne vysvetlila?“
   </p>
   <p>
    Turaj nazdávajúc sa, že ho Hamiš prezradil, riekol:
   </p>
   <p>
    „Chtiac si spraviť fašiangový žart, pán Hamiš ma požiadal, aby som písal, čo mi bude
         diktovať a aby som v písme napodobnil vaše ťahy. On diktoval, ja som písal. Čo ale mal v
         úmysle, alebo čo s tým urobil, to neviem, ani za to nemôžem byť zodpovedný.“
   </p>
   <p>
    „Počuli ste, pánovia, soznania pána notára o pánu Hamišovi,“ hovoril Tomašových; „v páde
         potreby mi to dosvedčíte.“
   </p>
   <p>
    S tým sa vzdialil. Zo služnovského úradu išiel prosto k Hamišovi, ktorého však nenašiel
         doma. Umienil si, že ho dočká, kým sa navráti, aby ho ťahal na zodpovednosť. Ale Hamiš sa
         nevracal. Tomašových bol však príliš rozčúlený, aby bol mohol v dome Hamišovom pokojne za
         dlhší čas vydržať. I vzdialil sa teda s úmyslom, že príde druhý raz, alebo že ho vyhľadá
         niekde inde. No šťastie mu neprialo. Hamiš, ako by bol zmiznul z mestečka: nielen že sa s
         ním Tomašových nikde nesišiel, ale ani doma ho nemohol nájsť, čo ho aj niekoľko razy
         hľadal.
   </p>
   <p>
    Tomašových bol veľmi mrzutý. A jako by nebol? Veď už bol posledný deň: večer už mal byť
         ples maďarského klubu a on chcel tú potupnú záležitosť ukončiť ešte prv, ešte pred plesom,
         a nemohol s Hamišom ani len na slovo prísť.
   </p>
   <p>
    Keď sa už dobre zmrklo, odobral sa na ples s predsavzatím, že Hamiša bude volať na
         zodpovednosť, buď čo buď. Ale ten mu vedel vyhýbať i tu.
   </p>
   <p>
    Na ples prišla i Milina. Ale jako? Jej objavenie vzbudilo všeobecnú pozornosť. A jako by
         nie. Veď prišla v čiernych hodvábnych šatoch. Všetko sa divilo.
   </p>
   <p>
    „Pán Boh jej od rozumu pomáha,“ hovorila jedna z prítomných paní.
   </p>
   <p>
    „Ach nie, mama!“ ozve sa jej dcéra s veľkou červeno-bielo-zelenou kokardou vo vlasoch;
         „ona vie, že by dnes nebola kráľovnou plesu, preto sa obliekla do čiernych šiat.“
   </p>
   <p>
    „A preca jaká je hrdá,“ poznamená jej súsedka; „pozri sa len na ňu, baronovi ti dala
         košík, nechce ísť s ním do kola.“
   </p>
   <p>
    „Mátoha!“ rečie prvšia, „mohla by si to za česť považovať, že ju osloví, a nie mu ešte
         košík dať.“
   </p>
   <p>
    „Ba, dobre mu tak,“ poznamenala jej mama, „na čo sa na také ohliada, ktoré toho ani
         hodné nie sú.“
   </p>
   <p>
    „Veru máš pravdu, mama! my vlastenky jako by sme nič neboly.“
   </p>
   <p>
    V tom prešli okolo Hamiš so služným.
   </p>
   <p>
    Hamiš práve hovoril k služnému: „Žiadon z nás by sa nemal o ňu ani len ozreť. Veď nám to
         z posmechu vykonala. Lebo, čože chce inšieho tým, jako vyjadriť svoj smútok nad tým, že
         vydržiavame vlastenecký ples. Upozorni na to mladých ľudí a povedz im, aby sa na ňu
         neobzreli.“
   </p>
   <p>
    Heslo bolo dané. Slová Hamišove zdaly sa účinkovať. Stá očí, mužských i ženských,
         obrátené bolo na Milinu. Prisviedčali mu všetci. Ale keď pozreli na Milinu, už zabudli na
         všetko. Jej pohľad, jej úsmev odzbrojil i tých najzúrivejších.
   </p>
   <p>
    Milina teda dobre sa zabávala, bárs sa tanca ani nezúčastnila. Okolo nej sa to všetko
         krútilo, jako by im bola počarovala. Ešte ani len pre košíky sa nehnevali na ňu. A veď, kto
         by sa vedel na krásu a na ľadnosť hnevať? A o Miline mohlo sa naozaj povedať, že bola
         krásna.
   </p>
   <p>
   </p>
   <p>
   </p>
   <div class="literallayout">
    <p>
     <br/>
     „Tuším ťa, dievčatko, čerti maľovali,
     <br/>
     že na tvoje líčka toľko krásy dali.
     <br/>
     Maľoval mňa Pán Boh z vysokého neba;
     <br/>
     veď dobre vedel, že mne krásy treba.“
     <br/>
    </p>
   </div>
   <p>
   </p>
   <p>
   </p>
   <p>
    Len Hamiš nevedel skrotiť svoju zášť. On jej nemohol odpustiť, že sa nehanbila za to, že
         pochodí zo slovenského rodu; áno, že sa verejne držala za Slovenku: preto zúril proti nej,
         jako proti všetkému, čo bolo slovenské.
   </p>
   <p>
    Bolo po polnoci, Milina nebola už prítomná na plese, išla domov. Tomašových sliedil po
         Hamišovi. Vo dvorane ho nebolo. Medzi hosťami ho tiež nikde nepozoroval i chodil z jednej
         chyžky do druhej. Naposledy ho preca len našiel v jednej z pobočných chyžiek, kam sa i s
         Turajom bol utiahnul.
   </p>
   <p>
    „Hľadáš nás?“ volal mu posmešne v ústrety Hamiš, sotva že vošiel do chyžky.
   </p>
   <p>
    „Hľadám — a našiel som vás,“ rečie chvejúcim sa hlasom Tomašových.
   </p>
   <p>
    „Počul som,“ hovorí Hamiš vyzývavo, „že chceš jakési zadostučinenie.“
   </p>
   <p>
    „Keď už vieš, netreba mi zbytočne hovoriť.“
   </p>
   <p>
    „Dobre! keď sa ti tak páči a chceš ma na silu zničiť, nedbám. Tu sú dve guľky: ťahaj.“
   </p>
   <p>
    Tomašových zdvihnul ruku, aby jednu z guliek vytiahnul, ale v tom okamihu vrútilo sa
         niekoľko mladých ľudí do chyžky na čele s Ivanom Halašom, ktorý si všemožne dal záležať na
         tom, aby sa Hamiš nesišiel nejako s Tomašových.
   </p>
   <p>
    Ivan si myslel, že prišiel dosť zavčasu, lebo nič nápadného nespozoroval medzi oboma.
         Tomašových však vtedy už stiahnul ruku zpäť a vytiahnutá guľka zmizla v jeho vrecku. To sa
         stalo v niekoľkých okamženiach medzi Hamišom a Tomašových, to okrem Turaja nevedel žiaden.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578206">
       </a>
       O jednoho menej…
      </h2>
     </div>
    </div>
   </div>
   <p>
   </p>
   <p>
   </p>
   <p>
    Minulo niekoľko týždňov. Tuhá zima sa pomaly zmierňovala. Sneh sa pomaly topil, voda
         odtekala. Krásné senické pole už skopnelo a sneh bolo pozorovať už len na ďalších vŕškoch.
         Prichádza jaro. Jeho poslovia sú už tu. Bliska, mlynárčik a konipások sa už vrátili do
         našich krajov, veselo poletujúc a všade sa spytujúc: „živlis? živlis?“ a po plotoch a
         hatiach zase iné vtáča pokrikuje: „v päte tŕň — čiči tŕň“.
   </p>
   <p>
    Bol pekný deň. Kto len mohol, poberal sa von. Koho dnes krása dňa nevyvábila z chyžky,
         ten musel byť veľmi zaneprázdnený, alebo snáď chorý. Medzi poslednejšími nachodil sa i
         Hamiš, ktorý ležal ťažko chorý od posledného bálu.
   </p>
   <p>
    Lekári mu vypovedali, ale jemu sa ťažilo sťahovať sa z tohoto sveta. A keď videl, že
         choroba jeho sa veru rozmáha a on čo deň hynie, skúsil šťastie i u nového doktora. Dal si
         ho teda volať; ale malo sa to stať len potajomky, aby sa svet nedozvedel o tom, lebo ináčej
         by bolo po jeho vlasteneckej sláve.
   </p>
   <p>
    Práve vnišla posluhovačka do jeho chyže, prichodiac od doktora a oznamujúc chorému, čo
         vykonala:
   </p>
   <p>
    „Pán doktor odkazujú službu,“ hovorila; „že oni nemajú príčinu pred nikým ukrývať sa,
         ani potajomky pána veľkomožného navštevovať, — ale jestli si to pán veľkomožný žiada, aby
         ich navštívili, že vtedy musia byť i ostatní páni doktori prítomní, ináčej že neprídu.“
   </p>
   <p>
    Hamiša ani čo by bol studenou vodou oblial, tak učinkoval naňho doktorov odkaz. Hej!
         keby bol býval zdravým, bol by sa postavil na nohy, ale strach pred smrťou ho pokoril a on
         sa podrobil vôli doktorovej.
   </p>
   <p>
    „Choď, povedz pánu doktorovi, aby sa mu páčilo prísť a zavolaj aj predošlých pánov, aby
         ma navštívili; ale nehovor, že si bola aj u nového doktora.“
   </p>
   <p>
    Posluhovačka odišla, aby zavolala lekárov. I netrvalo dlho, čo prišli napred dvaja starí
         a za nimi i tretí znovu volaný mladý doktor, ktorého oba predošlí, vedomí svojich
         mnoholetých skúseností, privítali s ľahkým ironickým úsmevom. Nový doktor to pozoroval, ale
         nedal sa mýliť.
   </p>
   <p>
    Porada lekárov sa začala. Náhľady o stave nemocného sa vymieňaly. Výsledok porady bol
         ten, že sa obaja starší lekári zriekli ďalšieho liečenia, ponechajúc nemocného novému
         doktorovi, poneváč mali nemocného za strateného. Oni sa už vopred tešili fiasku mladého
         doktora a smiali sa mu, keď dal horúceho vlastenca obložiť studeným ľadom.
   </p>
   <p>
    „Však ho ty vyliečiš,“ pomysleli si oba doktori a boli radi, že v prípade nezdaru
         ponesie vinu nový pán lekár. Ale komu Pán Boh, tomu všetci svätí. Ľadové liečenie
         účinkovalo a chorý Hamiš sa začal zotavovať. Sotva minulo štrnásť dní a už ho vidíme sedeť
         pri pisacom stolíku.
   </p>
   <p>
    Keby sme nahliadli do jeho písma, videli by sme, že pán Hamiš podáva zprávu zo stolice o
         nebezpečných panslávskych pohyboch v Senici a na okolí. Meštianska zábava nesmela vystať;
         opísaná bola tými najkrikľavejšími barvami a vlastenectvo Janka Tomašových zradou
         biľagované. Služný, čo málo energický a slabý predstavený, mal by byť nahradený novým.
         Nebol ušanovaný ani nový doktor, lebo bol opísaný, čo nebezpečný pansláv, ktorý vie dobre
         liečiť choroby.
   </p>
   <p>
    Hamiš bol práve túto zprávu dokončil a ihneď ju poslal na poštu, keď tu bolo počuť
         klopanie na dvere, ktoré sa ešte prv otvorily, než by bol mohol Hamiš zvolať: „voľno“.
   </p>
   <p>
    „Vedia, čo nového?!“ hovoril vo dverách cele naplašený Paľko Turaj, bez toho, že by bol
         Hamiša pozdravil.
   </p>
   <p>
    „Nechodím ešte nikam, nemôžem teda ani vedeť.“
   </p>
   <p>
    „Tomašových sa zastrelil.“
   </p>
   <p>
    „O jednoho pansláva menej,“ prehodil lakonicky Hamiš.
   </p>
   <p>
    „Ale našli pri ňom ten list, čo sme písali Miline, ba i tú čiernu guľku, čo si bol na
         plese vytiahnul.“
   </p>
   <p>
    „Blázon! veď aj moja bola čierna a mal som sa preto zastreliť? Ostatne, však o tom,
         okrem nás, nevie nikto nič. My budeme mlčať.“
   </p>
   <p>
    „Ja sa ale preca bojím, že to dajak príde najavo,“ rečie Turaj; „kto zná, či Milina nemá
         podozrenie a tú neprinútime k mlčaniu.“
   </p>
   <p>
    Hamiš rozmýšľal, ale potom riekol:
   </p>
   <p>
    „Kým tá vec príde najavo, to potrvá čas. Ale bude dobre, keď sa oba utiahneme. Ja na
         radu lekára odídem bezodkladne do Smokovca a oni, keby šípili niečo, že by ich chceli
         predvolať, nech sa tiež vzdialia. Následkom toho sa vec pretiahne a stratí zo svojej
         ostrosti. Ale pri vyšetrovaní rozumie sa, že ani oni, ani ja, nebudeme o ničom vedeť.“
   </p>
   <p>
    Turaj mlčal, ale bol veľmi nespokojný, keď odchodil od Hamiša.
   </p>
   <p>
    Smrť Tomašových dojala, ba hrôzou naplnila každého. Kto ho poznal, každý ho ľutoval,
         Hamiš bol snáď jediným, ktorý si nič z toho nerobil. Nik to nemohol pochopiť, ba ani
         nezvedel príčinu, čo pohlo mladého muža, požívajúceho vážnosť a úctu meštianstva, že siahol
         na svoj život.
   </p>
   <p>
    Pochovali ho, na pohrebe plakalo všetko, len úbohá Milina nemohla plakať, ale tým väčší
         žiaľ svieral jej srdiečko.
   </p>
   <p>
    Nie menšie muky pocítil i Turaj, ktorému sa zdalo, že mu ustavične niekto privoláva:
   </p>
   <p>
    „Tys ho zavraždil; ty si príčina jeho smrti. Keby nie teba, mohol žiť.“
   </p>
   <p>
    On každú chvíľu očakával predvolanie pred súd a to ho natoľko trápilo, že sa rozhodol
         posluchnúť radu Hamišovu a vzdialiť sa z domu. Ponechajme ho; veď i tak mu nemôžeme pomôcť,
         uľaviť jeho mukám, ktoré sa čím ďalej tým viac množia. Popri osobe Tomašových hrozí mu ešte
         i bledá postava Vilmina. I táto sa mu odrazu, jako biely duch zjavila, upomínajúc ho na
         dané, ale zrušené slovo.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578475">
       </a>
       Púť na Velehrad
      </h2>
     </div>
    </div>
   </div>
   <p>
   </p>
   <p>
   </p>
   <p>
    Šiesteho apríla 1885 minulo tomu tisíc rokov, čo Method, prvý biskup kresťanských
         Slovákov, zomrel na moravskom Velehrade.
   </p>
   <p>
    Method bol nielen zakladateľom kresťanstva medzi Slovákmi, ale spolu i zakladateľom
         slovanskej vedy a osvety. I uzavreté bolo vo vďačných srdciach zasvätiť tisícročnú pamiatku
         smrti veľkého biskupa a apoštola Slovanov slávnostným a veľkolepým spôsobom. Slávnosti boly
         sriadené na Velehrade. Tam putovaly tisíce z Čiech, Moravy, Sliezska a Haliče. Na Velehrad
         sa strojili i vďační Slováci. Dňa 20. mája mali sa sísť všetci pútnici slovenskí v Uhorskom
         Hradišti. Mnoho sa ich hlásilo na púť, ale nedostáli všetci slovu. Postarali sa o to páni
         služnovci, vyhlásiac, že každý, kto by sa opovážil putovať na Velehrad, bude pokutovaný na
         päť zlatých. Služného vyhlásenie účinkovalo: slovenských pútnikov ubudlo, bo sa naľakali
         pokuty.
   </p>
   <p>
    Medzi tých, ktorí sa nedali hrozbami zastrašiť, patria i farníci z Krupej. Z tej Krupej,
         kam bola odvezená brána Bráneckého zámku, ktorá podnes uzaviera krupanský pánsky kaštieľ.
         Dvanástimi volmi ju odvážali.
   </p>
   <p>
    Krupanci kráčajú cez Senicu. Neboja sa ani dážďa, ktorý ich kropil, ani pohľadov pána
         služného, ktorými ich meral, ale ani poznámok tých, ktorým sa neľúbila púť na Velehrad.
   </p>
   <p>
    „To by preca vláda mala zakázať,“ povie jeden z priateľov Hamišových, bo Hamiš sám už
         bol odcestoval.
   </p>
   <p>
    „Keby som ja bol služným,“ rečie druhý, „ja by som ich dal všetkých aj s kňazom
         pochytať.“
   </p>
   <p>
    „Úplným právom,“ rečie prvý; „veď je to do očí bijúca demonštrácia proti uhorskému
         štátu.“
   </p>
   <p>
    „Nuž a páni notári,“ zamieša sa do reči židák Kirschmann, „či tí môžu tam ísť?“
   </p>
   <p>
    Židákovi nikto neodpovedal. To ho však nemýlilo. On ešte viacej, jako by posmelený,
         rečie:
   </p>
   <p>
    „Ja som počul, že i pán notár Turaj odišli tam. A keď ten smie, smie aj druhý.“
   </p>
   <p>
    „A vedia to s istotou, kam šiel notár Turaj?“ pýtal sa Kirschmanna služný.
   </p>
   <p>
    „Počul som, pán veľkomožný.“
   </p>
   <p>
    „Zajtra ráno budú citovaný do môjho úradu v tejto záležitosti, či vedia?“
   </p>
   <p>
    „Áno, viem, pán veľkomožný a keď ma budú citovať, prídem, aj im vyrozprávam všetko.“
   </p>
   <p>
    Židák bol by ešte i viacej rozprával, ale služnodvorský ho nakrátko odbavil, rieknuc:
   </p>
   <p>
    „No, dosť už; zajtra mi povedia v úrade.“
   </p>
   <p>
    Pútnici z Krupej boli už za Senicou. Tichý dáždik sprevádzal ich na ceste do Sobotišťa.
         Bránecký hrad zahalil sa do tmy pred nimi, jako by sa bol hanbil, alebo žialil, že sa v
         rumoch nachodí.
   </p>
   <p>
    Kirschmann ešte toho dňa dostal predvolanie pred služnovský úrad. Predvolanie znelo na
         štvrtok. Vo štvrtok bol trh a to nebolo po vôli predvolanému. No, ale keď to muselo byť,
         prišiel v určený deň do úradu. No nebavil sa tam dlho. Výsluch bol v pár minútach ukončený
         a Kirschmann sa už na trhu jednal s Kulišom o osminu grajciara. Kuliš nechcel spustiť a
         Kirschmann pridať. Tamten sa hneval, že ho chce oklamať, tento zas dobíjal, aby mu to
         doprial a nežiadal jeho škody. Vtom sa objavil vozík s hajdúchom na baku. Hajdúch volal
         síce, aby sa ľudia vyhli, ale v tom hluku málokto ho počul a keby i bol počul, nepodbal
         veľmi mnoho na to. To podurdilo pána služnodvorského. A ako by ho nepohnevalo, keď dnes
         prvý krát vyšiel vo svojom sprežení a na novom kočíku a nik si ho ani nepovšimnul, ba ešte
         sa mu ani s cesty nevyhne.
   </p>
   <p>
    Zpočiatku to ešte len trpel, ale čím ďalej, tým viacej ho to dopaľovalo. Práve prišiel
         až ku Kulišovi, ktorý sa dohadoval s Kirschmannom a ani nevidel, kto ide a ani nepočul, či
         dakto naňho volá: stál skoro na prostred cesty.
   </p>
   <p>
    To už bolo primnoho. Toľko trpezlivosti už nemal pán služnodvorský i vyskočil z vozíka,
         pribehol ku Kulišovi a flask ho pozauši, že sa mu len tak v očiach zaiskrilo.
   </p>
   <p>
    „Čo sa nevyhneš s cesty?“
   </p>
   <p>
    Kuliš sa zvrtne, nerozmýšľa dlho, ale vráti naskutku pôžičku pána Osuského i s úrokami a
         hneď i zmizne a stratí sa prv ešte, kým sa zbadal pán služnodvorský, čo sa to s ním
         porobilo.
   </p>
   <p>
    „Kde je ten kujon?“
   </p>
   <p>
    „Stratil sa,“ rečie ktosi.
   </p>
   <p>
    „Ba vyhnul s cesty,“ riekol druhý so smiechom.
   </p>
   <p>
    „Jako sa volá?“ pýta sa pán služný.
   </p>
   <p>
    Všetci krčili plecami a žiaden nevedel, alebo snáď len nechcel vedeť. Vtom predstúpi
         Kirschmann, keď nik nechcel meno Kulišovo zradiť a povie:
   </p>
   <p>
    „Ja viem, pán veľkomožný,“ i povedal meno ušlého.
   </p>
   <p>
    No služný sa nezaradoval a bokom hodený pohľad na Kirschmanna neprezradzoval jeho veľkú
         vďačnosť. Veď keby nie Kirschmanna, nebolo by žaloby na notára Turaja, že šiel na Velehrad.
         On by nebol musel ísť vec vyšetrovať a nebolo by sa to stalo, čo sa ho tak nepríjemne
         dotklo, beda však židáčikovi, jestli sa nedokáže jeho obžaloba.
   </p>
   <p>
    Pán služnodvorský sadol do vozíka a uháňal do V…, aby vyšetril, či je notár doma. Nič by
         si tak nebol prial, ako toho, aby našiel doma notára, aby si mohol vziať zadosťučinenie na
         Kirschmannovi.
   </p>
   <p>
    Vozík už zastal pred obecným domom vo V… Pán služnodvorský soskočil dolu. Vnišiel do
         kancelárie, ale tu nebolo nikoho. Pobral sa teda do bytu notárovho.
   </p>
   <p>
    Pani notárová bola sama v chyži. V rukách držala jakýsi papier, z ktorého čítala. Jej
         oči boly porosené slzami. Nepozorovala príchod služnodvorského, preto ani neodpovedala na
         jeho pozdrav. Ale i pán služnodvorský bol veľmi rozčulený a preto si ani toho všetkého
         nepovšimol, ale pristúpiac k panej, riekol:
   </p>
   <p>
    „Doma pán notár?“
   </p>
   <p>
    Pani notárová až teraz pozorovala, že nie je sama; poutierala si zaslzené oči a povie:
   </p>
   <p>
    „Nie je ho doma. Neviem, čo by som za to dala, keby tu bol,“ odpovedala pani notárová a
         začala znovu utierať slzy. Ale pán Osuský nedbal na to všetko, i rečie prísnym hlasom: „A
         kdeže je?“
   </p>
   <p>
    „Sama neviem,“ rečie pani notárová; „vybral sa, že pôjde na výstavku do Pešti a tu som
         dostala práve list, v ktorom mi ktosi píše, že sa nachodí na Velehrade…“
   </p>
   <p>
    „Kde? — na Velehrade!“ vykríkol pán Osuský, jakoby bez seba.
   </p>
   <p>
    „Áno, na Velehrade,“ prisvedčila pani; „nech si to len pomyslia!“
   </p>
   <p>
    „Veru hrozné! A kto im to píše?“
   </p>
   <p>
    „Neviem; nie je nikto podpísaný. Jestli ľúbo, nech si to prečítajú.“
   </p>
   <p>
    Osuský siahol po liste a začal čítať. List znel nasledovne:
   </p>
   <p>
    „Blahorodá pani!
   </p>
   <p>
    Jako ich priateľ, držím si za povinnosť upozorniť ich, že ich pán nachodí sa na
         Velehrade. A pretože je tam i Milina Vodová, nech sa majú na pozore, lebo stará láska
         nehrdzavie. To som si pokladal za povinnosť im oznámiť, jako ich starý, im dobre prajúci
         priateľ.“
   </p>
   <p>
    „To písmo Hamišovo,“ pomyslel si pán Osuský, ale nič nepovedal. „Ten človek, dokiaľ ho
         kus bude, dobrým nebude.“ Pokrútil hlavou, pokrčil plecami a odovzdajúc list notárke, povie
         vážnym hlasom:
   </p>
   <p>
    „To je veľká, veľmi veľká galiba.“
   </p>
   <p>
    „Ach, čo si mám počať, ja nešťastná žena?“ zalomila rukama pani, ktorú slová pána
         Osuského ani za mak nepotešily, ktorý však prehovoril po krátkom trapnom mlčaní:
   </p>
   <p>
    „Ľutujem ich, pani moja, srdečne a prial by som si opravdu, aby to pravda nebola, čo sa
         im tu oznamuje, lebo by to mohlo mať veľmi smutné následky. Uvidíme, až sa navráti, či je
         dačo vo veci. Porúčam sa!“
   </p>
   <p>
    Pán Osuský sa vzdialil, nechajúc paniu samotnú.
   </p>
   <p>
   </p>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2578862">
       </a>
       Výsluchy a konec
      </h2>
     </div>
    </div>
   </div>
   <p>
   </p>
   <p>
   </p>
   <p>
    Zuzka Kulišovie sedela vo svojej chyžke pri obloku a vyšívala hrachovinky na plachte.
         Bola netrpezlivá a pozerala každú chvíľu do obloka, jakoby niekoho vyzerala. A vskutku,
         vyzerala si muža, ktorého jej ráno odviedli do úradu pre urazenie pána služnodvorského.
   </p>
   <p>
    „Ten sa mi už nevráti, toho tam zavrú,“ vzdychla si úbohá a pozrela na hodiny. Tie
         ukazovaly už hodne popoludní.
   </p>
   <p>
    Vtom ale počuje kroky v kuchyni a Kuliš otvoril dvere. Zuzka sedela ako zarazená,
         hľadiac si na muža, ktorý sa jej usmieval.
   </p>
   <p>
    „No, čo tak hľadíš na mňa? Daj mi radšej obed.“
   </p>
   <p>
    „No, jako ťa posúdili? Zavrú ťa?“ pýta sa ho žena, ani sa nepohnúc s miesta.
   </p>
   <p>
    „Zavrú? Neviem prečo?“
   </p>
   <p>
    „Aha, nie?“ povie nedôverčive Zuzka.
   </p>
   <p>
    „Pravdaže nie; keby mňa zavreli, museli by aj druhého so mnou.“
   </p>
   <p>
    „Nuž a jako ťa posúdili?“
   </p>
   <p>
    „Jako? Však ti hovorím, že nijako.“
   </p>
   <p>
    „Myslím si…“
   </p>
   <p>
    „No, mysli si čo chceš, len mi daj obed, bo som už lačný.“
   </p>
   <p>
    Zuzka vstala hore. Neverila síce slovám mužovým, ale bola rada, že sa jej len navrátil
         domov; i vyšla, aby mu dala obed, povzdychnúc si pri tom:
   </p>
   <p>
    „Dal by to Pán Boh, aby sa ti nič nestalo.“
   </p>
   <p>
    Jej vzdych bol vyslyšaný.
   </p>
   <p>
    Šťastlive sa vracali i pútnici s Velehradu. Doma je už aj pán notár Turaj. Doma ho už
         očakávalo odvolanie od pána služnodvorského, uložiac mu, aby sa bezodkladne odobral do jeho
         kancelárie. Sotva že sa stačil doma vyspať, už zavčas ráno poberal sa von z domu, aby
         učinil zadosť vyzvaniu.
   </p>
   <p>
    „Neslýchané! ba hrozné! notár a pansláv!“ privítal ho služnodvorský. Turaj len hľadel na
         neho a nevedel, ani čo si má mysleť, ani čo hovoriť. Služný i notár pozerali na seba.
   </p>
   <p>
    „Neviem, veľkomožný pane, či sa to oslovenie malo týkať mňa? a jestli áno, prečo?“
   </p>
   <p>
    „Sme tu len dvaja,“ vetí služný, „preto sa môže len ich týkať. A to prečo? Nuž preto, že
         sú pansláv. Pansláv a notár: to je neslýchané! Rozumia už?“
   </p>
   <p>
    „Nech mi to ráčia dokázať,“ hovoril smelšie Turaj.
   </p>
   <p>
    „Kdeže boli posledné dni?“
   </p>
   <p>
    „Na púti.“
   </p>
   <p>
    „Na Velehrade?“
   </p>
   <p>
    „Áno, na Velehrade.“
   </p>
   <p>
    „Čo teda, chcú mať ešte viacej dôkazov? Či vedia, že oni jako notár, nesmú sa tam ani
         ukázať, kde sa schádzajú panslávi?“
   </p>
   <p>
    „Ja som neputoval čo notár, ale čo katolík.“
   </p>
   <p>
    „Nech mlčia; ani čo uhorský katolík nemajú na Morave vyhľadávať svätých. My máme našich
         svätých v Uhorsku dosť. Oni nepotrebovali na Moravu putovať. Vedia, že oni tým Uhorsku
         robili hanbu?“
   </p>
   <p>
    „Neviem, veľkomožný pane! lebo ja som vykonával len svoju súkromnú povinnosť náboženskú.
         A jestli chcú vedeť, nuž im poviem, že oni sami sú príčinou mojej púti, lebo oni ma
         odhovorili, aby som si Vilmu Vargovú bral, lebo že je panslávka. Ja som ich poslúchnul a
         tým i dané slovo zrušil. Vilma zomrela a ja od tedy nemám pokoja. Oni sú teda príčinou
         môjho trápenia. Vyhľadali mi nevestu jakú sami chceli, a ešte i teraz robia medzi nami
         mrzutosti.“
   </p>
   <p>
    „Čo sa bláznia?“ osopil sa služnodvorský.
   </p>
   <p>
    „Áno, veľkomožný pane, do zbláznenia mi je. V mojej neprítomnosti prídu do môjho domu,
         nahovoria a natlčú do hlavy mojej žene všelijakých hlúpostí…“
   </p>
   <p>
    „Jako sa to opovážia hovoriť?“ pretrhol hovoriaceho v reči nahnevaný služný.
   </p>
   <p>
    „Nech sa ľúbi prečítať si tento list. Nemôžu tajiť, že v mojej neprítomnosti neboli v
         mojom dome.“
   </p>
   <p>
    „V úradnej záležitosti áno, a z toho sa im len nebudem ospravedlňovať.“
   </p>
   <p>
    „Nech sa ľúbi prečítať.“
   </p>
   <p>
    Služný vzal list a čítal nasledovné:
   </p>
   <p>
    „Milý priateľu!
   </p>
   <p>
    V služnodvorskom máš veľkého nepriateľa. Prečo? ľahko uhádneš. Netreba mi to vykladať. V
         tvojej neprítomnosti, jako sa presvedčíš, keď prídeš domov, osočil ťa pred tvojou paňou.
         Maj sa na pozore, som Tvoj Tebe dobreprajúci priateľ.“
   </p>
   <p>
    „Satan, nie priateľ,“ povie služný, prečítajúc list. Ten ich tajný nepriateľ privedie
         ich ešte na šibenicu. Oni si myslia, že mňa týmto zastrašia? Nie, dokiaľkoľvek sa
         neočistia, budú suspendovaný z notárstva.“
   </p>
   <p>
    „A z čoho sa mám očistiť?“
   </p>
   <p>
    „Z toho, že nie sú pansláv.“
   </p>
   <p>
    „Nech mi len ráčia povedať, aj to sa podvoľujem urobiť.“
   </p>
   <p>
    „To nie je moja vec,“ odsekne nahnevane pán služný. „Ak ale chcú moju radu poslúchnuť a
         očistiť sa od hriechu, nuž im radím, nie na Velehrad, ale do Budapešti ku krajinskej
         slávnosti na sv. Štefana putovať. To je náš patrón, ale nie akýsi Method. Podvoľujú sa
         mojej vôli?“
   </p>
   <p>
    „Podvoľujem,“ prisvedčí krátko Turaj.
   </p>
   <p>
    „Dobre! Teda potom, keď sa navrátia, uvediem ich zpäť do úradu. Ešte sa ich chcem,
         spýtať: či vedia, kto im to písal?“
   </p>
   <p>
    „Neviem,“ odpovie Turaj.
   </p>
   <p>
    „Nevedia, ale badajú. Keď prídu domov, nech srovnajú toto písmo s tým listom, ktorý v
         ich neprítomnosti dostala ich pani. Teraz môžu odísť.“
   </p>
   <p>
    Pán notár Turaj sa vzdialil. V auguste putoval znovu, nie na Velehrad, ale do Budapešti.
         Keď sa navrátil, bol zase notárom.
   </p>
   <p>
    Odišiel zo Senice i pán služnodvorský Osuský a viacej sa nevrátil.
   </p>
   <p>
    Dopomohol mu k tomu pán Hamiš. Jeho miesto zaujal voči Slovákom, Slovák ešte
         energickejší, o ktorom ešte i teraz píšu memoáre, nie síce slovenské, ale maďarské noviny.
         Kto by chcel, môže o nich čítať vo „Függetlenségu“ v letných číslach pod názvom: „Nyitrai
         botrányfészekböl.“
   </p>
   <p>
    Pána Hamiša, čo patentovaného vlastenca, povýšili za pokladníka sirotského úradu. Jeho
         zášť proti všetkému, čo je slovenské, dokázala sa skvele i tu. Slovenské nitrianske siroty
         stratily osemdesiattisíc.
   </p>
   <p>
    Anička Zorová sa vydala. Milina Vodová bola jej družičkou. Anička má sľúbené, že na
         svadbe Milinej bude jej široká.
   </p>
   <p>
    Nového lekára ešte vždy ženia. Pre mnohé návštevy u nemocných nemá času ani na vohľady
         vybehnúť a ešte menej, aby sa oženil. No doprajme mu k tomu času.
   </p>
   <p>
    My mu doprajeme. A čo sme želali jednému z našich priateľov, i jemu želáme:
   </p>
   <p>
   </p>
   <p>
   </p>
   <div class="literallayout">
    <p>
     <br/>
     Nože! lieč zdarne tie ľudské rany,
     <br/>
     buď Slovákom a lieč tie choroby.
     <br/>
     Keď možno, zatvor pred smrťou brány,
     <br/>
     otrokom bôľov daruj slobody.
     <br/>
     <br/>
     Lieč, brat môj! čo je v nemoci,
     <br/>
     spomôž, kde možno spomoci.
     <br/>
     Spomôž — tak iste tebe,
     <br/>
     pomáhať bude nebe.
     <br/>
    </p>
   </div>
   <p>
   </p>
  </div>
 </body>
</html>
