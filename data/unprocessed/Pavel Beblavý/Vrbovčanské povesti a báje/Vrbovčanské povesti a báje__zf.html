<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2552668">
       </a>
       Predmluva
      </h2>
     </div>
    </div>
   </div>
   <p>
   </p>
   <p>
   </p>
   <p>
    Mestečko Vrbovce leží v nitranskej stolici na hraniciach Moravy. Tu nachodia sa šiance z
         časov Rákócovských. V mestečku nachodí sa starožitný, do kríža stavaný kostol. Kto ho
         staval, nevie sa. Patril predtým evanjelickej cirkvi, teraz ho užívajú r.-katolíci, ktorých
         dľa najnovšieho popisu je tu 111 duší. Evanjelikov je tu 3425. Títo majú teraz svoj
         osobitný kostol s peknou, meďou pokrytou vežou. Majú i peknú školu. Obyvatelia sú Slováci.
         Z mestečka tohoto pošlo viacej o národ i cirkev zaslúžilých mužov. Tu sa narodili: Pavel
         Jozeffy, Štefan Leška, Ján Leška. Tu obydlená bola rodina Podhradských, Bórikovcov. Tu má
         svoj koreň i rodina Horňanských a mnohé iné.
   </p>
   <p>
    Avšak nechcem písať historiu, ale len poviestky a báje, ktoré mi utkvely v pamäti. Z
         týchto teda niektoré tu zaznačujem.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2565367">
       </a>
       Pracháreň
      </h2>
     </div>
    </div>
   </div>
   <p>
   </p>
   <p>
   </p>
   <p>
    Na Vrbovciach vraj kedysi bola i pracháreň. Kedy to bolo, sa nevie. Pamätať ju nepamätá
         žiaden, lebo to kedysi dávno bolo. Zostalo len meno lúk, ktoré sa na úpätí vrchu Peckovej
         nachodia, kde prachárne maly kedysi stáť.
   </p>
   <p>
    Prachárne tieto boly vraj tie najprvšie v Uhorsku. Majiteľ alebo majster prachární
         menoval sa Virgulini. Podľa mena mal byť teda Talianom.
   </p>
   <p>
    Tento Virgulini vybral sa vraj raz do kostola. Dozor prachárne sveril na učňa alebo
         tovaryša. Tento, nevie sa, čo robil. Zásoba prachu sa chytila a vyhodila pracháreň i s
         gruntom do povetria. Veliké, ťažké zruby a stupy rozhodilo široko ďaleko po okolitých
         roľách.
   </p>
   <p>
    Križnice zo stavania našli tam na roľach, ktoré sa ešte i dnes Križnicami menujú. Kde
         však zruby zahodené boly, to miesto dostalo meno Podzruby.
   </p>
   <p>
    Keď Virgulini prišiel domov a videl tú spustu, to strašné spálenište, zalamoval rukama a
         behal s miesta na miesta, ustavične vyvolávajúc: Škodaj, škodaj, škodaj! A poneváč si to za
         príslovie vzal, pomenovali ho Škoday-om.
   </p>
   <p>
    Tak hľa z Virguliniho zostal Škoday. Virgulini ale mal i jednoho syna, ktorý, čo sa
         vzrastu týka, zostal veľmi maličkým; podľa toho teda menovali ho nie Škoday, ale malý
         Škodáček. — Rodina Škodáčkovská podnes je veľmi rozšírená na Vrbovciach. Aby sa však
         rozoznať mohli, každý z nich má nejaké pridaté meno. Tak menovaný je: Škodáček z Újezdu; —
         z Mezného mlyna; — Horecký; — Cevák; — Vaculák; — Trneček; — Čmuľ atď.
   </p>
   <p>
    Môj niekdajší principál, P. Sloboda, spomenul bol jeden raz predo mnou, že z rodiny
         tejto bol by mal pochodiť i chýrečný lekár Škoda. Či je tomu tak, povedať neviem.
         Zaznačujem to len jako dávno spomínané.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2522934">
       </a>
       Nekrštenec
      </h2>
     </div>
    </div>
   </div>
   <p>
   </p>
   <p>
   </p>
   <p>
    Prestúpenie šiesteho Božieho prikázania bolo kedysi prísne trestané. Ktorá deva utratila
         svoju poctivosť, nesmela sa ukázať medzi svobodnou chasou. Keď do kostola išla, miesto
         venca, party, musela sa slameným vechťom,
    <span class="emphasis">
     <em>
      provislom
     </em>
    </span>
    , obviazať. To bol
         jej veniec. Do kostola tiež nesmela ísť, ale len pri dverách mohla stáť. Tak trestaný bol i
         jej svodca.
   </p>
   <p>
    Stávanie pri dverách kostolných trvalo za istý čas.
   </p>
   <p>
    Neskoršie, keď slamené vence už prestaly, nebolo svobodno padlej deve sa tak nosiť jako
         panne, ale ani jako vydatej žene. Keď ženy nosily čepce s čipkami, padnutá deva, dokiaľ sa
         nevydala, nesmela nosiť ani ručník jako ostatné panny, ani čepec s čipkami, jako ostatné,
         ale len bez čipák, aby ju každý poznal.
   </p>
   <p>
    Stalo sa teda, že jedenkrát jedna deva padla, alebo jako druhí hovoria, že keď Turci
         vpadnuli do mestečka, že od nich násilenstvom sprznená bola. Vedela, čo ju očakáva, a preto
         sa toho bála a svoju hanbu ukryť chcela. A už myslela, že sa jej to aj podarilo.
   </p>
   <p>
    Raz v noci vykradla sa z domu. Nik ju nevidel, keď z domu odchodila, nik, kedy sa domov
         vrátila. Nik nevedel, čo kdesi robila.
   </p>
   <p>
    Dosť skoro však hovorilo sa, že v jarku, ktorý tečie z Krúhov, poniže Vrboviec každú noc
         počuť detský plač. Mnohí, čo ztadiaľ v noci išli, tvrdili, že nielen počuli hlas dieťaťa,
         ale na svoje oči videli chlapca, ktorý za nimi bežal a sa ich pýtal: kde je jeho mamička?
         Druhých zase že sa spytoval:
   </p>
   <p>
    „Nejste vy moja mamička?“
   </p>
   <p>
    A keď mu odpovedali, že veru nie, ztratil sa v jarku, odkiaľ bolo počuť nariekanie:
   </p>
   <p>
   </p>
   <p>
   </p>
   <div class="literallayout">
    <p>
     Mamička ma pochovala,
     <br/>
     pokrstiť ma nenechala.
     <br/>
     Oj! kedy mňa vykopete,
     <br/>
     a ku krstu prinesete,
     <br/>
     nekrštenca nešťastného,
     <br/>
     pod kameňom schovaného!
     <br/>
    </p>
   </div>
   <p>
   </p>
   <p>
   </p>
   <p>
    V jarku zahrabané dieťa nemalo pokoja, lebo nebolo pokrstené. Preto v noci vychádzalo zo
         svojho úkrytu. A keď videlo ľudí tadiaľ ísť, bežalo za nimi, vyvolávajúc: či oni nejsú jeho
         mamička, alebo, aby ho dali pokrstiť.
   </p>
   <p>
    Jarok tento nachodí sa poniže Vrboviec, ponad Žurkovým mlynom. Tečie od východu na západ
         a sbiera jarné i dáždivé vody z Vesného vrchu a z Krúhov.
   </p>
   <p>
    Jarok tento teda ešte i dnes menuje sa Nekrštenec a to preto, že v ňom pochované bolo
         dieťa, pochádzajúce od nekrštenca, alebo že nebolo pokrstené, a odtiaľ teda meno
         Nekrštenec.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2523086">
       </a>
       Žalostiná
      </h2>
     </div>
    </div>
   </div>
   <p>
   </p>
   <p>
   </p>
   <p>
    Vrbovce obtočené sú so všetkých strán vrchami. Najväčšie z nich sú Žalostiná na západe,
         Ostrý vrch na severe, Vesny od východu, Pecková na juhu. O týchto štyroch najvyšších znie
         porekadlo:
   </p>
   <p>
   </p>
   <p>
   </p>
   <div class="literallayout">
    <p>
     Žalostiná — stryná,
     <br/>
     Pecková — ujčiná,
     <br/>
     Ostrý vrch — strýčok,
     <br/>
     A Vesny — ujčíčok.
     <br/>
    </p>
   </div>
   <p>
   </p>
   <p>
   </p>
   <p>
    Okrem týchto sú tu však i menšie vŕšky ako: Kruhy, Varta, Vlčihurka, Osičie (kde
         nachodia sa všelijaké skamenelé slimáky), Štefanová, Hrabina, Háj, Čup a iné.
   </p>
   <p>
    O Žalostinej počul som rozprávať túto poviedku:
   </p>
   <p>
    Bola raz jedna matka a mala jednu dcéru. Kde bývaly spolu, kde nie, to sa nevie. Kde
         však bývaly, tam hneď na blízku vody.
   </p>
   <p>
    Raz matka, keď varila obed, poslala dcéru po vodu. Táto odbehla na studienku. Matka ju
         netrpezlivo vyzerala a keď sa jej nemohla dočkať, nazlobená vyvolala: „Bodaj si sa tam
         skamenela, kde stojíš.“
   </p>
   <p>
    Dcéra naskutku tam skamenela a teraz teprv sa nemohla domov vrátiť. Matka išla ju teda
         hľadať, ale našla len kamennú sochu stáť. Teraz zalomiac rukama, počala žalostne nariekať:
         „Oj, ja žalostná, prežalostná mati.“
   </p>
   <p>
    Či vo dne, či v noci vídali ju tam ľudia chodiť a vyvolávať: „Oj, ja žalostná,
         prežalostná mati.“ Odtiaľ teda vraj vrch menuje sa Žalostiná.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2523183">
       </a>
       Štinberk
      </h2>
     </div>
    </div>
   </div>
   <p>
   </p>
   <p>
   </p>
   <p>
    Takto volá sa jedon z menších vŕškov pod Ostrým vrchom. Meno toto iste pochodí od
         Sternberga, alebo Stahremberga. Tu bol opevnený, alebo snáď padnul, alebo len ranený bol
         niektorý z výšmenovaných vojenských náčelníkov z dôb Rákóczyho vojny.
   </p>
   <p>
    Dej a či udalosť táto zachovaná bola i v ľudovej piesni. Žiaľbohu však, z tejto len
         zlomok a aj to len veľmi kusý, sa zachoval nasledovný:
   </p>
   <p>
   </p>
   <p>
   </p>
   <div class="literallayout">
    <p>
     „Hore na Štinberku
     <br/>
     Stojí vraný kůň;
     <br/>
     A ja na tom koni
     <br/>
     Šablička mi zvoní,
     <br/>
     Bože, Bože můj!“
     <br/>
    </p>
   </div>
   <p>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2523237">
       </a>
       Žurkuv mlyn
      </h2>
     </div>
    </div>
   </div>
   <p>
   </p>
   <p>
   </p>
   <p>
    Na Jána a na Vstúpenie Krista Pána na nebe presúšajú sa v zemi zakopané poklady. Ľudia
         chodia na postriežky. Kde sa im ukáže plamienčok, na to miesto bežia. Tu vyzujú boty a s
         pravej nohy onuckou poznačia si miesto, kde už potom kopú a probujú najsť peniaze.
   </p>
   <p>
    Tak vybrali sa kedysi dávno niekoľkí kamaráti striehnuť peniaze, kdesi do Bučkovej jamy.
   </p>
   <p>
    Šťastie im prialo. Dosť skoro videli na jednom mieste, čo si tak želali videť. Zo zeme
         vyšľahoval modrastý plameň.
   </p>
   <p>
    Išli teda hneď na to miesto. Tu jeden z nich, menom Žurek, vyzul botu z pravej nohy a
         hodil ta svoju onucku. A poneváč mali i motyky a rýle, dali sa hneď i do kopania.
   </p>
   <p>
    Mladým, silným chlapom práca šla ako po masle. A akoby nie, veď každý z nich túžil čím
         skoršie zazreť a z jamy môcť vytiahnuť lesknúci poklad.
   </p>
   <p>
    Mesiac im krásne svietil. Vidno bolo ako vo dne. Jama rástla a bola im už až po pás.
   </p>
   <p>
    Tu uzdá sa im, že čosi zahučalo, ako by peniaze zacvendžaly. To ich ešte viacej
         oduševnilo a dodalo im sily, len čím skorej poklad von na svetlo vyniesť.
   </p>
   <p>
    Už-už sa im ukázaly i uchá z kotla, v ktorom boly peniaze zakopané. Treba bolo ešte
         odkopať veliký kameň, ktorý bol na kotle privalený.
   </p>
   <p>
    V tom zďaleka bolo počuť podivne znejúce zvuky gajdoša. To snáď ešte nebolo by
         zastrašilo našich kopáčov, ale odrazu schytil sa taký víchor, že stromy až k zemi zohýbal a
         bolo počuť také hrozné mumlanie bujaka, že všetkých napadol hrozný strach a oni rozutekali
         sa, kam ktorý mohol, len aby sa ratovali.
   </p>
   <p>
    Okrem jediného Žurka, všetci utiekli. On zostal v jame sám, hovoriac si: Poručeno Pánu
         Bohu, nech sa deje čokoľvek, ja sa odtiaľto nepohnem. A ani sa nepohol a to ani vtedy, keď
         býk s ohnivými okáľmi zastal pred ním, ako by ho bol chcel na rohy vziať, hrozne zamumľal a
         zopnúc sa do hora, preskočil ho a pošiel preč.
   </p>
   <p>
    Keď sa býk ztratil, prestal i hukot i víchor a zase bolo ticho. Mesiačik ukázal sa zase
         a zasvietil tak jasne, akoby vo dne bolo.
   </p>
   <p>
    Len o chvíľu zase ozvalo sa ďaleko v hore, ako čo by bol gajdoš gajdoval. A netrvalo to
         dlho, bolo rozoznať že sa už približuje a to nie jeden, ale ako by ich sto odrazu bolo
         gajdovalo, tak sa to ozývalo horami. A čo náš Žurek? Rozkročil sa v jame a odkopával kameň
         na kotle pripravený, ako by ani nebol vedel, čo sa deje vôkol neho. Gajdoš zastal pri
         Žurkovi a gajdoval, že sa len tak úbočia ozývaly. Ale Žurek nič, tak ako by ho tam ani
         nebolo.
   </p>
   <p>
    To muselo i gajdoša domrzeť, lebo spustil hukom taký zvuk, ani čo by boly hromy
         zrachotily. Ale Žurek i na to nič.
   </p>
   <p>
    Gajdoš už teraz nahnevano zodvihne huk do hora a švacne milého Žurka pomedzi plecia, že
         sa hneď skľagal do jamy — a privolá mu:
   </p>
   <p>
    — Tu máš peceň, nos ho medzi plecmi, keď ma nechceš počuť! To ti na pamiatku! A ako
         prišiel, tak sa i vzdialil zase, až zvuk gájd zanikol v horách a zase bolo ticho nielen
         naokolo, ale aj v jame nič sa nehýbalo. Žurek bol omráčený.
   </p>
   <p>
    Dlho, veľmi dlho to trvalo, kým prišiel k sebe. Už počalo svitať, keď precítnul a chcel
         sa narovnať. Ale ťažko to šlo. A keď aj hore vstal, nebolo to tak, ako ešte len včera, keď
         sa mohol vytiahnuť, ako struna; dnes to nešlo, čosi mu zavadzalo, omínalo ho medzi plecami,
         ani čo by mu tam centy boli zavalili.
   </p>
   <p>
    Ale on nepodbal na to. Dal sa znova do roboty. S napružením všetkých síl pošťastilo sa
         mu peniaze vytiahnuť a odniesť domov.
   </p>
   <p>
    Za tieto vykopané peniaze potom vystavil mlyn, ktorý ešte i dnes Žurkovým menujú, bárs
         už Žurka dávno nenie. Mlyn patrí teraz rodine Beblavých, už v treťom pokolení.
   </p>
   <p>
    Keď už mlyn bol vystavený, kamaráti Žurkovi žiadali od neho tiež podiel z peňazí, lebo
         veď aj oni pomáhali nielen hľadať, ale i kopať.
   </p>
   <p>
    — Ale ste potom utiekli; prečo ste nevyčkali ako ja?
   </p>
   <p>
    Kamaráti nevedeli, ako by ho prinútili, aby z peňazí i im udelil; i žalovali pred
         panstvom, ktoré ho pohnalo pred právo.
   </p>
   <p>
    Právo zdalo sa kloniť na stránku žalobníkov a pohrozilo mu, že môže aj mlyn utratiť,
         jestli sa po priateľsky nepokoná.
   </p>
   <p>
    — Áno, pristávam, aj sa chcem po priateľsky pokonať a vyrovnať.
   </p>
   <p>
    — To je už múdre, — prisviedčali všetci.
   </p>
   <p>
    Ale len pod tou podmienkou, že sa so všetkým rovnako podelíme.
   </p>
   <p>
    To sa rozumie samo od seba. To ináčej ani nemôže byť, — riekli sudcovia jeden po druhom.
   </p>
   <p>
    — Aj ja si to tak myslím, ako to slávny súd súdi. Keď sme išli peniaze hľadať, boli sme
         všetci rovní. Ja ako oni a oni ako ja. Ale od tých čias ja nosím tento peceň medzi plecami.
         Nech mi ho snímu dolu, alebo nech sa dajú od toho gajdoša, ktorý mňa tam ovalil, tiež tak
         ovaliť, až sa im chrbát skriví, ako mne, potom zase budeme rovní a aj s peniazmi sa rovno
         podelíme. Tak nech to vyriekne slávny súd a ja na to pristanem a som hotový kedykoľvek s
         nimi sa i s peniazmi i s mlýnom, ale i s hrbom podeliť.
   </p>
   <p>
    Nuž ale hrb, peniaze i mlyn zostaly Žurkovi a mlyn sa menuje Žurkovým až podnes.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2523504">
       </a>
       Ježuv mlyn
      </h2>
     </div>
    </div>
   </div>
   <p>
   </p>
   <p>
   </p>
   <p>
    Na Vrbovciach nachodí sa dvanásť mlynov, ktoré všetky po dnesdeň stoja. Bol tu ale,
         kedysi dávno, ešte i trinásty. Toho ale už niet, ten už len naša poviestka pozná.
   </p>
   <p>
    Mená tých dvanástich mlynov boly a sú až podnes nasledujúce: Začneme od severu na dol.
         Tu na samých hraniciach Uhorska a Moravy nachodí sa: 1. Zajáčkúv mlyn, 2. u Mjechnú, 3.
         Horecký, 4. Zemanský, 5. na Újezdoch, 6. Horný mlyn, 7. Choilacký vulgo Chojujacký, 8.
         Žurkov, 9. Ježuv čili Ježácky, 10. u Chodúru, 11. Strakuv, 12. Mezňanský, preto takzvaný,
         že leží, na medzi medzi sobotištským a vrbovčanským chotárom. Okrem týchto, mal byť vraj
         ešte 13-ty kdesi medzi Ježovým a Chodurským mlynom. Jako sa menoval, to už je tiež nie
         známe; povezme, že Jankov. Prečo tak? Preto, že ho Janko mal stavať. A síce v tom samom
         čase, ked i Ježacký stavaný bol.
   </p>
   <p>
    O stavbe týchto dvoch mlynov poviestka hovorí toto.
   </p>
   <p>
    Žilo kedysi jedno pekné dievča, ktoré, čo sa krásy týka, široko-ďaleko nemalo páru.
         Popri kráse, bolo ešte i bohaté. Či teda div, že malo i mnoho záletníkov, ktorí sa o jej
         ruku uchádzali? Čím však viacej pytačov mala, tým ťažšie jej bolo voliť. Sama nevedela, za
         ktorého sa rozhodnúť. Aj o nej sa mohlo povedať, že si preberala, jako v planých hruškách.
         Preberala, preberala a predsa si nevybrala, lebo hneď sa jej jedon a hneď zas druhý ľúbil.
   </p>
   <p>
    Keď to však už tak za dlhší čas trvalo, začala jej vlastná matka dohovárať, aby si už
         jednoho lebo druhého vybrala. Zpomedzi všetkých vybrala si dvoch, ktorí sa jej najlepšie
         ľúbili. Matka a rodina nemali nič ani proti jednomu z nich, ony si želaly len aby to čím
         skoršie bolo.
   </p>
   <p>
    Ale veru milé dievča nevedelo sa rozhodnúť. Keď to už dlho trvalo, rečie jej jedna
         strynká:
   </p>
   <p>
    Mne sa vidí, že by si ty nedbala obidvoch si vziať?
   </p>
   <p>
    Pravdu máte, strynká, prisvedčilo dievča, lebo sa neviem nijako ani za toho, ani za toho
         rozhodnúť.
   </p>
   <p>
    No, ja ti poradím.
   </p>
   <p>
    Ej, poraďte, strynká, poraďte, ale dobre!
   </p>
   <p>
    Nuž počúvaj teda. Keď sa nevieš ty rozhodnúť, nechže rozhodnú oni sami. Veď aj bohatí sú
         dosť, aj pekní obidvaja. Môže teda ktorýkoľvek z nich tvoju žiadosť naplniť; a ktorýkoľvek
         sa ti z nich ujde, môžeš s ním spokojná byť.
   </p>
   <p>
    Nuž a čo si to mám žiadať? pretrhne ju v reči.
   </p>
   <p>
    Nedávno si povedala, žeby sa tebe mlynár ľúbil. Keď prídu k vám, povedz im, že ktorý z
         nich skorej vystaví mlyn a započne mleť, že za toho pôjdeš a budeš jeho ženou.
   </p>
   <p>
    Rada strynkina zaľúbila sa dievčaťu. Jako jej radili, tak vykonala. Keď to počuli
         mládenci, neboli oproti. Jeden i druhý z nich dali sa do práce.
   </p>
   <p>
    Vyhľadali príhodné miesta pre mlyny. A to neďaleko jeden od druhého, jako čo by sa
         chceli pozorovať v práci, ktorá sa dosť skoro započala jak na jednej tak i na druhej
         strane. Kamenia, dreva nasvážaného boly celé hŕby; základy vykopané a kamenie v nich len
         tak miznulo a čosi-kamsi vyčnievaly už múry ponad zem a steny riastly ani z vody.
         Čosi-kamsi oba mlyny boly hotové, stavanie pod strechou, len vnútorné zariadenie a stroje
         dorábali. Ba aj s tými boli už skoro hotoví, len čosi ešte chybovalo.
   </p>
   <p>
    To do večera spravíme; musíme byť hotoví; jasal uradostnený Janko. Zajtra budeme naisto
         mleť. Zvíťazili sme. Susedia ešte nemajú ani vodu narazenú.
   </p>
   <p>
    Nie zajtra, ale ešte dnes pri západe slnka musíme mleť, rečie majster.
   </p>
   <p>
    Tým lepšie! pretrhne ho Janko. Čím skoršie, tým väčší oldomáš. Ešte to však nedohovoril,
         majster sa potočil a padol; nik nevie, čo sa mu stalo, len ako by ho bol odrazu zlý vetor
         ofúkol, zostal ako mrtvý ležať. Všetko sa sbehlo okolo majstra a prácu nechali stáť. Prešlo
         pár hodín, kým k sebe prišiel. Dal sa do práce… Už bolo všetko hotové.
   </p>
   <p>
    Choďte, narazte vodu na mlyn, káže majster. Išli, aby pustili vodu, ale na lanfeštoch
         vody nič.
   </p>
   <p>
    Čo sa porobilo, kde sa podela voda? — Nebolo jej; bola odrazená.
   </p>
   <p>
    Všetko sa hrnulo hľadať, narážať vodu, ktorá ťahaná mala byť od Žurkového mlyna popod
         terajšou hradskou, nad lúkami. O priekope už ani slychu, len kríčky a stromy medzi lúkami a
         roľami majú naznačovať miesto, kade asi ťahaná bola.
   </p>
   <p>
    Keď prišli oproti Ježackému mlynu, našli breh pretrhnutý a vodu sa valiť do potoka. Dali
         sa do práce, aby vodu narazili. Ale už sa zvečerilo, tmy ich obklučovaly a prekážaly im v
         práci, o ktorej už mysleli, že sa im podarí, lebo už vody počaly sa dvíhať a roztrhnutý
         breh dosť skoro mohol byť napravený.
   </p>
   <p>
    Tu však ozve sa radostný rapot mlyna.
   </p>
   <p>
    Počujete? zavolá Janko. Všetko počúvalo.
   </p>
   <p>
    Ale to ide zo Žurkového; povie jedon.
   </p>
   <p>
    Pravdaže! povie druhý. Veď tí ani do rána nemôžu byť hotoví. A zas len načúvajú a
         neveria. Ktorýsi odbehol ku mlynu a prinesie tú smutnú zvesť, že to nový mlyn už mele.
   </p>
   <p>
    Už sa teda ani neustávajme, rečie zronený Janko. Načo sa už namáhať. Keď ona nebude
         moja, ani mlyna mi netreba. Nechajme všetko tak.
   </p>
   <p>
    Nechali teda všetko tak a odišli. Narazená voda tiekla na mlyn, kolesá sa krútily, ale
         naprázdno. Dôkladne postavený mlyn Jankov nikdá nemlel. Nik v ňom nebýval, nik ho
         neoprával, takže docela spustnul a zmiznul z povrchu zeme, že dnes už len poviestka ho
         spomína.
   </p>
   <p>
    Ale spustnula i mladá žena, lebo len po svadbe, keď Janko sa ztratil, nielen ľudia ju,
         ale aj sama sa obviňovala, že len ona je toho všetkého príčina. Keby som len strynku nebola
         poslúchala, pomyslela si v duchu, ba jedonkrát sa osmelila i samej strynkej povedať.
   </p>
   <p>
    Keby nie vašej rady, ja som mohla Jankovou byť.
   </p>
   <p>
    Hja, ktože sa toho nazdal, že sa tvoj muž so Zlým spojí? Veď Jankov mlyn skorej bol
         hotový, ty si teda aj tak mala byť Jankovou. Prečo sa dal Janko oklamať?
   </p>
   <p>
    Jaké oklamanie? — bránila sa mladá žena, keď náš mlyn skorej mlel?
   </p>
   <p>
    Áno! ale ako sa to stalo? Keď už Janko bol hotový s mlynom, pretrhli mu brehy a srazili
         vodu, aby nemohol mleť — a oni pracovali ďalej. Keď ale prišli brehy naprávať a vodu
         narážať, ten Zlý začal rapotať ako mlyn a Janka i všetkých oklamal, lebo sa nazdávali, že
         tam už melú a nechali všetko stáť. Mňa darmo obviňuješ, ja som ti nie vina. Tys’ nemala byť
         Ježkova ale Jankova.
   </p>
   <p>
    Tieto a týmto podobné reči pomútily mladú ženu, začala bočiť a báť sa svojho muža a to
         ho urobilo žiarlivým. Začal sa zlobiť, kliať, ba vraj i otĺkať svoju ženu.
   </p>
   <p>
    Sotva minuly dva, tri roky, mladú švárnu mlynárku pochovali. Po jej smrti rozniesol sa
         chýr, že chodí, lebo že nezomrela prirodzenou smrťou, ale ten Zlý ju zahrdúsil.
   </p>
   <p>
    Pri svetle mesiačka videli ju vraj mnohí, keď išla do mlyna. Druhí zase tvrdili, že sa
         krútila jako vrtielka, až zmiznula vo mlyne. Ľuďom ani nikomu nikdá nič neurobila.
   </p>
   <p>
    Do mlyna keď prišla, to všetko poprezerala, zatočila sa v izbe, vyšla do mlynice,
         ztadiaľ na pôjd, na zanášku a jako prišla, tak zas odišla.
   </p>
   <p>
    Raz však stať sa malo, že sa sišla s tým Zlým u svojho muža a chcela ho vyhnať. Ten sa
         však nedal. A to vraj bolo niečo hrozného vtedy. Celý mlyn bol ožiarený, ako čoby bol v
         ohni stál. Kolesá, kamene, tie sa tak vrtely jako najsilnejší víchor. Hukot, treskot,
         bleskot, že to bola hrúza počúvať. Prítomní meláči, čo tam vtedy čakali, všetci od strachu
         ochoreli, ináč však nič sa im nestalo. A keď prešla dvanásta hodina, bolo zase ticho ako
         predtým a mlyny šly aj ďalej tak, ako by sa nič nebolo prihodilo.
   </p>
   <p>
    Ježuv mlyn stojí podnes i mele. Meno jeho poviestka zachovala, lebo Ježov, Zajíčkov,
         Mjechnov, Horeckých, Choilov, Žurkov, dľa ktorých tu jestvujúce mlyny pomenované boly, dnes
         už na Vrbovcach niet. Ježku ale, ako chodí v bielej plachetke, ešte i dnes spomínajú a o
         peknej mlynárke spievať znajú i spievajú v piesni:
   </p>
   <p>
   </p>
   <p>
   </p>
   <div class="literallayout">
    <p>
     „Poniže mlyna,
     <br/>
     hustá vrbina,
     <br/>
     kde je tá mlynárka,
     <br/>
     čo ma ľúbila?
     <br/>
     Čo ma ľúbila i milovala,
     <br/>
     koníčka vyviedla i osedlala.“
     <br/>
    </p>
   </div>
   <p>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2506735">
       </a>
       Trafil majster na majstra
      </h2>
     </div>
    </div>
   </div>
   <p>
   </p>
   <p>
   </p>
   <p>
    Mlelo sa na dva mlyny. Treba bolo dať pozor, aby sa niečo nepohubilo. — Oba však mlyny
         tak boly zrychtované, že pán majster Vidjurek ani najmenej nerozmýšľal nad tým, môže-li
         odísť alebo nie? Nerozmýšľal ani dnes, bárs aj na oboch bolo nasypané; či ísť alebo neísť
         na jarmok?
   </p>
   <p>
    Odišiel teda a to zavčas rána. Mlyny nechal pod dozorom svojej ženy, ktorá sa tomu dobre
         rozumela, lebo si ju muž, za ten čas, čo sa sobrali, dokonale vyučil. Nemal sa teda čo
         obávať, žeby mlyny neboly opatrené. Ba i meláči dôverovali pani majstrovej naúplne, a jako
         predtým, tak i dnes nedbali, že pán majster odchádzal, hovoriac, že však na poludnie
         prijde.
   </p>
   <p>
    Ale bolo už aj popoludní, ba i slniečko sa už dobre počalo nížiť za Žalostinu, a pán
         majster ešte neprichodil.
   </p>
   <p>
    Už ho vyzerali, ale darmo. „No, je jarmak, kdesi sa zabavili,“ hovorí jedon z meláčov;
         „nenie sa tomu čo diviť. Ta sa síde človek s tým, tu zas s tým; chvíľka za chvíľkou, ani
         nezbadáš a už pol i tri štvrte dňa je preč. Mne sa ale tak zdá, že už kráčajú dolu lúkami.“
   </p>
   <p>
    — Veď by už veru bol čas, rečie mlynárka.
   </p>
   <p>
    — No už, hľa, sú vo mlynici; povie meláč. A v skutku, že do mlynice ktosi vošiel,
         poznalo zkúsené ucho mlynárky, dľa premeny hlasu mlynského, ale príchodzí nebol očakávaný
         majster Vidjurek, ale vandrovný mlynársky tovaryš, alebo krajanek, hlásiaci sa o nocľah.
   </p>
   <p>
    Pani majstrovej zavítanie krajanka vo mlyne nebolo dnes milé, tým viacej, že jej muž
         nebol doma a že nevedela, kedy sa vráti z jarmaku. Pozrela von oknom, a keď videla, že
         slnko ešte cele nezapadlo, rečie: „Majstra nenie doma. Neviem, kedy sa vráti. Slnko ešte
         nezapadlo a súsedný mlyn nenie ďaleko, tu máte fedrunek, lepšie bude i pre vás, keď sa ta
         odoberiete.“
   </p>
   <p>
    — Ustatý som, pani majstrová.
   </p>
   <p>
    — Hovorím, že nemáte ďaleko k susedom; muž je na jarmaku, jestli by si náhodou opicu
         kúpil, mohli by ste toho banovať.
   </p>
   <p>
    — Teda mám ísť ďalej?
   </p>
   <p>
    — Tak vám ja radím.
   </p>
   <p>
    — No dobre! pani majstrová, ale aby ste nebanovaly.
   </p>
   <p>
    — Pošlete nám snáď potkanov?
   </p>
   <p>
    — Čo sa stane, to uvidíte. A ja viem, žeby ste ma radi zavolali zpät.
   </p>
   <p>
    Sotva však že zašiel niekoľko sto krokov, mlynské kolesá začaly sa divoko točiť, kamene
         hrkotať, a čosi kamsi, najprv jeden a za ním druhý, začaly sa po púde vrteť, ztadiaľ dolu
         schodami do mlynice.
   </p>
   <p>
    Meláči s majstrovou nevedeli si rady. Od strachu sa utiahli a zapreli do izby. Ale tu sa
         už dostavil aj majster a len oknom zavolal na mlynárku: — Starká! dostaneme hosťa, priprav
         večeru. A nečakajúc na odpoveď, pobral sa do mlyna, jako by už bol vedel, čo sa tu robí?
   </p>
   <p>
    A veru musel vedieť voľačo viacej, jako chlieb jedať, lebo sotva, že sa tam ukázal,
         roztočené kamene poď ho z mlynice hore schodami na puď, samy sa osadily každý na svoje
         složenie a mlyny šly zase tak, jako predtým.
   </p>
   <p>
    A keď už bolo všetko v poriadku, šiel do izby, kde vidiac ešte vždy postrašenú ženu,
         rečie:
   </p>
   <p>
    — Na, prečo nejdeš už tú večeru variť, veď som ti povedal, že čo nevideť dostaneme
         hosťa.
   </p>
   <p>
    A sotva že to dohovoril, tu ho máš, dvere sa otvoria a oznámený hosť už vstupoval do
         izby.
   </p>
   <p>
    — No, nepovedal som, že dostaneme hosťa? hovoril majster.
   </p>
   <p>
    — Ach! veď je to ten, čo sa mi vyhrážal, že by som ho rada zpät zavolala.
   </p>
   <p>
    — A dala si mu fedrunek?
   </p>
   <p>
    — Pravdaže som dala.
   </p>
   <p>
    Teraz obrátil sa k vandrovnému tovaryšovi a rečie:
   </p>
   <p>
    — No, vitaj, vtáčku! Keď si však dostal fedrunek a u susedov i nocľah, čo sas vrátil, čo
         tu hľadáš?
   </p>
   <p>
    — Odpustite mi, pán majster; vy sami viete najlepšie, že som musel príjsť.
   </p>
   <p>
    — Áno, ja to viem; ale i tys’ to mal vedieť, že tak sa odmeňujú fedrunky, jako sas ty
         odmenil mojej žene. I ja by som sa ti vedel i ináčej poďakovať jako takto: a tu čiahol za
         rošt pre žilu, ktorou začal obšívať tovaryša so všetkých strán, že vyskakoval až po
         podlahu.
   </p>
   <p>
    — Pre Boha vás prosím, pán majster, smilujte sa! Bol som ustatý.
   </p>
   <p>
    — Že ustatý? Ustatý človek tak nevyskakuje, jako ty.
   </p>
   <p>
    — Prosím vás, nebite ma už!
   </p>
   <p>
    — Zapamätaj si, že dobrodenia nemajú sa tak odplácať, jako si ty to urobil.
   </p>
   <p>
    — Nikda to viacej neurobím!
   </p>
   <p>
    — No nech je aj tak, lebo ináčej beda tvojej koži. Beda veru, to ti ja hovorím, ja
         majster Vidjurek, ktorý tiež niečo vie.
   </p>
   <p>
    Tak, prišiel majster na majstra. Náš tovaryš to naučenie, ktoré dostal, veľmi dobre si
         zapamätal.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2506992">
       </a>
       Krajanek
      </h2>
     </div>
    </div>
   </div>
   <p>
   </p>
   <p>
   </p>
   <p>
    Bol jedon mlynár. Ako sa volal, to už neviem, ako ani to, v ktorom mlyne býval. Z
         počiatku, keď sa ta dosťahoval, mal veľmi mnoho meliva. Mlel ustavične a zanášku mal
         vždycky plnú. Pre toto teda nenie sa čo diviť, keď mal i mnoho závistníkov. Z týchto
         ktorýsi sa postaral o to, aby mu poškodil. A to sa mu aj podarilo. Ako sa to stalo a ako
         nie, ťažko povedať. Dosť však na tom, že milému mlynárovi poslal potkanov, že sa hemžily vo
         mlyne ani kŕdle oviec v košiaroch, nie divu tedy, že i meláči sa potom odpúdili a mlyn
         stál, lebo sa báli ta ísť mleť. Potkany boly tak dotieravé, že nielen mechy nové mnohým
         docela dosekaly, ba keď ich honili, ani sa odohnať nedaly, ba i do mlynského kameňa sa
         nanosily a po párkrát tam sa i zomlely. Tým bolo celé melivo pokazené. Ľudia sa teda
         pouťahovali, ale potkany vera i naďalej tu zostávaly a nijakým činom z mlyna vypúdiť sa
         nedaly.
   </p>
   <p>
    Bolo to jednoho dňa, už „z nového“, keď sa už vo všetkých mlynoch nové zbožie veselo
         mleť počalo, mlyn nášho mlynára stál. Mlynár s mlynárkou sa spolu radili, čo by mali ešte
         robiť, že by sa tej pliagy striasť mohli. Všeličo pospomínali, čo už boli probovali a
         viacerých, u ktorých sa radili, ale darmo. Ešte chcú probovať, ešte sa poradiť, lebo: kto
         sa radí, nezavadí. I oni radia sa spolu, kam sa ešte obrátiť, kde pomoc hľadať a ako dom
         zaopatriť.
   </p>
   <p>
    Ťažká rada, ešte ťažšia pomoc, lebo mlyn nechcel nik zavarovať. Mlynárka sama doma
         zostať tiež sa bála.
   </p>
   <p>
    „Nuž, ženo moja, keď nebude druhej pomoci, požiadam najprvšieho krajanka, ktorý príde k
         nám, nech nám mlyn zavaruje,“ hovorí mlynár. A len že dohovoril, otvoria sa dvere.
   </p>
   <p>
    „Vás tuším sám Pán Boh posiela;“ víta prichádzajúceho pani majstrová.
   </p>
   <p>
    „Vera, nepamätám, žeby mňa pani majstrová kde tak bola prijala, ako vy, obzvlášte nie
         tam, kde som na noc prišiel, ako k vám, tam ma obyčajne ďalej poslali so slovami, aby som
         šiel toť k súsedovi. U súseda však miesto večeri dostalo sa mi hubovej polievky, že či sa
         to tak neskoro chodí.“
   </p>
   <p>
    „No, my vás nevyženieme,“ rečie mlynárka; načo so smiechom doloží muž:
   </p>
   <p>
    „My nie; ale otázka je, či nie dakto druhý?“
   </p>
   <p>
    „Pán majster myslí tie králiky, čo ma tam vo mlynici vítaly?“
   </p>
   <p>
    „Jestli sa ich nebojíš, synku, nuž dobre, zostaň u nás. Poslal nám ich ktosi a sú nám už
         nielen dotieravo bezočiví, ale počínajú i nebezpečnými byť. Nemáme ani vo dne, tým menej v
         noci pokoja od nich.“
   </p>
   <p>
    „Nič si z toho nerobte, bude všetko dobre, len nech pani majstrová prichystá dobrú
         večeru, nie ako pre krajanka, ale ako pre cechmajstra a uvidíte, že aj ja, aj vy dobre
         budeme spať.“
   </p>
   <p>
    „No, uslyš Pán Boh!“ povie majstrová a už sa pobrala do kuchyne, ale i hneď dobehla zpät
         s krikom: „Jaj, veď ich už mám aj v kuchyni, tie pľuhavstvá, však mi do hrncov poskáču,
         akože mám variť?“ A pustí sa do plaču.
   </p>
   <p>
    „Neplačte, pani majstrová, veď my ich odvoláme. Ale musíme im tiež prichystať niečo k
         večeri, lebo budú iste vyhladovelé. Pán majster, máte žito?“
   </p>
   <p>
    „Voľačo se najde, jestli sa k nemu nedostaly.“
   </p>
   <p>
    „Musíme ich skorej nakŕmiť a potom pošleme ich ďalej. Teraz teda mi choďte namerať mecu
         žita.“
   </p>
   <p>
    Mlynár urobil, ako mu kázal krajanek. Nameral žita a priniesol na zanášku. Krajanek vzal
         to žito a vyšustol ho po zanáške. Potom vytiahol z kapsy kostenú píšťalku, na ktorej začal
         preberať.
   </p>
   <p>
    No, to ste mali vidieť, ako potkany so všetkých strán začaly vybehovať a schádzať sa na
         zanáške. Mlynár pochytil železný drúk, že ich bude mlátiť, ale krajanek mu nedovolil.
         „Čakajte, ešte nie sú všetky!“ bár zanáška len tak sa jarabatela od nich. A pískal ďalej.
         Tu kedysi-čosi dovalí sa ti staré, šedivé potkanisko, veľké ani kocúr.
   </p>
   <p>
    „To, hľa, je ich kráľ,“ povie krajanek; „teraz sú už všetky.“ Tomuto sa však jaksi
         ťažilo von, snáď sa mu málilo toho žita, ktoré čosi-kamsi zmiznulo do zrnečka.
   </p>
   <p>
    „No, a teraz, pán majster, kamže ich pošleme: hore a či dolu vodou?“
   </p>
   <p>
    „Najlepšie snáď len ta, odkiaľ prišly.“
   </p>
   <p>
    „Dobre bude; išly hore vodou, pôjdu teraz dolu ňou, nech si ich dokŕmi ten, kto ich
         poslal.“ A začal im pískať. On šiel napred a potkany za ním; najprv na púd, potom dolu
         schodami do mlynice a ztadiaľ ich viedol do odchodu. Tak vám to šlo, ako ovce, keď ich vedú
         kúpať. Skočí-li baran do vody, všetky ovce skáču za ním. Tak vám skákaly i tie potkany
         jeden za druhým, až do posledného. A keď aj ten zmiznul vo vode, povie krajanek:
   </p>
   <p>
    „No a teraz už budeme môcť pokojne spať jestli sa dobre navečeráme.“
   </p>
   <p>
    „A jestli nám príjdu potkany zpäť?“ doloží mlynár.
   </p>
   <p>
    „Toho sa nebojte; tie sú už na smrť odsúdené za pokutu, že sa navrátily zpäť odkiaľ boly
         prišly. Keď sa vám nebude ťažiť, zajtra pri západe slnka môžte navštíviť suseda a uvidíte.“
         A majster si neťažil a šiel vedľa priekopy, ako keby bol čosi hľadal. Niže súsedovho
         odchodu bol postavený otep slamy, ďalej trocha druhý, tretí. Jeho súsed, ako včera
         krajanek, pískal tiež a potkany vandrovaly von z mlyna, povliezaly do rozostavených snopov
         slamy, ktoré súsed zapálil a potkany shorely dojednoho, a nikdá viac neprišly. Mlynárovci
         do smrti spomínali krajanka, čo im od potkanov pomohol.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2507232">
       </a>
       Kováčova žena
      </h2>
     </div>
    </div>
   </div>
   <p>
   </p>
   <p>
   </p>
   <p>
    Boli kedysi dvaja pekní a hodní mládenci a veľmi dobrí kamaráti. Tí dvaja sa veľmi radi
         mali. Kde bol jedon, chcel aj druhý byť a čo robil jedon, to i druhý.
   </p>
   <p>
    Rodičia im neboli bohatí, ale statoční a bohabojní a takých chceli mať i svojich synov.
         A túto ich žiadosť aj Pán Boh naplnil.
   </p>
   <p>
    Staršiemu napadlo, že dobre by bolo sveta zkúsiť a po nejakej službe, alebo práci sa
         obzrieť. Čo chvíľa hovorilo sa o tom u súsedov, že Janko strojí do sveta.
   </p>
   <p>
    „Veď áno; ale čo bude s Miškom! Zaiste aj ten pôjde s ním! Lebo tí sa nebudú môcť
         rozlúčiť;“ povedali si ľudia. Na čo druhí zase: „Miško je ešte mladušký, toho by bola škoda
         ešte pustiť.“
   </p>
   <p>
    „No, uvidíte, že jedon bez druhého nepôjde.“
   </p>
   <p>
    A ľudia mali pravdu. Ani prímluva rodičov nebola vstave Miška doma zadržať, keď Janko
         odíde.
   </p>
   <p>
    „No, už ho len pustite, keď už tak veľmi by rád so mnou; veď ja už ako starší, dám pozor
         na neho a uvidíte, že sa mu nič nestane a ja vám ho zase privediem nazpäť;“ prihováral sa
         Janko, až konečne otec a matka dali sa nahovoriť a Miška prepustili.
   </p>
   <p>
    Naši šuhajci vybrali sa teda do sveta šťastie hľadať. Triafalo sa im dosť tu i tam, žeby
         mohol jedon, alebo druhý, či do práce, a či do služby stať, ale oba ani práce, ani služby
         na jednom mieste nemohli dostať.
   </p>
   <p>
    A oni oba chceli len spolu byť.
   </p>
   <p>
    Po dlhom chodení, prišli do jednoho mesta. Ale i tu darmo také miesto hľadali, aké by
         oni chceli mať.
   </p>
   <p>
    Tu však im ktosi poradil, aby šli do panského kaštieľa, že tam ich najskoršie oboch budú
         môcť už či do služby a či do nejakej práce prijať.
   </p>
   <p>
    Janko prijatý bol za kočiša ku panským koňom a Miško za kováčskeho pomocníka. Oba bývali
         v tom samom majeri, ktorý bol hneď pri panskom kaštieli, preto sa i častejšie vídať i
         schádzať mohli.
   </p>
   <p>
    Jankovi šlo dobre; bol driečny, pekný, červený. Ale Miško o krátky čas dostával akúsi
         onakvú barvu. Bol bľadý a začal chudnúť na vidomočí. Premena táto napadla aj Jankovi i
         začal sa dopytovať po príčine. Ale Miško sa vyhováral, že však mu nič nenie.
   </p>
   <p>
    — Tá kováčtina ti neslúži; namáhaš sa velice. To nesmieš. Rob toľko, koľko môžeš, aby si
         sa nepretiahol. Darmo sa vyhováraš, že ti nič nenie. Veď nielen ja sám, ale všetci to
         pozorujú, čo nás poznajú, že ťa čosi trápiť musí, keď nie kováčtina, teda niečo inšie.
         Netaj teda, ale priznaj sa. Veď sa pamätáš, že som sľúbil rodičom starať sa o teba a
         pomáhať ti. Tento môj sľub chcem i statočne zadržať. A neprestal Miškovi dohovárať, dokiaľ
         sa mu nepriznal a nevyrozprával všetko. Ťažko to išlo, lebo Miško dlho nechcel nič povedať,
         ale keď ho len napekal a nedal mu oddychu, rečie:
   </p>
   <p>
    „No, keď už nasilu chceš vedieť, nuž ti poviem: moja majstrová je príčina, že tak
         nevyzerám, ako ty. Tu však mi ty kamarát, nepomôžeš.“
   </p>
   <p>
    „Čo, snáď ti nedáva dobre jesť?“
   </p>
   <p>
    „I jesť i piť mám, koľko sa mi len zažiada — ale inšia je príčina. Ja nemám od nej
         pokoja. Keď si ľahnem v noci spať, aby som si odpočinul, ona prijde k mojej posteli, hodí
         na mňa akýsi čarovný kantár, že sa premením na koňa, ona si vysadne na mňa, a ja ju musím
         niesť do rákoša medzi bosorky. No, a od tohoto mňa ani ty nebudeš vedieť osvobodiť.“
   </p>
   <p>
    „Aspoň to oprobujem. A aby som to mohol, musíš tak robiť, ako ti poviem. Počuj teda,
         Miško môj! Hneď dnes večer premeníme si postele. Ty, aby si sa mohol vyspať, pôjdeš do
         mojej postele a ja si ľahnem do tvojej.“
   </p>
   <p>
    Miško pristal. A keď už prišiel čas ísť spať, Miško šiel spať do Jankovej a zas Janko do
         Miškovej postele. Miško zaspal čo chvíľa, ale Janko dával pozor, či i dnes prijde pani
         majstrová.
   </p>
   <p>
    A vera, ona, prišla zastala pri posteli, pozerajúc na spiaceho. Už mu chcela zahodiť
         čarovný kantár na hlavu, aby ho na koňa premenila. A tentokráť sa jej to nepodarilo. Lebo v
         tom okamžení, ako mu majstrová už chcela na hlavu zahodiť, on vyskočil z postele, ulapil
         kantár do oboch rúk a už ho mala pani majstrová na hlave a aj premenená bola na krásnu
         paripu.
   </p>
   <p>
    „Ej, čiže si mi krásna,“ rečie Janko, potľapká si ju a vyvede na dvor. Vyšvihol sa hore,
         popreháňal paripu a potom zaviedol ku kováčovi, aby ju dal podkuť. Ale majstrovi sa ťažilo
         ísť, kázal zobudiť tovaryša. Keď ale nebolo tovaryša a Janko duril, voľky nevoľky musel
         majster sám ísť a dať sa do práce.
   </p>
   <p>
    Inokedy majster, keď mu priviedli pekného koňa kuvať, nevedel sa prenačudovať, teraz ale
         utešenej paripy ani si len nepovšimnul, ba keď sa k nemu túlila žiadajúc ho, aby jej kantár
         dolu sňal, pľasknul ju po hlave. Šomral čosi a hrešil na tovaryša, že nebol doma a že on
         sám musel paripu kovať. Ale preto bol čo chvíľa hotový.
   </p>
   <p>
    Janko vysadnul na paripu a odletel ani víchor. Zpod nových podkov paripy len tak iskry
         frnčaly a kamenie pod nimi sa drobilo.
   </p>
   <p>
    Janko, keď sa najazdil do vôle, pobral sa domov. Sosňal kantár s paripy a zašiel s ním
         do vyhne. Tu ešte bol oheň, ktorý rozdúchal, v ňom kantár spálil a potom si ľahol spať.
   </p>
   <p>
    Na druhý deň majster vadil sa napred s Miškom, že kade túlal sa v noci, keď on miesto
         neho musel koňa kuť. Miško mlčal. Majster však čím diaľ na deň, tým bol mrzutejší. A akoby
         nebol? Nedostali ani raňajky, ba ani obeda nebolo. Pani majstrová stonala v posteli. Darmo
         sa jej pýtali, že čo ju bolí. Len stonala a ukrývala sa pod perinu.
   </p>
   <p>
    Majster sa nahneval a strhol s nej perinu i vidí, že má podkovy pribité na rukách i na
         nohách a že jeho žena je bosorka. Vec bola prezradená. Už si pomôcť nemohla. — Ale Miškovi
         sa pomohlo.
   </p>
   <p>
    Bosorku vraj potom odsúdili a upálili.
   </p>
   <p>
   </p>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2504902">
       </a>
       Zlaté zrnká na Ostrom vrchu
      </h2>
     </div>
    </div>
   </div>
   <p>
   </p>
   <p>
   </p>
   <p>
    Bol jedon gazda a mal pasáka, ktorý mu pásal ovce. Gazda ten býval za Ostrým vrchom „u
         Krajčíra“ a ľudia ho menovali bohatým Krajčírom.
   </p>
   <p>
    „A čie sú to ovce, čo pasieš?“
   </p>
   <p>
    „Hospodárove,“ rečie pasák.
   </p>
   <p>
    „To viem, synku, ale ako sa ten hospodár menuje?“
   </p>
   <p>
    „Krajčír.“
   </p>
   <p>
    „A tento vrch, to je Ostrý vrch?“
   </p>
   <p>
    „Mhm!“ — prisvedčil pasák.
   </p>
   <p>
    „No, keď prijdeš domov, — hovoril pán, — môžeš povedať tvojmu hospodárovi, že keby
         vedel, čo jeho ovce na paprčkách nosia, mohol by byt bohatým človekom.“
   </p>
   <p>
    „A čože je to?“ volal pasák za odchodiacim pánom.
   </p>
   <p>
    „Zlaté zrno!“ privolal mu tento a šiel ďalej.
   </p>
   <p>
    „A ktože ste vy?“ volal za ním pasák, ale ten mu už neodpovedal.
   </p>
   <p>
    Pasák keď prišiel domov, vyrozprával to, čo sa mu prihodilo. Hospodár zprvu si toho
         nepovšímnul. Pozdejšie však nedalo mu to pokoja, a pasák musel mu celú príhodu ešte raz
         vyrozprávať. Nato vybral sa s pasákom do ovčiarne a prezerali paprčky ovciam. Ale na
         paprčkách nevideli nič takého, čo by sa zlatu podobalo. Nechali teda tak a išli po svojej
         práci.
   </p>
   <p>
    Keď ale pasák vyhnal ovce, jeho hospodár prišiel za ním a spytoval sa, kde sa s tým
         pánom sišiel; kade išiel, a kde sa ovce pásly.
   </p>
   <p>
    Pochodili celý Ostrý vrch. Hľadali zlaté zrno. Sotva ale čo našli, lebo keď sa hospodár
         domov vrátil, pootváral vráta na ovčiarni, zase len pátral a hľadal, či by sa mu vraj niečo
         niekde neoblyslo. A či sa mu naozaj, alebo sa mu to zazdalo, že sa mu oblyslo čosi, tažko
         povedať. Ale bez ničoho nemuselo byť, lebo o krátky čas dal sa do vyvážania hnoja. A to
         trvalo za drahný čas, lebo hnoj za niekoľko rokov nebol vyvážaný, i bolo ho hodne.
   </p>
   <p>
    S vyvezeným hnojom pohnojil Krajčír svoje role, na ktoré nasial žita (pšenice), ktoré mu
         bohate zarodilo. Žito bolo drahé toho roku. Hospodár veľké peniaze sobral. Role ovčím
         hnojom dobre pohnojené rodily mu naozaj pekné žltučké zlaté zrno, ktorým on svoje
         hospodárstvo, pri svojej skromnosti a šanobe rozmnožil a zveľadil, že ho bohatým Krajčírom
         nazvaly.
   </p>
   <p>
    Tak to rozprávala starká môjmu principálovi a nakoľko som si to zapamätal, vyrozprával
         som to vám o tých ovečkách, čo sa na Ostrom vrchu pásaly, na svojich paprčkách zlato
         roznášaly.
   </p>
   <p>
   </p>
   <p>
    <span class="emphasis">
     <em>
      (Vyňaté z časopisu Mus. Slov. Spoločnosti.)
     </em>
    </span>
   </p>
   <p>
   </p>
  </div>
 </body>
</html>
