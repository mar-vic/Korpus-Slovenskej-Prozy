<html>
 <body>
  <div>
   <div class="titlepage">
    <div>
     <div>
      <h2 class="title">
       <a name="id2523039">
       </a>
       Bašovci na Muránskom zámku
      </h2>
     </div>
    </div>
   </div>
   <p>
   </p>
   <p>
   </p>
   <p>
    Pod Kráľovou hoľou, neďaleko prameňov bystrého Hrona, pri osade Telgárte, v ten večer po
         Petre a Pavle, horia mnohé vatry a okolo nich chlapi po vojensky zaodiati; jedni stoja,
         druhí sedia alebo ležia a zase druhí spievajú a tancujú; spozďaleka sa na nich akosi
         nesmelo prizerajú dedinčania. Celé štvrte z pobitých tu volov pečú sa na dlhých drevených
         ražňoch a v kotloch s kyslou žinčicou varia sa tučné jalovky. Valasi z blízkych košiarov
         musia pritom gajdovať, nevesty a dievky do tanca pozvané s chlapmi sa vykrúcať; bo toto sú
         vojaci bašovskí z Muránskeho zámku, v počte stopäťdesiat chlapov, pred ktorými strachom
         trnie nielen celý Hron a Muránska dolina, lež aj všetky okolité stolice a nadovšetko Spiš.
         Práve teraz vracajú sa zo Spiša s veľkou korisťou, lebo kláštor kartuziánsky na Skale útočišťa,
    <sup>
     [
     <a class="footnote" href="#ftn.id2523084" name="id2523084">
      1
     </a>
     ]
    </sup>
    Lapis refugii, olúpili a rozborili a všetko, čokoľvek malo pre nich dajakú cenu
         a mohlo sa odniesť, to silou vzali.
   </p>
   <p>
    Vojaci Bašovi boli zohnaní zo všetkých temer národností Uhorska; veľká čiastka i
         kapitánov a vodcov, i obecného mužstva boli Maďari od dolnej Šajavy, od Matry a Büku, a
         medzi nimi, sčiastky pomiešaní, sčiastky aj pod osobitnými slovenskými kapitánmi, boli
         Slováci gemerskí, zvolenskí a spišskí, áno, dakoľkí Rusíni a Poliaci až hen z Haliče. Dobrý
         plat a nádeja bohatej koristi z častých lúpeží, sčiastky aj hrozby a násilenstvá pánov na
         Muráni, prilákali týchto ľudí do jeho služby. Maďari boli najviac konníci, Slováci ale peší
         strelci.
   </p>
   <p>
    Pokiaľ obecné vojsko tancom a spevom sa zabávalo a pritom do dobrej vôle jedlo a pilo,
         tým časom ich kapitáni na strane pri osobitnej vatre sa častovali a viedli medzi sebou
         nasledujúci rozhovor:
   </p>
   <p>
    Demeter Bašo, vrhnúc sa na trávu: „No teraz sa už len hodne poteší môj brat a pán
         Muráňa, Matej, bo ešte nikdy zo žiadnej výpravy nedoniesli sme takú veľkú korisť na hrad
         jeho ako práve teraz, az ordög adta!“
    <sup>
     [
     <a class="footnote" href="#ftn.id2523153" name="id2523153">
      2
     </a>
     ]
    </sup>
   </p>
   <p>
    Fraňo Tárnoky: „To verím, veď jeho aj nič tak nepoteší ako blesk zlata a striebra, a čo
         by to bolo trebárs z oltárov nazbíjané a zo samých kalichov a krucifixov záležalo! -
         Ostatne bár by sa takouto korisťou naše ruky ani nikdy neboli poškvrnili!“
   </p>
   <p>
    Ondrej Bejey: „Aj ty, pán brat, si mal radšej byť mníchom ako Bašovým vojakom, a k tomu
         maďarským zemanom, keď si tak slabého srdca.“
   </p>
   <p>
    Tárnoky: „Nuž čože, teremtette! Ja chcem s mužmi bojovať, tam je moje srdce vždy, ako
         náleží, na svojom mieste; ale to ti hovorím, že s mníchmi sa biť, ktorí nemajú inšej zbrane
         ako pátriky za pásom a krucifix v ruke, ej, to veru nie je moje remeslo.“
   </p>
   <p>
    Peter Szörényi: „Ej, pajtáš, ale nám teraz treba bolo opevnený kláštor dobývať, brány a
         bašty rozstrieľať, na múry sa driapať, nie ale pátriky medzi prsty preberať; a ty, braček,
         si predsa stál tam so založenými rukami a len si sa díval na nás, keď sme sa my na
         kláštorské múry hnali útokom.“
   </p>
   <p>
    Tárnoky: „Nuž len vy mňa pošlite i s tou Slovačou, ktorú tak veľmi nenávidíte, pevné a
         riadnym vojskom bránené zámky dobývať a uvidíte, že i ja, i títo (ukazuje na svojich
         chlapcov), vykonajú svoju povinnosť; ale ja vám ani kláštorské múry rúcať, ani po kostoloch
         oltáre a sakristie zbíjať nebudem. Nuž a čo sa nazdávate? Ja som slúžil pod Ilsvayovci,
    <sup>
     [
     <a class="footnote" href="#ftn.id2523225" name="id2523225">
      3
     </a>
     ]
    </sup>
    pod Tornallyaim, pod Zápoľom,
    <sup>
     [
     <a class="footnote" href="#ftn.id2523242" name="id2523242">
      4
     </a>
     ]
    </sup>
    ba až hen pod Korvínom
    <sup>
     [
     <a class="footnote" href="#ftn.id2523262" name="id2523262">
      5
     </a>
     ]
    </sup>
    kráľom, a tieto, hľa, znaky (ukazuje na svoje hrubé švíky po tvári a rukách),
         sú hádam dôvodom toho, že ja v poriadnych bitkách som nezvykol nepriateľovi päty ukázať; a
         konečne, ak len to chcete, týmto mojím mečom som bárskedy a ktorémukoľvek z vás hotový
         dokázať, že si ja veru nedám len tak pod nos frčky metať.“
   </p>
   <p>
    Demeter Bašo (s hnevom): „Dosť už o tom, ilyen adta, však sme my tu nebojovali s mníchmi
         ako s mníchmi, ale proti kláštoru ako kláštoru, ale sme vytiahli do poľa proti trinástim
         spišským mestám, a len tá okolnosť, že Nemci Spišiaci, ordog teremtette, pred nami všetky
         svoje poklady ukryli do toho kláštora, donútila nás k tomu, že sme s vojenskou našou mocou
         udreli na Skalu útočišťa; a že tam bol práve aj kláštor, čo nás do toho, načože ho tam
         postavili? Teraz sa aspoň naučia tí slepí Spišiaci, eb az anyja,
    <sup>
     [
     <a class="footnote" href="#ftn.id2523298" name="id2523298">
      6
     </a>
     ]
    </sup>
    že ich poklady ani v kláštoroch nie sú bezpečne ukryté; ale na Muránskom zámku
         a v rukách môjho brata (usmieva sa) všetky poklady celého Spiša budú v bezpečnosti.“
   </p>
   <p>
    Bejey: „Tak je, a keď sa im páči, nech si ich prídu hľadať na Muráň! Ja aspoň vyznám, že
         mi táto výprava bola cele po vôli, lebo sme navštívili bohatých mešťanov. Ach, budeže nás
         aj ten kacírsky kňaz levočský
    <sup>
     [
     <a class="footnote" href="#ftn.id2523327" name="id2523327">
      7
     </a>
     ]
    </sup>
    pamätať, ktorému sme jeho pekné kone a tučné voly z majera všetky odohnali!
         Toto, hľa, všetko už len stálo za prácu! Ale nie ako pred rokom na Michala, keď sme udreli
         na tú biednu dedinu Hranovnicu, bo tam okrem lichvy, ktorú sme odohnali, ani nebolo čo
         vziať! Tá sedľač ti je tu taká biedna ako kostolná myš! No darmo je, zo žaby peria
         nenapáraš, ani z dlane vlasov nenatrháš. A hľa, keď sme sa vtedy od Hranovnice vracali, náš
         Ďurko Kováč, ktorý je teraz nemý ako ryba, tak bedákal ako dajaká stará baba.“
   </p>
   <p>
    Kováč: „Lebo mi bolo ľúto tej bedače, keď tie nebožiatka ženy a deti začali za nami
         nariekať a rukami zalamovať, aby sme im naspäť dali odohnatú ich lichvu, a vy ste im za to
         — aby sa vraj domov navrátili a vám toľko nebedákali — za chrbtom dali dedinu zapáliť; ja
         vám úprimne vyznám, že sa hanbím za takéto skutky.“
   </p>
   <p>
    Demeter Bašo: „Poďme sa radšej podívať na tancujúcich chlapov, ako takéto sprosté
         rozhovory ešte ďalej počúvať, kutya teremtette!“
    <sup>
     [
     <a class="footnote" href="#ftn.id2523372" name="id2523372">
      8
     </a>
     ]
    </sup>
    (Všetci vstanú. Tárnoky a Kováč odišli stranou, Bejey a Szörényi zostali pri
         Demetrovi.)
   </p>
   <p>
    Demeter Bašo: „Ilyen teremtette! Ten Tárnoky a Kováč so svojimi Slováci akosi zle
         zamýšľajú; od daktorého času to už na nich pozorujem, musím to predsa aj môjmu bratovi
         vyjaviť, aby sa pred nimi mal na pozore!“
   </p>
   <p>
    Bejey: „Ba, veru čo? Škoda by bolo také hlúposti aj spomínať. Všetky tie reči sú len
         prázdne výbuchy roztržitej mysle, ktoré chytro vzbĺknu a ešte chytrejšie pominú. Ja poznám
         ľudí. Ďurko Kováč je spod Muráňa Slovák a drží so svojím ľudom, aj si tá Slovač spomedzi
         našich vojakov veľa v ňom zakladá, a predsa je on so svojimi ľuďmi už tak tuho pripútaný k
         nám, že viac odskočiť nemôže. Tárnoky je maďarský zeman a rád sa modlieva Otčenáš; ten zase
         ako starý vojak veľa drží na vojenskú česť, ale pritom je aj navyknutý na poslušnosť a
         regulu vojenskú; jednému i druhému nech len rozkáže prísne pán a veliteľ, a budú potom
         obidvaja zdierať a lúpiť, inakšie ešte ako my.“
   </p>
   <p>
    Szörényi: „Pochybujem. Tárnokymu sa od srdca protivia lúpeže a zbojstvá, preto vždy
         hovorí, že on vraj chce byť poctivým vojakom, ale nie zbojníkom; a čo sa Kováča týka, toho
         doista len láska púta k Muránskemu zámku a nič inšie, bo keby tam nebolo krásnej pána
         Martina Bašovej Marišky, dávno by ten už bol pri Bebekovi a proti nám.“
   </p>
   <p>
    Demeter Bašo: „Mariška ale nikdy nebude jeho, az ebadta! Za to ti stojím.“ (Všetci
         odídu…)
   </p>
   <p>
    Spev sa ozýva po horách; gajdoši ešte vždy vyhrávajú a vojaci vyskakujú; len po polnoci
         utichuje všetko, i vatry pomaly vyhasli, i chlapi pousínali; ale stráže, opreté na svoje
         dlhé pušky, pozor dávajú za jasnej noci na všetky strany.
   </p>
   <p>
    Ďurko Kováč, ukrátený v svoj plášť, ľahol si pod najbližšiu jedľu, spomínajúc na svoju
         milú, ktorej ružová tvár, sivé oči, i celá driečna postava tela bola mu vždy ako krásny
         obraz anjela na mysli a pred očima. Driemajúc opakoval uduseným hlasom z tej piesne:
   </p>
   <p>
   </p>
   <p>
   </p>
   <div class="literallayout">
    <p>
     <span class="emphasis">
      <em>
       Dobrú noc, dobre spi,
      </em>
     </span>
     <br/>
     <span class="emphasis">
      <em>
       nech sa ti snívajú sladké sny.
      </em>
     </span>
     <br/>
    </p>
   </div>
   <p>
   </p>
   <p>
   </p>
   <p>
    A vtom i on sám pokojne usnul.
   </p>
   <p>
    *
   </p>
   <p>
    Na Muránskom zámku, v jednej tajnej izbe svojej paloty, pozerá Matej Bašo skrine a sudy
         preplnené zlatými peniazmi, drahými kameňmi, prsteňmi, zlatými reťazami, gombami a spinkami
         z mentiek, áno, i kalichmi, striebornými svetlármi a inými vzácnosťami z kostolov. Dlho a
         dychtivo pásol oči svoje na blyštiacom sa lesku týchto pokladov, ktoré jeho vojaci — na
         jeho rozkaz prepadajúc pocestných kupcov a zemanov, ozbíjajúc kaštiele, mestá, kláštory a
         kostoly a vybojujúc i pevné hrady a zámky — zo všetkých strán sveta naznášali. Srdce jeho
         radosťou plesalo, nad pokladom týmto, lebo blesk zlata a striebra bola jeho potecha
         najmilšia, jeho všetka túžba i život. Poznal on dokonale ich cenu a hodnotu i váhu až
         dopodrobna, a teraz sa zase dopočul, ako jeho ľudia s novými a veľkými pokladmi zo Spiša sa
         vracajú; zato premýšľal, kam by zase túto novú korisť a bohatstvo najpríhodnejšie mohol
         odložiť. Vtom počuje pred palotou rozhovor, pozná hlas brata Martina, vykročí z izby,
         zatvorí ťažké železné dvere na tri spusty, skryje kľúč k sebe a ide mu v ústrety. Martin vo
         vojenskom obleku nosí ostrohy s veľkými tarajmi
    <sup>
     [
     <a class="footnote" href="#ftn.id2523509" name="id2523509">
      9
     </a>
     ]
    </sup>
    a šabľu pri boku nakrivenú, preto sa blíži s hrmotom hore schodmi, pozdraví
         brata Mateja a tento ho vedie dnu do paloty. Vojdúc do izby, spytuje sa Matej brata
         Martina, čo nového zblízka i zďaleka.
   </p>
   <p>
    Martin: „I dobré, i zlé, ako to obyčajne na svete jedno s druhým chodí.“
   </p>
   <p>
    Matej: „Teda najprv to, čo je dobré pre nás, chcem počuť.“
   </p>
   <p>
    Martin: „Posol priniesol chýr od kniežaťa Jána z Tarnova z Haliče, že mladého Janka z
         Tornallye, ktorého sme k nemu poslali na výchovu, vďačne prijal a že z priateľstva oproti
         jeho zosnulému otcovi Jakubovi, s ktorým sa niekedy na dvore Zápoľovom, kam bol poslaný od
         poľského kráľa, bol oboznal, dá tohto chlapčeka zároveň so svojimi synmi, ako sa na
         šľachtica svedčí, vychovať a cvičiť v umení vojenskom, pokiaľ odrastie a bude môcť prejať
         dedičné svoje panstvá a hrad Muráň.“
   </p>
   <p>
    Matej: „O to sa zase postaráme my, aby sa to nemohlo stať. Nech si jegomość
    <sup>
     [
     <a class="footnote" href="#ftn.id2506404" name="id2506404">
      10
     </a>
     ]
    </sup>
    pán Ján vychováva toho chlapca, ako sa mu ľúbi, a urobí ho trebárs poľským
         šľachticom a pristaví si ho ku svojej vlastnej dievke, ale Muránsky zámok a s ním i panstvá
         tornallyayovské a ilsvayovské sú a zostanú moje: nechže sa pokúsi, kto chce, z tejto ruky
         ich vydrieť (uderí päsťou na stôl), kutya teremtette!!“
   </p>
   <p>
    Martin: „Druhá novina je pre nás nebárs dobrá. Na diéte
    <sup>
     [
     <a class="footnote" href="#ftn.id2506429" name="id2506429">
      11
     </a>
     ]
    </sup>
    zhromaždení veľmoži strany Ferdinandovej na prosby a naliehanie kňažstva,
         obzvlášte prímasa arcibiskupa ostrihomského, ktorý sa náramne rozhneval na nás, že vraj
         zbíjame kostoly a kláštory, vyhlásili teba za zradcu a nepriateľa vlasti, a kráľ Ferdinand
         vyslal proti nám ako buričom grófa Nikolaja Salma, ktorý vedie na nás pomocné španielske a
         české vojsko; nastávajú nám teda tvrdé časy.“
   </p>
   <p>
    Matej: „Toho som sa i sám obával, a preto zavčasu som vyslal mnícha Gregora s kapitánom
         Petrovičom ku vdove Zápoľovej Izabele, aby som jej ponúkol svoje služby a pripojil sa ku
         jej stránke, za to ale žiadam od nej podporu a ochranu proti ferdinandovcom,
    <sup>
     [
     <a class="footnote" href="#ftn.id2506465" name="id2506465">
      12
     </a>
     ]
    </sup>
    a to, aby mi čím skôr poslala na pomoc i vojsko, i peniaze.“
   </p>
   <p>
    Martin: „To si sa tuším zle spoľahol na mnícha Gregora; ten hrá dvojaký zástoj a
         prevedie bárs ľahko i teba, i vdovu Zápoľovú cez lavičku.“
   </p>
   <p>
    Matej: „Vezmi ho čert! Ale ja sa spolieham na Petroviča, a ak by ma i ten zaviedol, tak
         tieto mohutné hradby Muráňa ma budú chrániť; nechže len príde Salm
    <sup>
     [
     <a class="footnote" href="#ftn.id2506502" name="id2506502">
      13
     </a>
     ]
    </sup>
    so svojimi Španielmi a Čechmi, však sa ty, Martine, ako skúsený vodca o to
         postaráš, aby sa vrátili, odkiaľ prišli, s krvavými hlavami naspäť.“
   </p>
   <p>
    (Na bráne počuť trúbenie, o chvíľku pribehne do paloty vojak a oznámi, že kapitán
         Petrovič samotný prichodí.)
   </p>
   <p>
    Martin: „Či som nehovoril, že mních pestvo zberá a bojí sa už o svoju kožu?!“
   </p>
   <p>
    Matej: „Nech ho tam psi oberajú, kde je. Však ja ho ešte dopadnem dakedy, a potom beda
         mu!“
   </p>
   <p>
    Petrovič (vojde dvermi a pozdraví prítomných).
   </p>
   <p>
    Matej: „Kde si podel mnícha?“
   </p>
   <p>
    Petrovič: „Ten zostal na dvore kráľovnej Izabely
    <sup>
     [
     <a class="footnote" href="#ftn.id2506562" name="id2506562">
      14
     </a>
     ]
    </sup>
    a odkazuje, že vraj s lotrami a zbojníkmi, ako sme my tu, ktorým nič svätého
         niet, nechce sa zapodievať, a že vraj za vraždy a lúpeže, ktoré sme spáchali na kostoloch a
         kláštoroch i na poddaných, nech nás stíha pomsta božia! (Stranou). Mních má rozum a vetrí
         zlé nešťastie; aj potkany, keď má koráb utonúť, najskôr zmiznú z neho.“
   </p>
   <p>
    Matej: „Pekelná pomsta nech zastihne jeho samého. Načože sú kostolom a kláštorom
         poklady? Ja nechcem bohatých kňazov; zaplatím kňazovi za jeho omšu a s tým nech bude
         spokojný. Beztak sú to len pletky, čo kňazi učia. Naši predkovia nemali nijaké náboženstvo,
         keď prišli z Ázie; a to bolo múdre. A poddaným by nesmel brať, čo sa mi páči?! Poddaný nemá
         nič vlastného, ani majetok, ani život, všetko je pánovo. Taký je poriadok na svete a také
         právo. Veď ináče načože je pán? A prečo sa nezrodil každý pánom alebo kňazom? Čakaj,
         prekliaty mních! Či si ma neponúkal proti Fraňovi Bebekovi do boja, lebo že vraj drží s
         Ferdinandom, a či si neradil olúpiť majer kacírskeho kňaza levočského?!“
   </p>
   <p>
    Martin: „Čo nás tam po ledajakom podliakovi, ako je ten mních. Počujme radšej Petroviča,
         čo nám odkazuje kráľovná Izabela.“
   </p>
   <p>
    Petrovič: „Tá žiada, aby bol predovšetkým hrad Muráň v jej moc a vládu vydaný, a že len
         pod tou výmienkou je hotová podporovať i vojskom, i peniazmi pána Mateja.“
   </p>
   <p>
    Matej: „Z toho nebude zhola nič, ja ten hrad, ktorý som tak upevnil a ozbrojil, spopod
         svojej moci na žiaden spôsob a pod žiadnou výmienkou nevydám, radšej sa tu pochovám pod
         jeho zrúcaninami, bo Muráň druhého pána nemá znať krome Mateja Bašu z Čoltova.“
   </p>
   <p>
    Petrovič: „Počul som aj to na ceste, že sa okolité zemianstvo chystá s cisárskym vojskom
         spojiť proti nám, a nadžupan Fraňo Bebek sa vraj zaprisahal, že nespočinie, pokiaľ to
         hniezdo zbojnícke rozborené nebude.“
   </p>
   <p>
    Matej: „Ešte že hniezdo zbojnícke?! Nuž povedzteže mi, ktorý teraz zo zemianstva je
         čistý od lúpeže? A či sám Fraňo Bebek svojho vlastného brata Imricha neolúpil
    <sup>
     [
     <a class="footnote" href="#ftn.id2506672" name="id2506672">
      15
     </a>
     ]
    </sup>
    o všetok jeho majetok a vyhnal chudáka do Spiša, aby tam prosil o almužnu? Či
         to nebol ten istý Bebek, ktorý spustošil Štítnik, Jelšavu, Kameňany, Ratkovú, ktorý ukradol
         Štítničanom veľký zvon z veže a kňaza im odvliekol na Krásnu Hôrku a dal ho cez múr hodiť
         do priepasti? Či to nebol jeho vlastný syn Juraj Bebek, ktorý prepadol na ceste kupcov
         prešovských a len za veľké výkupné ich prepustil?! Nuž a ja som Bebekovi len rovným za
         rovné odplatil, keď som mu Dobšinú vypálil. Zato ale nepôjdem veru tak, ako ten starý
         pokrytec Bebek, kláštory stavať, lebo on len čerta chce oklamať, ktorému sa bol zapísal, a
         krátkou cestou svätým sa stať. A či to naozaj len moji vojaci chodievali do Spiša na lúpež?
         Či Csetnekovci
    <sup>
     [
     <a class="footnote" href="#ftn.id2506720" name="id2506720">
      16
     </a>
     ]
    </sup>
    takže so svojimi vojakmi viac ráz nepustošili Spišskú stolicu, a koľkú korisť
         oni naznášali zo spišských miest?! A Peter Štítnický, ktorý vypálil Jelšavu a plienil
         všetky dediny Muránskej doliny, až ho naposledy sami sedliaci z Chyžného, z Mokrej a Dlhej
         Lúky, z Revúcej a spod Muráňa zbili, vojsko jeho dorúbali a jeho samého zajatého v putách
         odviedli do Levoče! — Nuž prečože proti všetkým velikášom a zemským pánom nevyhlásia
         krížovú vojnu, keď sme všetci jednakí?!“
   </p>
   <p>
    Petrovič: „Ver’ je pravda, že je teraz celá krajina uhorská ako veľké bojisko, po ktorom
         sa preháňajú a nivočia vospolok ohňom i mečom dve protivné stránky; každý zeman je vo
         zbrani, ba už i mešťania zanechávajú remeslá, sedliaci opúšťajú pluhy a chytajú zbraň,
         každý zámok je hniezdom lúpeže a zbojstva tu ferdinandovci, tam zápoľovci napádajú a bijú
         sa vospolok, a nielen zemania ale aj mestá vedú vojny jedno proti druhému,
    <sup>
     [
     <a class="footnote" href="#ftn.id2506763" name="id2506763">
      17
     </a>
     ]
    </sup>
    a kadejakí túlaví vojaci a úskoci napádajú pocestných, pália dediny, drancujú
         mestečká; takže kto dačím vládne, uteká do veľkých opevnených miest a kryje sa na pevné
         zámky, lebo neradno teraz nikomu bez vojska a zbroja ani na pol hodiny od mesta alebo zámku
         na cestu sa vydať.“
   </p>
   <p>
    Matej (po krátkom premýšľaní): „Dobre teda, keďže chcú proti mne začať vojnu, nech bude
         vojna! Počuj, bratu Martine, ty si i tak moja pravá ruka, udatný vojak a obozretný,
         vyskúšaný v umení vojenskom; na teba ja zverím obranu zámku; ty odoláš, to viem dobre, i
         Bebekovi, i všetkým našim zaťatým protivníkom; len daj ešte verbovať ľudí po všetkých
         okolitých salašoch, smelých, odvážnych chlapcov, lebo takých potrebujeme. Ja pošlem rozkazy
         na všetky obce Muránskej doliny, aby nám poslali šuhajov do vojny súcich. Nadovšetko ale
         vypravím poslov do Tornallye a do Čóltova k našim priateľom, že nás cudzinci idú napádať
         vojskom, aby nám odňali naše zemianske práva a slobody, nech teda idú brániť
         tornallyaiovský majetok i zemiansku slobodu; beztak sa na tých oveľa istejšie spoľahnúť
         môžeme ako na tunajších Slovákov, ktorí nás len s nevôľou poslúchajú. A brat Demeter
         akonáhle dôjde, nech hotuje zásoby potravy, obilia, múku, lichvu, strovu, zbroj a strelivo,
         aby zámok bol všetkým, čo potrebujeme, dobre zaopatrený trebárs na celý rok. A teraz
         zbohom, Petrovič!“
   </p>
   <p>
    Petrovič (odchodí, hovoriac sám sebe): „Lotrov a trhanov a kadejakú vyvrheľ ľudstva
         nájdeš teraz — to pravda — všade dosť, čo ti je hotová za peniaze i dušu čertovi podpísať.
         Ale ako taká zberba teba a tvoj zámok brániť bude, keď bude úzko — to je iná otázka! — Ja
         vyznám, že sa mi tento život tu dokonale zhnusil, ale ma viaže sľub. Lebo sľúbil som bol
         nebohému pánovi Jakubovi Tornallyaimu na jeho smrteľnej posteli, že zostanem a vytrvám
         verne i v službe jeho dediča, tej siroty Janka, a čakám, že až chlapec odrastie, prejme
         svoje dedičstvo, ktoré mu právom náleží, lebo pán Matej je nič viac krome tútorom chlapca,
         až pokiaľ ten bude plnoletý. Pravdaže, to bola veľká chyba od nebohého Tornallyaiho, že mu
         dal takého vlka za tútora, ale kto by sa aj bol ponazdal, keď sa pán Matej tak vedel líškať
         a pretvarovať. Teraz sa ten zámok stal pelešou lotrovskou a fuj, hanba, keď na to pomyslím,
         čoho som sa dožil! — Ja slúžim lotrovi! (Bije sa v čelo.) Lenže, pravda, nie tomuto
         lotrovi, lež tej úbohej sirote kvôli.“
   </p>
   <p>
    *
   </p>
   <p>
    Muráň už toho času, ako bol v moci Bašovej, počítal sa medzi najmocnejšie hrady v
         Horných Uhrách. Stál on na vysokom vrchu, otočený koldokola strmými vápennými skalinami,
         ktoré ako jeho prirodzené pevné múry čneli do oblakov; boky ale vrchu zo všetkých strán
         hustými, na juh a východ bukovými, na severozápad jedľovými horami boli pokryté. Odspodku
         nahor úzka cesta, pre peších i konníkov určená, vinula sa lesom i skalinami až ku samej
         bráne zámockej. Inakade nebol ani možný prístup k hradbám. Krome od západo-polnočnej strany
         bola malá priehybina vrchu a za ňou zase druhý vrch, na sever sa tiahnúci a dačo vyšší od
         samého zámku. Medzitým i od tej podzámockej priehybiny sa predsa dookola vypínali skaliská
         príkre, neprístupné, od štyroch až do osem siah vysoké a po vrchu ich hrubé múry a okrúhle
         bašty. Brána, ku ktorej viedli úzke, do skaly vydlabané schody, stála na strane západnej,
         bola štvorhranná a mala z tvrdého dreva železom tuho okovaný most; nad ňou sedávala stráž,
         a dalo sa z nej na nepriateľa i strieľať, i skaly mu dolu na hlavu spúšťať. Ďalej, hneď za
         bránou bola vysoká okrúhla bašta, ktorej vráta sa dali včas potreby zamurovať a cez malé
         okienca i menšími delami, i puškami strieľať. Hneď za tou baštou ku poludňajšej strane
         stáli veľké kasárne pre vojsko a sklepy na pušný prach i na všelijakú zbraň. Za kasárňami
         boli pekárne, kuchyne a jatky pre vojsko, komory na sklady obilia, múky a strovy, veterné
         mlyny a nádrže na dažďovú vodu. Za tým bola bašta druhá od poludňajšej strany a pod ňou
         tmavé sklepené žaláre, do ktorých dostávalo sa len skrze železné mreže vo dverách máličko
         svetla a väzni museli pre nízke sklepenie sedieť alebo ležať. Uprostred zámku stál kostolík
         s vežou a farským príbytkom, okolo neho záhrada s kvetinami a slivníkom, ba i s kolkárňou.
         Naproti kostolu, tiež ku strane poludňajšej, stála palota pána a veliteľa hradu, z nej bol
         utešený výhľad na celú Muránsku dolinu. Vedľa tej stálo aj viac väčších budúnkov pre
         vznešenejších obyvateľov zámku. Z druhej ale strany kostola na západ stáli domčeky
         remeselníkov, kováčov, krajčírov, čižmárov a všelijakých sluhov a robotníkov; a na
         severnej, najzadnejšej čiastke zámku stáli chlievy pre kone, kravy, voly, kozy, ovce i pre
         drobný hyd; a tu sa potom rovina zámocká mocne nachyľuje a tvorí akoby malé údolie; tam
         bola na najnižšom mieste v skale vydlabaná prehlboká studňa, z ktorej ťahala sa voda na
         pitie pre ľudí. Plocha celého zámku obnášala asi šestnásť jutár a zmestilo sa doňho i viac
         plukov vojska. Drevo a vápno na stavanie vyťahovalo sa na škripci po povrazoch hore cez
         hradby neďaleko brány. Slovom, bola to pevnosť na ten čas vskutku veľká a mocná.
   </p>
   <p>
    Chýlilo sa už k večeru, pastieri doháňali stáda z blízkych pastvísk do zámku. S ovečkami
         podľa obyčaje šli popredku kozy, z ktorých jedna paškrtná za mladými ratolesťami, idúc
         popri panskej záhrade, zoprela sa prednými nohami na nízky plot a odčesla mocnými zubmi z
         mladého stromku celý konár. Vidiac to pastier, šuhaj mladý, chcel kozičke trochu rebrá
         pomastiť pastierskou palicou, tá ale v strachu vyskočila na blízku strechu a stade na
         zámocké hradby, nechcejúc dolu zísť; pastier rozhnevaný tou istou cestou vydriapal sa za
         ňou na hradbu, kozička poskakovala múrom vždy ďalej a ďalej; pastier, vidiac, že to
         prešibané zviera hrozbou nijako nezoženie dolu, začal si na hradbe vyhvizdovať a
         hajduchovať, a tak hajduchujúc za kozou nad závratnými priepasťami a spievajúc:
   </p>
   <p>
   </p>
   <p>
   </p>
   <div class="literallayout">
    <p>
     <span class="emphasis">
      <em>
       Na vysokej prti
      </em>
     </span>
     <br/>
     <span class="emphasis">
      <em>
       kornútka sa vrtí,
      </em>
     </span>
     <br/>
     <span class="emphasis">
      <em>
       kornútka, nevrť sa,
      </em>
     </span>
     <br/>
     <span class="emphasis">
      <em>
       strelím ti do srdca!
      </em>
     </span>
     <br/>
    </p>
   </div>
   <p>
   </p>
   <p>
   </p>
   <p>
    obkolesil zámok až po to miesto, skade bol za kozou hore vyšiel, kde potom kozička,
         akoby sa nič nebolo prihodilo, skočila zase obratne dolu do zámku a pastier za ňou. Zámockí
         ľudia, dívajúci sa na tie krkolomné skoky i kozičky, i pastiera, tlieskali rukami a
         obdivovali ich.
   </p>
   <p>
    Bolo už blízko zmrku, keď približoval sa ku hradbám zámockým oddiel vojska Bašovho,
         vracajúc sa zo spišskej výpravy s trúbením, spevom a streľbou z pušiek. Všetko hrnulo sa zo
         zámku pred bránu im v ústrety a vítalo ich s radosťou veľkou. Kone i peší chlapi prinášali
         mnohú a vzácnu korisť a skladali všetko pred palotou, kde ich už čakal pán Matej Bašo i so
         svojím bratom Martinom a prednými kapitánmi. Pred ním povykladali všetky poklady, zlato a
         striebro, a on to skúseným okom poohliadal, tých, čo sa vyznačili na výprave tej, obzvlášte
         pochválil, odmeny rozdával i čiastku koristi medzi vodcov a medzi obecných vojakov;
         najvzácnejšiu ale čiastku koristi dal odniesť pre seba do svojej pokladnice a konečne
         povolal všetkých vodcov a kapitánov do svojej paloty; tam mu rozprávali o celej tej
         výprave, ale ho aj upozornili, čo počuli na ceste, že cisárske vojsko približuje sa proti
         Muráňu a že už i jeho úhlavný nepriateľ Fraňo Bebek z Dobšinej zbiera vojsko po svojich
         veľkých panstvách, menovite na Redovej, Slanej, Vlachovej, Polome, a spojiť sa vraj chce s
         vojskom cisárskym proti Muránskemu zámku. Matej Bašo zmraštil čelo a rozpáliac sa hnevom
         uderil dlaňou na svoju šabľu, hovoriac:
   </p>
   <p>
    „Len nech mi príde ten zlosyn a pokrytec, ktorý nestál si nikdy v slove, ale hneď s
         Ferdinandom a hneď zase so Zápoľom držal a každého z nich oklamal, ale, prisámbohu, tu na
         tých skalách zloží svoje kosti. Ostatne, ja som už s bratom Martinom porobil potrebné
         poriadky na obranu; dal som verbovať vojakov a krom toho vydal som prísne rozkazy na všetky
         osady Muránskej, Ratkovskej a Rimavskej doliny, ba i po Hrone, aby mi pod pokutou vypálenia
         osady jedna každá dovážala zásoby potravy a poslala murárov i robotníkov, ktorí by ešte
         opravili múry a upevnili bránu a bašty. Od vás ale očakávam, že jeden každý mne a môjmu
         bratovi Martinovi, ktorému som zveril obranu zámku a veliteľstvo nad celým vojskom svojím,
         zachováte nezvratnú vernosť a poslušnosť a vytrváte pevne na svojom mieste; na to mi zloží
         každý, i kapitán, i prostý vojak poznovu prísahu; kto by sa ale vo svojej oddanosti začal
         kyvotať, ten bude naskutku prestrelený a cez hradné múry prehodený vlkom a divým kaniam za
         potravu. Toto oznámite hneď zajtra celému vojsku, aby vedel každý, čoho sa má držať; a
         teraz zbohom!“
   </p>
   <p>
    Keď vojaci Bašovi zo spišskej výpravy so svojou bohatou korisťou vchádzali do zámku,
         dcéra Martina Bašu, krásna osemnásťročná Mariška, dívala sa oblokom a s netrpezlivosťou
         vyzerala očima medzi tým vojskom jedného, na ktorom jej viac záležalo ako na všetkých
         pokladoch Muránskeho zámku, a keď toho jedného uzrela hrdo kráčať v čele svojich chlapov, i
         začervenali sa jej líčka a oči sa jej milostne usmievali; bol to vyvolený jej srdca, jeden
         z kapitánov, Ďurko Kováč. I ten ju hneď zďaleka zazrel v obloku, poklonil sa jej zdvorilo
         rukou a ona mu ten pozdrav, bielym svojím ručníkom kývajúc, navrátila. Nato šiel Ďurko s
         vojskom pred palotu a Mariška vybehla do záhrady, trhala tam kvietky a vila do venca. Bola
         ona už celkom privykla na tom Muránskom zámku, lebo od ôsmich rokov, ako jej matka v
         Čoltove bola zomrela bývala na zámku pri svojom otcovi a bola jeho miláčkom, i preto, že
         bola jediná, i preto, že bola sirota bez matky. Trebárs bola rodom Maďarka, predsa si za
         tak dlhý čas na zámku prisvojila i reč, i zvyky slovenské, tým viac že zámocký kňaz, ktorý
         ju s druhými dietkami v náboženstve, v čítaní a v písme vyučoval bol mních Gregor, rodený
         Slovák. Ako odrástla, s jednou služobnicou, rodom spod zámku starala sa o poriadok a
         čistotu v dome svojho otca, dohliadala na komoru a kuchyňu a nestarala sa nič o vojenské
         výpravy a podujatia svojich ujcov a svojho otca a pretože jej o tom nikto nič nevyjavil, vo
         svojej nevinnosti srdca ani tušiť nemohla že je ona tu na zámku akoby v peleši lotrov. Keď
         tak viaže kvietky do venca, prikradne sa k nej nespozorovane spoza chrbta jej milý, Ďurko
         Kováč, ktorého jej otec nenávidel, pretože ako poctivý Slovák nechcel sa dať používať za
         nástroj k podlým kúskom zbojníckym, ale často i so svojím priateľom Petrovičom prišiel do
         sporu a do nemilých pomerov i so samým veliteľom vojska Martinom Bašom. Ďurko len
         pološeptom vypovedal meno Mariška — a ona ako splašená srna vyskočila, obzrie sa na neho a
         hovorí:
   </p>
   <p>
    „Ach, Ďurko môj, ako si ma postrašil! A veru naozaj veľa strašného snívalo sa mi s tebou
         od toho času, ako si so svojimi vojakmi zo zámku bol odišiel. Bála som sa veľmi, že ťa azda
         raneného alebo mŕtveho prinesú, ale, chvalabohu, ako ťa vidím, predsa nestalo sa ti len nič
         zlého!“
   </p>
   <p>
    „Marka moja drahá,“ odpovedá Ďurko, „posiaľ ešte nič, ale zlé chýry idú, veľmi zlé;
         nepriateľ blíži sa s veľkým vojskom cisárskym, aby dobyl Muránsky zámok. Ja nestarám sa
         síce o seba nič, mne je to jedno, kdekoľvek a kedykoľvek umrieť, ako mi usúdil boh; ale ty,
         dobrá, nevinná duša, nemáš tu s nami zahynúť; preto ťa prosím, zaklínam, požiadaj svojho
         otca, aby ťa na istý čas prepustil do Čoltova k tvojej rodine; bo načo by si sa ty, dievča,
         vydávalo v nebezpečenstvo a znášalo tu s nami všetky neresti dlhého obliehania?!“
   </p>
   <p>
    „Ďurko môj milý,“ odpovie Marka s odhodlanosťou ducha, „kde je môj otec, tam chcem
         zostať i ja, bo keby ho ranili, kto by ho tak opatril, ošetril a potešil ako ja?! Preto ja
         môjho otca neopustím v nebezpečenstve a čo by ma to priam i život stálo!“
   </p>
   <p>
    „Ale, prosím ťa, Marka moja,“ vetí Ďurko, „pováž si toto: My sme tu všetci vyhlásení za
         zradcov, buričov a nepriateľov vlasti, a ako lotri a zbojníci majetkom i životom prepadli
         sme zákonu. Nuž, prosím ťa, akože by si ty, nevinná duša, spolu i s nami mala znášať
         žaláre, potupu a dosiať sa azda i pred krvavý súd?“
   </p>
   <p>
    „Všetko, všetko, drahý môj,“ hovorí Marka, „len ak viem, že ma ty miluješ tak vrelo a
         tak úprimne ako ja teba!“
   </p>
   <p>
    „Dobrá duša,“ riekol Ďurko, objal dievča, pobozkal vrelo a potom doložil ako vo
         vytržení, „teba chrániť, teba obhajovať, to púta nohy moje ku týmto hradbám, a pokiaľ ja
         vládnem týmto mečom, nemá sa ti hnúť ani vlas na hlave! A teraz dobrú noc!“
   </p>
   <p>
    „Zbohom!“ odpovie Marka a odbehne do svojho otcovského domu.
   </p>
   <p>
    *
   </p>
   <p>
    Koncom mesiaca marca roku 1549 hnul sa z Viedne na rozkaz cisára a kráľa uhorského,
         Ferdinanda I., gróf Nikolaj Salm, aby podľa uzavretia snemu dobyl Muránsky zámok a Mateja
         Bašu i s jeho bratmi a spoločníkmi za popáchané tak mnohé ohavnosti prísne potrestal.
         Vojsko jeho záležalo z pomocných Španielov, z Čechov a Slovákov z horných stolíc Uhorska.
         Tiahol on na Levice a tam sa zastavil, lebo do Levického zámku uzavrel sa bol pán a veliteľ
         tohože hradu Balaša,
    <sup>
     [
     <a class="footnote" href="#ftn.id2507264" name="id2507264">
      18
     </a>
     ]
    </sup>
    mocný prívrženec Zápoľov, ktorý tým časom, keď vojsko Ferdinandovo okolo Dunaja
         bojovalo proti Turkom, napádal mestá a hrady tých zemanov, ktorí držali s Ferdinandom a
         statky ich ohňom a mečom ukrutne poplienil. Salm teda na doliehame a prosby zemianstva
         Levice obľahol, zámok po tuhom odpore dobyl, Balašu chytil a na hrdle i statku potrestal.
         Od Levíc písal hneď skrz zvláštneho posla do Gemerskej stolice Fraňovi Bebekovi z Dobšinej,
         prvému toho času a najmocnejšiemu velikášovi a nadžupanovi v Gemeri, ktorému oznámil, že z
         rozkazu kráľa Ferdinanda I. a podľa uzavretia snemu prichodí s vojskom do Gemera, aby
         potrestal buričov a lotrov muránskych. Vyzýval spolu Bebeka, aby i on zo svojej strany
         zobral vojsko a so všetkou silou, ktorú zobrať môže z miest a zemianstva, hnul sa proti
         Muráňu, tam aby vypátral príhodné miesto pre vojenský tábor a podľa svojej vojenskej
         známosti a skúsenosti aby všetky na obliehanie a dobýjanie tohože zámku potrebné poriadky
         porobil. Krom toho písal gróf Salm aj veliteľovi Šarišského zámku Jurajovi Vilčekovi,
    <sup>
     [
     <a class="footnote" href="#ftn.id2507313" name="id2507313">
      19
     </a>
     ]
    </sup>
    aby dostavil sa i ten s pomocným vojskom pri Muráni, a naposledy vyzval ešte i
         spišské mestá, aby tie robotných chlapov a vozy s potravou poslali ku cisárskemu táboru pod
         Muráň.
   </p>
   <p>
    Fraňo Bebek už oddávna túžil za krvavou pomstou nad Bašovci muránskymi, lebo tí mu od
         rokov, ešte za života Jakuba z Tornallye, priveľa príkoria, potupy a škody porobili a
         nenávisť jeho oproti nim bola nevýslovná. Preto, akonáhle dostal list od Salma, nič
         nemeškal, ale ochotne a usilovne zbieral vojsko po celom svojom panstve a požiadal i
         okolité zemianstvo a mestá, aby ho podporovali. Tak zobral blízko dvetisíc chlapov, a to
         najviac z doliny Rožňavskej, ktorých ozbrojil, vzal so sebou všetky delá svoje, v počte
         desať, a hodnú zásobu streliva; krom toho pridal k vojsku ešte i baníkov dobšinských, ktorí
         pobrali so sebou svoje čakany a banícky riad, aby cesty medzi skálím ku zámku pre vojsko
         prekopali a urovnali. Tak tiahol Bebek s pomocným vojskom na Plešivec a Jelšavu hore
         Muránskou dolinou a za ním mnohé vozy a kone so strelivom, s potravou a všelijakou
         batožinou, a všetky osady Muránskej a Ratkovskej doliny museli za ním posielať i chlapov so
         sekerami a vidlami železnými, s pikami a čakanmi, ktorí mali i cesty kliesniť pre vojsko, i
         v čas potreby brániť sa proti výpadom zámockých vojakov; ale museli tiež všelijakú potravu
         poriadne dovážať pod Muráň pre jeho a kráľovské vojsko. Tak dorazil Bebek v polovici
         mesiaca júla s vojskom svojím pod Muráň a tam blízko prameňa rieky muránsko-jelšavskej,
         spod samého zámku vytekajúceho, vyvolil ako najpríhodnejšie miesto pre celý tábor. Odtiaľ
         hneď po nasledujúce dni robil potrebné poriadky, vyslal oddiely robotníkov pod ochranou
         vojska, ktorí horami prerúbali a rovnali cesty, a to jedni zo strany poludňajšej hore
         dolinou ponad osadu Hutu a stade hore na vrch Javorinu; druhý ale oddiel poslal zo strany
         západnej do takzvanej Zámockej doliny, ktorý stranami a úbočiami prerúbal cestu až hore na
         zámockú priehybinu, takže sa obidva oddiely zišli spolu na severnej strane od zámku na
         vrchu, ktorý sa od tých časov až posiaľ Šanec menuje a vyššie stojí od samého zámku.
   </p>
   <p>
    Na všetky tieto prípravy bebekovské sa Bašo pokojne, s hrdým opovrhnutím díval, a
         akokoľvek ho jeho kapitáni ponúkali, predsa žiadne výpady zo zámku nerobil a Bebekovi v
         ničom neprekážal. Keď už bol zámok zo všetkých strán prerúbanými cestami obkolesený, vtedy
         rozkázal Bebek všetky chodníky, ktorékoľvek viedli do zámku, veľkými stromami zarúbať a
         skálím zavaliť tak, aby všetko spojenie Bašovo bolo úplne pretrhnuté a aby ani zdola hore
         na zámok, ani zo zámku nadol nemohol sa viac nikto dostať.
   </p>
   <p>
    Konečne na štvrtý deň po Bebekovom príchode dorazil aj Salm s cisárskym vojskom z tej
         strany od Tisovca a len preto sa bol opozdil, lebo boli veľké pľušte a cez vody, lesy a
         skaliny jeho delá i vozy so strelivom a s batožinou sa len zdĺhavo pri veľkom namáhaní i
         ľudí, i dobytka prepraviť mohli, až konečne premoknutí a veľmi ustatí prišli pod Muráň do
         tábora Bebekovho, preto aj potrebovali dakoľko dní odpočinku.
   </p>
   <p>
    Vojsko Salmovo počítalo do šesťtisíc chlapov a osem ťažkých diel. Španieli boli pod
         vodcom Gašparom de Casteluzzo, Česi pod vodcom Zapata a Slováci pod Horvatinovičom, ktorý
         bol aj najvyšší strážmajster po boku grófa Salma. Skoro za Salmom dorazil aj Vilček,
         veliteľ Šarišského zámku, a priviedol so sebou do päťsto chlapov, šarišských Slovákov, a
         päť diel. Naposledy prišlo aj zo Spiša, menovite z Novej Vsi, dvadsať vozov, stodvadsať
         koní a šesťdesiat sluhov.
   </p>
   <p>
    Salm, obhliadajúc príkre strminy, vysoké skaliská a pevné hradby Muráňa, odobril a
         pochválil obozretné prípravy Bebekove k riadnemu dobývaniu tak pevného a veľkého zámku a
         spytoval sa ho na pôvod a predošlých pánov toho hradu. Nato vypravoval Bebek, ako Jiskrovi
         Česi, čiže husiti,
    <sup>
     [
     <a class="footnote" href="#ftn.id2504459" name="id2504459">
      20
     </a>
     ]
    </sup>
    zámok ten spolu s mnohými hradbami na Slovensku vystavili a panovali nad ním v
         mene kráľovnej Alžbety, vdovy Alberta kráľa a jeho syna Ladislava Pohrobka, až do časov
         kráľa Mateja Korvína, ktorý, keď ich vo viac bitkách premohol, zámky im jeden za druhým
         mocou odobral. Hneď ako zaujal Korvín zámok Likavu, vypravil odtiaľ svojho vodcu Štefana
         Zápoľu proti muránskym Čechom, ktorý s pomocou Levočanov aj skutočne Čechov z Muráňa vyhnal
         a zámok obsadil kráľovským vojskom. Dočasu vládli nad Muráňom aj Ilsvayovci. Od syna ale
         Matejovho, Jána Korvína,
    <sup>
     [
     <a class="footnote" href="#ftn.id2504521" name="id2504521">
      21
     </a>
     ]
    </sup>
    dostal ho darom Zápoľa, ktorý ho zase svojmu vernému prívržencovi Jakubovi z
         Tornallye do moci dal, a tento pred smrťou ustanovil za tútora svojho jediného maličkého
         Jána, človeka podliaka, ktorý sa mu znal podlizovať a bol jeho kapitánom, Mateja Bašu.
         Tento lotor odpratal chlapca-sirotu do Poľskej, zámok i panstvá tornallyevské pre seba
         zaujal a urobil z Muráňa peleš lotrovskú, z ktorej okolité stolice napadá a pustoší, takže
         už jeho meno je postrachom a hrôzou celého okolia. Preto už bol zvrchovaný čas, aby
         krajinský snem túto ohavu vyhlásil za zradcu a buriča a vojskom ho stíhal.
   </p>
   <p>
    Salm: „Čudujem sa ale predsa, že navzdor tomuto snemovému uzavretiu tak málo je tých,
         ktorí sa zo zemianstva s vami dostavili s pomocným ľudom svojím tu pod Muráň, ačkoľvek
         dobre znali všetci o mojom a kráľovského vojska príchode.“
   </p>
   <p>
    Bebek: „Úprimne rečeno, to stadiaľ pochodí, že niet jednomyseľnosti medzi zemianstvom,
         ale jedni sú na strane Ferdinanda, druhí na strane Zápoľovej, kde ktorý čaká pre seba
         lepšie výhody a väčší osobný zisk. O krajinu sa máloktorý stará. U nás sa pokladá každý
         zeman akoby za malého kráľa, sedí si na svojom pevnom zámku ako jastrab na hniezde a napáda
         slabších od seba, to je jeho remeslo.“
   </p>
   <p>
    Salm: „Hľa, páni, kam vedie svojvôľa a neviazanosť zemianstva?! Vaša krajina je veru
         smutný obraz neporiadku a blízka je svojmu úpadku. Väčšia čiastka krajiny je v moci Turkov,
    <sup>
     [
     <a class="footnote" href="#ftn.id2504598" name="id2504598">
      22
     </a>
     ]
    </sup>
    a predsa aj tuná na Slovensku, miesto toho, žeby vyššie zemianstvo sa hrnulo
         pod zástavy svojho pravého kráľa Ferdinanda proti spoločnému nepriateľovi vlasti, žije samo
         medzi sebou v rozbroji a vedie vojnu jeden oproti druhému, sused napáda svojho suseda,
         zemania zbíjajú kupcov a pocestných, vypaľujú osady a drancujú mestá; a pevné zámky, ako,
         hľa, i tento Muráň, stali sa hniezdami lotrov, z ktorých vykonávajú sa lúpeže a vraždy na
         všetky strany, takže už žiaden nie je bezpečný svojím životom a majetkom. Ak by to i
         naďalej malo trvať, vaša krajina by sa rozpadla na malé čiastočky a franfory, a namiesto
         ľudí túlali by sa tu skoro len kŕdle divokej zveri. Preto ďakujte bohu, že ste dostali
         mocného rakúskeho cisára za kráľa, ktorý je vstave poriadok a poslušnosť uviesť a vydobyť
         vám naspäť zväčša už stratenú krajinu, a to vašou vinou, páni!! Áno, áno, vestra culpa,
         vestra maxima culpa!“
    <sup>
     [
     <a class="footnote" href="#ftn.id2504649" name="id2504649">
      23
     </a>
     ]
    </sup>
   </p>
   <p>
    Bebek: „Bolo by ono najlepšie, čo by sa medzi Zápoľom a Ferdinandom stala dajaká
         priateľská naprávka, aby každý dačo popustil zo svojho práva.“
   </p>
   <p>
    Salm: „Právo a pravda nedá sa na kúsky strihať alebo krájať, ale musí stáť cele a úplne;
         kto to nechápe, tomu vysvetlí sa ono mečom, ktorý rozhodne konečne a dokáže to, že Zápoľa
         je len nepravy nápadník a dobrodruh. A čože si myslíte, páni, či Zápoľa má toľko moci
         vojenskej a toľko branného ľudu i peňazí, aby vzoprieť sa dakedy mohol šťastne nadvláde
         Turkov a vyhnať ich z krajiny?! V najlepšom prípade stal by sa tureckým vazalom a satrapom
    <sup>
     [
     <a class="footnote" href="#ftn.id2504683" name="id2504683">
      24
     </a>
     ]
    </sup>
    a vaša krajina tureckým pašalíkom
    <sup>
     [
     <a class="footnote" href="#ftn.id2504694" name="id2504694">
      25
     </a>
     ]
    </sup>
    práve tak, ako stalo sa cisárstvo bulharské i srbské a kráľovstvo bosenské;
    <sup>
     [
     <a class="footnote" href="#ftn.id2504709" name="id2504709">
      26
     </a>
     ]
    </sup>
    zemania ale uhorskí, aby mohli podržať svoje statky a zámky, stali by sa tu —
         ako tam — tureckými renegátmi.“
   </p>
   <p>
    Casteluzzo: „Veď už po bitke moháčskej
    <sup>
     [
     <a class="footnote" href="#ftn.id2504732" name="id2504732">
      27
     </a>
     ]
    </sup>
    hovorilo sa, že ,finis Hungariae‘“.
    <sup>
     [
     <a class="footnote" href="#ftn.id2504749" name="id2504749">
      28
     </a>
     ]
    </sup>
   </p>
   <p>
    Vilček: „Sila a bytnosť Uhorska je teraz jedine na Slovensku; a ako pred päťsto rokmi
         Slovensko bolo kolískou kresťanskej viery a osvety pre celú uhorskú krajinu, tak je ono i
         teraz pevnou hradbou proti návalu tureckého barbarstva. Tu na Slovensku zlomí sa prepych a
         presila Turkov, a zo Slovenska pošlo a zase opakovať sa bude politické preporodenie
         krajiny, ako ho vyhľadáva duch času, jednota a celistvosť celej ríše rakúskej a šťastia
         všetkých národov, ktoré riadenie božie pod žezlom slávne panujúceho domu rakúskeho v jedno
         spojilo.“
   </p>
   <p>
    Bebek: „Pozde to bude, pokiaľ Slováci prídu ku svojej národnej povedomosti, ktorú
         stratili s pádom Matúša Trenčianskeho;
    <sup>
     [
     <a class="footnote" href="#ftn.id2505539" name="id2505539">
      29
     </a>
     ]
    </sup>
    keď aj teraz tak radi odhadzujú zo seba svoju národnosť ako staré obnosené
         handry a ako hady svoju kožu.“
   </p>
   <p>
    Vilček: „Žiaľbohu, že práve Slovák natoľko nectí sám seba, že sa rád plazí a líška
         druhým a vydáva sa za podlý nástroj a podnož svojim trýzniteľom, preto ho i tí za nič
         nemajú, ktorí by sa ho ináč báť museli. Medzitým, pán Bebek, ja verím, že to ináč bude. Ba
         čo aj dve-tri haluze zo stromu odpadnú, ale preto zdravý peň národa zostane a nové, čerstvé
         a zdravé ratolesti vyženie. Pán boh ale má dosť času a život národa netrvá jeden deň. I môj
         národ neumrel, lež spí a čaká na dobu svojho slávneho zmŕtvychvstania.“
   </p>
   <p>
    Bebek: „To ako boh dá. Ja len na to, čo tu pán gróf hovoril, chcem poznamenať, že by
         Uhri dosť mali moci i sami bez cudzej pomoci vyhnať Turka von z krajiny!“
   </p>
   <p>
    Salm: „Nuž a prečože ho posiaľ už nevyhnali, ale on ich vyháňa zo všetkých miest a
         pevných hradov na Dunaji i na Tise?! Kráľ Ferdinand posiela cudzie vojská: Španielov,
         Nemcov, Čechov a žiada od Uhrov pomoc; ale okrem Slovákov a Chorvátov ktože mu ide na
         pomoc?! — Ostatne, nemajte to všetko za zlé, pán Bebek, čo pohovorilo sa tu medzi nami v
         priateľskom kole dôverne; ja vás a vašich priateľov, ktorí sa tu dostavili, držím za
         verných poddaných môjho najjasnejšieho cisára pána a musím to s pochvalou do Viedne
         oznámiť, že ste tak múdre a dobré prípravy ku dobývaniu tejto pevnosti porobili. Zajtra
         budem držať vojenskú poradu; teraz už potrebujeme každý odpočinok. Dobrú noc!“
   </p>
   <p>
    Poohliadali sa teda stráže a všetci utiahli sa do svojich šiatrov.
   </p>
   <p>
    Na druhý deň po tomto rozhovore vodcovia cisárski pod ochranou silného oddielu vojska
         ohliadali zo všetkých stran položenie zámku, vysokosť hradieb, priestor a polohu
         podzámockej priehybiny a vzdialenosť náprotivného vrchu, na sever ku Javorine sa
         tiahnuceho. Keď všetko toto Horvatinovič pilne poohliadal a si naznačil, vrátili sa naspäť
         do tábora, kde gróf Salm hneď zahájil vojenskú poradu a začal rozhovor:
   </p>
   <p>
    Salm: „Ako vidím, nepôjde to veru ľahko pevnosť túto vydobyť; bude nás to tuším oveľa
         viac obetí stáť, ako nás stál Levický zámok!“
   </p>
   <p>
    Bebek: „Ja dúfam, že najďalej o štyri týždne je zámok náš a narádzam, aby sa na vrch
         Šanec vyviezli delá; stadiaľ dajú sa i zámocké múry najskôr porúchať a rozstrieľať, a potom
         stavať sa môžu rebriny a útokom hnať do zámku.“
   </p>
   <p>
    Salm: „Čo na to poviete, pán Horvatinovič?“
   </p>
   <p>
    Horvatinovič: „V tom zrovnavam sa i ja s pánom Bebekom, aby najväčšie delá postavili sa
         na vrch Šanec; krom toho ale musí sa ešte aj z východnej a západnej strany, a tak z troch
         strán razom strieľať na zámok i preto, aby podelila sa sila a pozornosť jeho obrancov, ale
         i preto, aby sa hradby z viac strán porúchať a rozstrieľať mohli a potom, kde ukáže sa
         najväčší otvor a najsnadnejší prístup, z tej strany budeme hnať útokom.“
   </p>
   <p>
    Salm: „Dobre teda, vy, pán Bebek, postavíte sa s vašimi Gemerci z východnej strany
         oproti zámku a vezmete so sebou vaše delá; pán Vilček so Šarišanmi a ostatnými Slovákmi
         vezme so sebou tiež svoje delá a postaví sa od západnej strany, pri studienke oproti
         zámockej bráne; a ja s mojimi Španielmi a Čechmi zaujmem vrch Šanec oproti zámku a stadiaľ
         dám páliť na hradby. Horvatinovič bude mať najvyšší dozor nad delostreľbou a bude ju
         spravovať vedľa okolností. Na zajtra nech bude všetko vojsko napohotove na pochod; taktiež
         i pomocní ľudia a robotníci nech budú pripravení delá a strelivo dopraviť a povynášať na
         určené miesta.“
   </p>
   <p>
    Počiatkom augusta s veľkým namáhaním i vojska, i pomocného obecného ľudu dopravilo sa po
         stranách vrchu cestou, rubármi a baníkmi napred prekliesnenou a podľa možnosti urovnanou,
         všetkých osem veľkých diel Salmových šťastne až na samý vrch Šanec rečený, a hneď nato
         nočného času, aby to zo zámku ani nespozorovali, ohradili ich priekopami a násypmi, pod
         ktoré ešte aj veľké jedle a smreky z blízkeho lesa naznášali z tej príčiny, aby ich zámocké
         vojsko znenadála prepadnúť a zaujať nemohlo. Skoro zatým od šancov ku strane východnej a
         bližšie k zámku zaujal svoje stanovisko Fraňo Bebek a postavil podobným spôsobom svoje delá
         oproti zámku; a naposledy i Vilček zo strany západnej tiež svoje delá, ktoré aj ohradil
         priekopami a násypmi, namieril oproti bráne. Streľbu začal Salm; treskot a hučanie z jeho
         veľkých diel ako hromobitie odrážalo sa od Kráľovej hole a od Kohúta a ťažké železné gule
         lietali z nich až doprostred zámku; hneď nato i Bebek, i Vilček krížovou streľbou dorážali
         na hradby zámocké Horvatinovič sám spravoval a dohliadal na streľbu, vo dne i v noci
         obchodil tábory, ustanovoval stráže vojenské a všetkých, ako kapitánov, tak aj obecných
         vojakov, i k bedlivosti, ale i k srdnatosti a vytrvalosti často upomínal.
   </p>
   <p>
    V samom zámku Martin Bašo, ako od svojho brata Mateja ustanovený veliteľ vojska a
         sporiadateľ zámockej obrany, akonáhle videl prípravy bebekovsko-salmovské na riadne
         dobývanie pevnosti, zvolal všetkých svojich kapitánov i celé vojsko, vyše osemsto chlapov
         počítajúce, a pred palotou svojho brata držal ku nim zápalistú reč v tomto zmysle:
   </p>
   <p>
    „Kapitáni a vojaci! Ako vám už dobre známo, nemecký cisár posiela cudzozemcov, Španielov
         a Čechov proti nám, ktorí naše pekné práva a slobody uhorské nohami šliapu a na naše šije
         jarmo podlého rabstva uvrhnúť chcú. Ostré naše meče im teraz dokážu, ako si Uhor miluje
         voľnosť a slobodu, a tieto vysoké skaliská a pevné múry budú nám dostatočnou záštitou proti
         ich guliam. Vytrvajte smelo a bojujte zmužilo, a ja vám ručím za to, že o dakoľko dní
         rozprášime všetku tú cudzozemskú zberbu na všetky strany; môj ale pán brat podelí vám
         každému bohaté dary za odmenu vašej hrdinskosti zo svojej pokladnice. A teraz obraciam sa
         ešte k vám, Slováci! Vy ste boli vždy najlepší a najstálejší spojenci Maďarov a vytrvali
         ste s nami udatné v dobrom i zlom, vy ste naši bratia a synovia spoločnej našej vlasti,
         ktorí požívate spolu s nami i voľnosť, i slobodu, i česť a slávu, a preto aj právom čakáme
         od vás, že vy za nás a s nami krv svoju vylievať, a keď treba, za voľnosť a slobodu i život
         svoj na oltár vlasti položiť hotoví budete; preto zavolajte všetci so mnou: Nech žije náš
         pán a vládca zámku, Matej Bašo!!“
   </p>
   <p>
    I zahrmelo zo všetkých úst hromovité „éljen!“ a „nech žije!“.
   </p>
   <p>
    Matej Bašo uradovaný díval sa na tento výjav zo svojej paloty a dal všetko vojsko dobrým
         vínom zo svojej pivnice počastovať, pričom bolo počuť veľa i múdrych, i nemúdrych
         prípitkov, ako obyčajne.
   </p>
   <p>
    Kováč a Petrovič významným zrakom pozerali jeden na druhého a Petrovič na strane pošepol
         svojmu priateľovi do ucha: „Hľa, brat môj, keď naše päste a naše meče potrebujú, ako sa nám
         líškajú ako najlepším svojim spojencom a bratom; ináč nás ale za cudzincov a za želiarov
         vyhlasujú a len potupu kydajú na nás; to je to bratstvo.“
   </p>
   <p>
    Ďurko Kováč odvetí na to: „Žiaľbohu, že my Slováci tak ľahko omámiť sa dáme krásnymi
         rečami,“ a stisol mu priateľsky ruku.
   </p>
   <p>
    Hneď nato Martin Bašo, ako skúsený vodca v umení vojenskom, porobil všetky potrebné
         poriadky na obranu zámku; delá svoje rozostavil ako oproti Salmovým, tak i oproti Bebekovým
         a Vilčekovým delám a ustanovil mocné stráže na všetky strany, ktoré by každý pohyb
         nepriateľa pilno pozorovali. Každému z kapitánov vykázal osobitné miesto; Tárnoky so
         svojimi stál blízko brány, Bejey na bašte, ktorá bola vystavená na osobitnej skale pred
         bránou a mala svoje štyri delá zámocké.
   </p>
   <p>
    Na prvý výstrel salmovský streľba zámocká veľmi živo odpovedala a Martin Bašo usiloval
         sa o to, aby násypy Salmove, za ktorými jeho delá ukryté stáli, guľami mohol rozrúcať a
         delá samy porúchať a skaziť. Krom toho dal tuho páliť na tábor Bebekov a Vilčekov; tak
         trvala streľba po dva dni z obidvoch strán bez značného prospechu.
   </p>
   <p>
    Medzi tým časom Tárnoky, ako najstarší kapitán a Bašov pokrvný, ktorý ho často
         priateľsky upomínal a odrážal od jeho zločinov, i teraz neprestajne doliehal na samého
         Mateja, akoby bol tušil jeho blízky pád a nešťastie, aby — kým je čas — vyjednával so
         Salmom, lebo že zadosť urobilo sa vojenskej cti, aby pokúsil sa o zmierenie s ním, pokiaľ
         nebude pozde. Na mnohé doliehanie Tárnokyho dal sa konečne nakloniť Matej Bašo ku
         vyjednávaniu so Salmom, ale len tak, keď aj brat jeho Martin na to pristane. Povolali teda
         i Martina medzi seba, ktorý sa sprvu síce veľmi rozhneval na Tárnokyho a hrozným
         preklínaním a teremtettovaním oboril sa na neho ako na zradcu a bojazlivca; konečne ale dal
         sa uchlácholiť a uprosiť od brata Mateja, aby teda sám položil čestné a pre nich ako
         najprospešnejšie vymienky a aby ani nie Tárnoky, ale sám Martin Bašo šiel, ako za najlepšie
         uzná, vyjednávať do tábora Salmovho. Tárnoky nato odišiel mrzutý z paloty, dvaja ale bratia
         ešte dlho medzi sebou živo rokovali a keď sa na vymienkach uzjednotili, dali streľbu
         zastaviť a z brány zatrúbiť s oznámením, že veliteľ a pán zámku chce vyjednávať so samým
         grófom Salmom, žiada teda o pristavenie streľby a o bezpečný odchod i návrat svojho posla.
         Z obliehajúcich vodcov Vilček, ako najbližší, sám vybral sa ku Salmovi, ktorý hneď
         prisľúbil, že chce vyslyšať posla Bašovho, a dal mu poistenie jeho bezpečnosti, nato však i
         zo svojej strany všetku streľbu kázal pristaviť.
   </p>
   <p>
    Martin, príduc do tábora Salmovho, poklonil sa zdvorilo a hneď s veľkou výrečnosťou
         vyhováral všetky zločiny a hanebnosti, ktoré popáchal jeho brat Matej, a dodal k tomu, že v
         čom by koľvek predsa bol previnil a prehrešil sa proti zákonu, prosí teraz, aby mu to jeho
         osvietenosť, ako splnomocnený jeho jasnosti cisársko-kráľovskej, odpustiť a jeho v mene
         cisára i so všetkými jeho kapitánmi a vojakmi na milosť prijať ráčila. Krom toho žiadal
         ešte Martin, aby jeho bratovi Matejovi Bašovi i jeho dedičom a potomkom Muránsky zámok s
         celým panstvom úrečite a večite bol zanechaný a oddaný, lebo vraj i tak chlapec, ktorému to
         dedičstvo patrí, ako chýry idú, v Poľskej zahynul. Naposledy doložil Martin ešte aj to, že
         je žiadosť brata Mateja i tá, aby jeho vojakom, ako peším, tak aj konníkom, bol ročný plat
         z cisárskej pokladnice vyplatený. Keď Salm všetky tieto reči s veľkou trpezlivosťou
         vypočul, dodal si Martin smelosti a pološeptom, potuteľne sa usmievajúc, Salmovi na vedomie
         dal, že za všetku tú milosť chce sa mu brat Matej štedro odmeniť a mieni mu dary poslať. Na
         to Salm, ktorý bol očakával, že Matej azda bez všetkej vymienky poddať sa chce na milosť i
         nemilosť, ako tieto prepiate a bezočivé žiadosti jeho počul, veľmi sa rozhneval a okríkol
         Martina:
   </p>
   <p>
    „Povedz svojmu bratovi, že ja s lotrami a s podlými zbojníkmi vyjednávať nebudem, ani
         vašich nazbíjaných klenotov nie som žiadostivý. Vedzte to, že vašich hanebných skutkov
         miera je už dovŕšená a čaká vás krvavá pomsta, ktorej neujdete ani jeden. V tom okamžení
         prac sa mi z očú!“
   </p>
   <p>
    Zarazený Martin nad takou odpoveďou rýchlym krokom vrátil sa naspäť do zámku.
   </p>
   <p>
    Po tomto rozhovore za pár dní z jednej i z druhej strany mlčala streľba; v tábore
         Salmovom držali sa vojenské porady, pri ktorých na radu Horvaltinoviča uzniesli sa na tom,
         aby predovšetkým dobyli prednú baštu, ktorá pred bránou zámku z poludňajšej strany, o niečo
         vyššie ako zámocké hradby a na osobitnej, príkrej skale stála, a z ktorej posiaľ delá
         Bašove dobývajúcemu oddielu Vilčekových Slovákov najcitlivejšie straty a škody zapríčinili.
         Preto dal Horvatinovič namieriť delá na túto baštu a keď ju guľami mocne porúchali, vtedy
         vybral Vilček junáckych dobrovoľníkov spomedzi svojho vojska, ktorí pod jeho vedením hnali
         sa útokom a vydriapuc sa hore na baštu, všetkých strelcov Bašových, ktorých tam popadli,
         rozsekali, delá zaujali a obrátili proti hradbám zámockým. Po krátkej streľbe z takejto
         blízkosti rozstrieľali z tejto strany hodný kus hradby a urobili značný otvor do zámku.
   </p>
   <p>
    Pokiaľ na poludňajšej strane tuhá streľba trvala a krutý boj na onej bašte sa viedol,
         zatiaľ z náprotivnej severnej strany siedmi odvážliví chlapi spomedzi španielskej pechoty
         vydriapali sa po skalinách, z ktorých špicaté končiare a tu i tam spomedzi skalín vyrastené
         kroviny rukami zachytiť mohli, hore na hradby, skadiaľ sa popúšťali dolu do zámku a začali
         jeho vnútorné položenia na všetky strany pozerať. Vojaci Bašovi, všetkou svojou pozornosťou
         na náprotivnú stranu obrátení a tam streľbou a krutým bojom okolo prednej bašty
         zaneprázdnení, nezbadali to hneď, krome keď ich uzrela čeľaď zámocká a urobila veľký krik,
         hnali sa s vytasenými šabľami za nimi, a dvoch síce spomedzi nich dopadli a usmrtili,
         ostatní piati ale na ten istý spôsob, ako boli vyliezli hore na hradby, tak sa i popúšťali
         zase z hradieb dolu, a ačkoľvek Bašovi vojaci z pušiek pálili za nimi, predsa žiadneho
         netrafili, takže sa títo na podiv vojska do tábora Salmovho šťastne dostavili.
   </p>
   <p>
    Španieli títo rozpovedali potom vodcom svojim vnútorný stav a rozpoloženie pevnosti, a
         ich odvážlivosť a šťastie dodalo celému vojsku bojovnej chuti a smelosti, čo vidiac
         vodcovia cisárski, uzavreli ihneď v rade vojenskej, aby sa urobil všeobecný útok na
         pevnosť, a to hlavne z poludňajšej strany od tej istej bašty, ktorá bola už zaujatá a
         obsadená a z ktorej sa náprotivné hradby zámocké silno boli porúchali a otvor bol už
         vystrieľaný.
   </p>
   <p>
    S prvým svitom celé vojsko cisárske stálo v šíkoch a vo zbrani. Tu na znamenie veliteľa
         zahrmia delá, trúby a bubny zarachocú, a silné čaty pod svojimi zástavami ženú sa proti
         zámku vedľa brány, v tú stranu, kde bola bašta zaujatá a vystrieľaný guľami na samých
         hradbách značný otvor. Tam ale už stál napohotove Martin Bašo s najväčším počtom svojich
         kapitánov a vojska; ten hromovým hlasom volal na svojich ľudí, aby ťahali meče a klali tých
         psov z cudziny tak, aby žiadnemu nedali milosť, ale vraždili každého, kohokoľvek by zbrojom
         zastihnúť mohli, a zoťaté hlavy nepriateľov aby nastrčili na svoje dlhé piky. Cisárski síce
         i streľbou z pušiek, i pikami a šabľami udatne napadli vojsko zámocké, ale sa i toto za
         príkladom svojho vodcu, ktorý ako rozpajedený lev bojoval, zúrivo bránilo a neustúpilo ani
         najmenej zo svojho stanoviska. Nastala hrozná seč a bitka náramne krutá; krv sa cedila na
         všetky strany a veľa chlapov, i mŕtvych, i ranených, padalo z múrov dolu do strašnej
         priepasti. Zo strany cisárskej i sám chrabrý a umením vojenským vynikajúci Horvatinovič,
         práve keď vojsko i slovom, i vlastným príkladom ku zmužilosti a vytrvalosti upomínal, guľou
         do pŕs strelený, na zem klesol; Gašpar Casteluzzo, vodca Španielov, zo zámockej hradby
         dlhou pikou dolu strčený bol a len jeho železný pancier, ktorý na tele nosil, zachránil mu
         život, takže, padajúc dolu na skalu, predsa sa nedolámal. Naproti tomu Zapata, vodca
         Čechov, guľou do čela bol trafený a na všeobecný žiaľ vojska na mieste dušu vypustil.
   </p>
   <p>
    Zo zámockej obrany síce tiež veľa mužov padlo, áno, aj daktorí kapitáni; najväčšia ale
         nehoda a nešťastie postihlo ich tým, že cisárski samému vodcovi Martinovi Bašovi, ktorý bol
         dušou celej obrany a výtečný bojovník, guľou nohu prestrelili a keď padal na zem, ešte mu
         aj šabľou tuho do hlavy zaťali, takže v krvi svojej ako bez seba ležať zostal; vtedy ho aj
         pochytili cisárski vojaci a chceli ho už odvliecť do svojho tábora. To ale vidiac Ďurko
         Kováč, skočil ako strela medzi nich a ako besný svojou šabľou rúbajúc do nich, rozohnal ich
         s ťažkými ranami, potom ale zodvihnúc raneného vodcu, s pomocou svojich chlapov odniesol ho
         do zámku, do poludňajšej bašty, kde medzi ženami a deťmi vo veľkom strachu sedela Martinova
         jediná dcéra Mariška; tam ho vystreli na posteľ, umývali a obväzovali jeho rany, Mariška
         ale horko nariekajúc a rukami zalamujúc, dala sa i sama do ošetrovania otca. Tento, príduc
         pomaly k sebe, podal Ďurkovi, svojmu vysloboditeľovi, ruku a dajúc znamenie druhým, aby sa
         všetci okrem Ďurka a jeho Marišky vysťahovali von z izby, počal mu slabým hlasom takto
         hovoriť:
   </p>
   <p>
    „Ďurko, môj priateľ drahý, ja cítim, že mi je smrť nablízku a s mojím pádom padne s
         istotou aj zámok tento; nemám žiadnu viac nádeju, — odpusť mi, že som si ťa prv nevážil, bo
         som ťa dobre nepoznal; ale ťa teraz už pred smrťou prosím a zaklínam na tvoju vojenskú
         statočnosť, nepohŕdaj mojou nešťastnou dcérou, ktorú, viem, že si posiaľ úprimne miloval;
         ponáhľajte sa obidvaja, aby ste sa čím skôr z tohto pekla vyslobodiť mohli, bo keď tu ďalej
         zostanete, aj vy spolu so mnou zahyniete. Ujdite, ako možno, a potom buďte navždy svoji a
         modlite sa za mňa, aby mi boh moje veľké hriechy odpustil!“ Umĺkol, sťažka vzdychajúc; nato
         sa ozvala Mariška:
   </p>
   <p>
    „Ďurko môj, urob teraz, čo a ako za najlepšie uznávaš, ja ale môjho otca nechcem
         opustiť, pokiaľ žije, čo ma tu pri ňom aj naraz zabijú.“
   </p>
   <p>
    Ďurko: „Dobre tak, Marka moja, ty len zostaň tu pri ňom, však ja prídem v príhodný čas a
         vyslobodím ťa. Dúfaj v boha, on teba, nevinnú dušu, neopustí. Zbohom!“
   </p>
   <p>
    A s tým sa ponáhľal preč. Ako sa približoval ku bráne, videl, že boj ustáva a Petrovič,
         idúc mu v ústrety, oznamuje, že cisárski s veľkou stratou odohnatí sú naspäť.
   </p>
   <p>
    Ďurko: „A predsa je zámok akoby stratený, bo jeho obranca a náš bojovný vodca Martin je
         na smrť ranený, i ten, keď i nie zaraz, ale o dakoľko dní istotne skoná. Brat môj, ja idem
         urobiť odvážlivý krok, bo som už zbavený svojho sľubu a prísahy. Keď chceš, nasleduj ma!“
   </p>
   <p>
    Petrovič: „Rozmyslím si ešte a pošepnem to našim priateľom.“ — A s tým sa náhle rozišli.
   </p>
   <p>
    Tak teda cisárski, ačkoľvek s najväčšou odvahou a udatnosťou bojovali, predsa utratiac
         veľa i mŕtvych, i ranených a zajatých, zvlášte keď im toľkí vodcovia a dôstojníci popadali,
         stratili ducha, dali sa na útek a vo veľkom neporiadku hrnuli sa za svoje šance a ohrady.
         Bašovci začali už sláviť víťazstvo a ich radostný krik sa rozliehal naďaleko. Salm a Bebek
         naproti tomu boli na mysli veľmi zarazení a počali už v duchu pochybovať o dobrom výsledku
         tohto obliehania; obávali sa obzvlášte toho, že ak by teraz Bašovci znenazdania urobili na
         nich výpad zo zámku, po tak veľkej strate predných vodcov a pri zrazenej mysli vojska celý
         tábor môže prísť do neporiadku a do nebezpečenstva. Zbierali teda rozplašených, posilňovali
         bojazlivých, chválili vytrvalých a udatných a robili všetko možné, aby poriadok uviedli
         zase a vojakom dodali ducha smelosti a odvahy.
   </p>
   <p>
    *
   </p>
   <p>
    Na Muránskom zámku medzi vojskom Bašovým, ktoré bolo pomiešané z dvoch národností,
         bývali už oddávna ostré národné nesváry medzi Maďarmi a Slovákmi a v poslednom práve čase
         táto národná nenávisť vystupovala čo deň na povážlivejší stupeň, takže sa konečne v zámku
         samom medzi sebou rozpadli akoby na dva protivné tábory, ktoré len neobyčajná prísnosť,
         hrozby, áno, i prísne pokuty a ukrutnosť vodcu Martina Bašu bola vstave ako-tak krotiť a na
         uzde udržať. Maďari boli zväčša konníci a len málo z nich boli peší a delostrelci, pod
         kapitánmi Demetrom Bašom, Tárnokym, Bejeym, Szorényim — zo Slovákov naproti tomu záležala
         najviac pechota a delostrelci pod kapitánmi Kováčom, Petrovičom, Veselým, Trnkom, Šuhajom.
         Ale už i sami kapitáni slovenskí ťažko znášali prepych a pánovitosť maďarských kapitánov, a
         Petrovič im neraz, ťažko sa urazeným cítiac, z povedomosti tej sily, ktorá pri jeho stránke
         bola, s nevôľou odsekol:
   </p>
   <p>
    „Nezabúdajte sa, páni, bo len pokiaľ my Slováci sme vaši spojenci, potiaľ ste vy páni;
         ale bez nás a ak my povstaneme proti vám, nuž ste v tom okamžení stratení!“
   </p>
   <p>
    Krom toho aj to tyranstvo, tá nenásytná lakomosť a podlá ukrutnosť bratov Bašovcov bola
         sa Slovákom už dokonca zošklivila, takže i Kováč, i Petrovič s veľkým pohoršením hovorili
         medzi sebou:
   </p>
   <p>
    „My sa len hanbiť musíme za tie ohavné skutky, zbojstvá a vraždy, ktorých sa dopúšťa
         vojsko na rozkaz našich pánov; my už ani to nevieme, či sme vlastne vojaci a či len rota
         podlých lotrov a zbojníkov!“
   </p>
   <p>
    Keď už takéto nezhody, nenávisť a sváry boli medzi samými kapitánmi, teda tým väčší bol
         nesvár medzi obecným ľudom; tam bolo počuť z jednej strany časté teremtettovanie a
         ebadtovanie na tót kutya, tót istenit, tót nem ember
    <sup>
     [
     <a class="footnote" href="#ftn.id2578294" name="id2578294">
      30
     </a>
     ]
    </sup>
    atď., a z druhej strany zasa nadávanie do divokých beťárov, podlých lotrov a
         ohavných surovcov. A takéto zvady končili sa často i bitkou a ruvačkami, pri ktorých sa
         stránky neraz i zbrojom potýkali a len mocou a holými šabľami ich kapitáni rozohnať museli.
   </p>
   <p>
    Po takýchto udalostiach — a keď už ten, ktorý sám jediný medzi takýmto vojskom bol
         vstave regulu a poslušnosť udržať, pred ktorého hnevom a bezohľadnou ukrutnosťou sa všetci
         rovnako báť museli, vodca Martin Bašo, ako sa hovorilo, ležal na smrteľnej posteli, nebude
         nám veľmi divno, že práve v ten čas, keď cisárske vojsko po nezdarenom útoku s veľkou
         stratou a v neporiadku cúvalo za svoje opevnené šance a ohrady, keď sa dvaja bratia Bašovci
         zišli do porady, koho by teraz už mali postaviť za náčelníka vojska a kedy, ako by mali
         výpad urobiť zo zámku a udrieť na cisárskych a možno ich aj cele poraziť, rozprášiť a
         zničiť — nastal v zámku neočakávaný obrat. Ďurko Kováč, mladý slovenský kapitán, ktorého
         jeho ľudia veľmi radi mali, vystúpi spomedzi vojska, vytiahne šabľu a zavolá silným hlasom:
   </p>
   <p>
    „Nech žije Ferdinand I., kráľ uhorský! — Slováci, bratia, kto so mnou drží, nech sa ku
         mne pripojí a stúpa za mnou!“
   </p>
   <p>
    A hneď nato spomedzi vojska Bašovho dvadsať odvážnych chlapov si stalo ku Kováčovi a
         vyrútili sa otvorenou bránou von zo zámku. Nato povstal veľký krik a trma-vrma medzi
         vojskom Bašovým, ako keď sa pobúria včely v úli; jedni kričali „nech žije kráľ!“, druhí
         „nech žije Bašo!“. Medzitým bránu zamkli a most vytiahli, a Matej Bašo sám ako besný
         vybehol zo svojej paloty a reval plným hrdlom:
   </p>
   <p>
    „Páľte na nich, zabite zradcov! Rozsekajte na kusy tých podlých odpadlíkov!“
   </p>
   <p>
    I vystrelili daktorí z hradieb za nimi, ale tí boli už vtedy natoľko vzdialení, že gule
         ani nedoleteli k nim. Kováč vystrčil na svoju šabľu biely ručník a kráčal hrdo za svojimi
         chlapmi na vrch Šanec, prosto ku táboru Salmovmu. Tu nastalo podivenie a celé vojsko uprelo
         na nich zvedavé oči, čo to asi má znamenať! Kováč zastal pred táborom, urobil šabľou
         poklonu a zavolal smelým hlasom:
   </p>
   <p>
    „Nech žije kráľ náš zákonitý, Ferdinand Prvý!“
   </p>
   <p>
    Nato i jeho chlapi, i celý tábor cisársky ozve sa hromovite:
   </p>
   <p>
    „Nech žije! Nech žije!“
   </p>
   <p>
    A Ďurko zavolá zase:
   </p>
   <p>
    „Nech žije jeho osvietenosť gróf Salm, najvyšší vodca kráľovský i celé jeho udatné
         vojsko! Nech žije!“
   </p>
   <p>
    Vtedy už celý tábor obradovaný počal jasať a volať:
   </p>
   <p>
    „Čujme, čo chcú, čo žiadajú?!“
   </p>
   <p>
    A Ďurko počne vážne hovoriť Salmovi, ktorý so svojimi dôstojníkmi bol postúpil pred
         tábor:
   </p>
   <p>
    „Osvietený pane, my sa podrobujeme vašej osvietenosti a prosíme o milosť!“
    <sup>
     [
     <a class="footnote" href="#ftn.id2578434" name="id2578434">
      31
     </a>
     ]
    </sup>
   </p>
   <p>
    „Milosť im, milosť!“ volalo všetko vojsko Salmovo.
   </p>
   <p>
    Bebek sám, ktorý sa na tento výjav s veľkou radosťou díval, stal sa teraz tlmočníkom
         prosiacich a prímluvcom u grófa Salma; on sa ich vypytoval:
   </p>
   <p>
    „Odkiaľ ste rodom, chlapi?“
   </p>
   <p>
    Jedni odpovedali, že z Muránskej doliny a druhí, že z Hrona.
   </p>
   <p>
    „A ako ste sa dostali do vojska Bašovho?“
   </p>
   <p>
    „Skrze jeho hrozby a násilenstvá,“ bola ich odpoveď.
   </p>
   <p>
    K tomu ešte doložil odhodlane Ďurko:
   </p>
   <p>
    „Ale by sme teraz chceli pod kráľovskou zástavou svojou vernosťou a udatnosťou zmyť tú
         škvrnu, ktorá lipne na našej zbrani!“
   </p>
   <p>
    Konečne prerečie Salm vážnym hlasom:
   </p>
   <p>
    „Vojaci, ako vás vidím, vy ste úprimne oľutovali svoje viny; i pán boh kajúcich prijíma
         na milosť. Cisár a kráľ náš, jeho jasnosť Ferdinand I., je panovník milostivý. V jeho mene
         a podľa toho splnomocnenia, ktoré som prijal od jeho jasnosti, vám odpúšťam. A či chcete
         zložiť prísahu jeho jasnosti?“
   </p>
   <p>
    „Chceme!“ zvolali všetci a pokľakajúc na kolená, zdvihli tri prsty k nebu a riekli:
         „Prisaháme!“
   </p>
   <p>
    Nato povstali všetci a Ďurko Kováč, vstanúc pred veliteľa, riekol:
   </p>
   <p>
    „Osvietený pane, ja prosím ešte o tú milosť, aby som smel v čele svojich chlapov a s
         dvesto dobrovoľníkmi slovenskými spomedzi cisárskeho vojska, pod veliteľstvom daktorého z
         cisárskych pánov kapitánov udrieť hneď teraz na zámok; toto práve je doba najpríhodnejšia;
         vodca Martin leží ťažko ranený, Slováci sú hotoví pridať sa k nám, ja teda ručím za to
         svojím životom, že za pol hodiny bude sa rozchvievať cisárska zástava na hradbách Muráňa.“
   </p>
   <p>
    Tieto reči zaľúbili sa Salmovi a hneď vyzval Bebekových a Vilčekových chlapov, hovoriac:
   </p>
   <p>
    „Slováci, ktorí ste hotoví dobrovoľne sa pripojiť k týmto junákom a poznovu udrieť na
         zámok, vystúpte von z radu! Za vodcu vám menujem veliteľa Šarišského zámku, Vilčeka.“
   </p>
   <p>
    Ihneď vystúpilo štyristo junákov slovenských, ktorí boli hotoví vydobyť si slávu s
         odvážením života. K nim pripojilo sa s privolením Salmovým ešte aj sto Čechov a sto
         Španielov. Všetkým stal si Vilček na čelo a hrnuli sa s bubnami a s trúbami proti zámockej
         bráne.
   </p>
   <p>
    Cisárske delá započali streľbu poznovu, na ktorú ale už slabo a len kedy-tedy odpovedali
         z pevnosti. To dodalo dobrovoľníkom dobrú nádeju, a blížiac sa ku bráne, hromovitým hlasom
         volali:
   </p>
   <p>
    „Nech žije cisár, nech žijú Slováci!“
   </p>
   <p>
    Na toto vyvolávanie povstal v samom zámku náramne veľký zmätok, krik, hrozby,
         preklínanie a teremtettovanie, lomoz zbrane a streľba z pušiek a z pištolí. Bašovi vojaci
         strieľali jedni na druhých, bili sa a klali sami medzi sebou; vtedy už daromné boli i
         hrozby, i prosby a vábivé sľuby kapitánov i samého Mateja Bašu. Tento zmätok použijúc,
         Petrovič a jeho vojaci spustili most brány, na čo hneď Kováč a cisárske vojsko vrútilo sa
         do zámku. Petrovič, Veselý, Trnka a Šuhaj so svojimi chlapmi stali si k nim s heslom „Nech
         žije kráľ Ferdinand! Nech žije vojsko cisárske! Nech žijú Slováci!“ a tak sa spoločne
         oborili na Bašových verných prívržencov; nastala krutá seč a kto sa nepoddal, toho sklali a
         dorúbali bez milosti.
   </p>
   <p>
    Vidiac Matej Bašo, že je všetko stratené, pochytal v náhlosti z paloty, čo mohol zo
         svojich pokladov, a s dvoma svojimi vernými sluhami utekal, ako nohy stačili, ku polnočným
         hradbám zámockým. Tam z jednej bašty boli tajné podzemné dvere, ktorými sa vo všeobecnom
         zmätku vykradli všetci traja do blízkej húšťavy a utekali horami cez Javorinu a Červenú
         skalu v tú stranu ku Telgártu. Brat Demeter bežal tiež do severnej bašty a za ním hneď
         dobehli kapitáni Tárnoky, Bejey, Szörényi a mnoho iných vojakov; títo sa všetci zamkli do
         bašty a dvere za sebou zatarasili. Vilčekovi ale dobrovoľníci vylámali dvere a hrozili im,
         že ak sa dobrovoľne nepoddajú, vtedy všetkých na kusy rozsekajú. Na tieto hrozby, vidiac
         veľkú presilu proti sebe, poskladali všetci zbraň a dali sa pokojne poviazať a pred Salma
         odvliecť. Španieli, tí sa vrútili hneď do paloty Bašovej a vylámuc dvere na všetkých
         sklepoch, komorách a pivniciach, roztrepali skrine a ukryté tam nesmierne poklady Bašove
         dychtivo rozchytali, ruvajúc sa na nich, bo každý si chcel nabrať, koľko len odniesť
         dostačil. Česi a bebekovci honili po zámku ostatných prívržencov Bašových ako divú zver; a
         ako keď sú po hroznej povíchrici povyvracané v lese jedle a smreky, tak ležali za každým
         temer krokom v krvi svojej mŕtvi, ranení i umierajúci vojaci.
   </p>
   <p>
    Pri bašte poludňajšej, v ktorej ležal ťažko ranený Martin Bašo a v ktorej bola i jeho
         dcéra Mariška i ostatné zámocké ženy a deti, stál na stráži s dakoľkými svojimi chlapmi s
         vytiahnutou šabľou Ďurko Kováč a nepustil ta dnu ani dušu. Pribehli Španieli, hľadajúc
         poklady, a chceli sa mocou dnu vrútiť. Ďurko im ale zabránil príchod a zvolal odhodlaným
         hlasom.
   </p>
   <p>
    „Naspäť, ta nevkročí noha žiadneho z vás krome cez moju mŕtvolu, tam nemáte poklady, len
         ženy a deti.“
   </p>
   <p>
    Španieli nechceli ustúpiť a ťahali šable na neho; vtom dobehol v pravý čas Petrovič a
         skríkol z naloženia vodcu Vilčeka:
   </p>
   <p>
    „Stojte, kým nepríde rozkaz od grófa Salma, čo sa má s týmito dnuká stať!“
   </p>
   <p>
    Do zámku teraz vtiahol Salm spolu s Bebekom a za nimi temer celý tábor cisársky pod
         svojimi vlajúcimi zástavami s bubnami a trúbami. Bolo to práve dňa 13. augusta. S hrôzou a
         s podivením hľadeli na to množstvo ranených a pobitých ľudí. I vydali vojsku rozkaz, aby
         chytených poviazali a pozavierali do žalárov i do pivníc zámockých; ranených ale aby
         poodnášali do bašty a mŕtve telá odpratali a zahrabali; a to, z cisárskeho vojska čo padli,
         tých s vojenským sprievodom a počestne, čo ale padli z bašovských, tých len v tichosti a
         skromne. Raneného Martina dali strážiť i so ženami a s deťmi tam, kde sa nachodili, ktorú
         povinnosť Ďurko sám pre seba si vyprosil a bedlivo ju aj konal. Naposledy Salm i Bebek
         uhostili sa do paloty Bašovej a len to ľutovali, že domového pána nijako nemohli vynájsť.
         Keď si tak všetky potrebné poriadky porobili, konali sa v chráme zámockom slávnostné služby
         božie za obdržané víťazstvo. Večer sa zapálili mnohé vatry okolo zámku a vojaci spievali
         veselo a tancovali okolo nich, častujúc sa do chuti vínom Bašovým. A po Muránskej doline i
         pohronských dedinách chytro rozniesol sa chýr o dobytí zámku; všade diali sa služby božie,
         všade boli hody a radovánky, lebo Bašo býval ukrutným bičom úbohého ľudu a ľud usužovaný
         preklínal jeho meno ako ohavníka a vyvrheľa človečenstva za dlhé časy. Fraňo Bebek sa
         nijako uspokojiť nemohol, že Mateja Bašu nikde vynájsť neznal; darmo sľuboval veľké odmeny
         tomu, kto by ho živého alebo mŕtveho oddal do jeho ruk; o Matejovi nebolo nikde ani chýru
         ani slychu.
   </p>
   <p>
    *
   </p>
   <p>
    Pri hronskej osade Telgárte na jednej strane pod Kráľovou hoľou stála pastierska koliba.
         Bolo zavčas rána; dvaja pastieri so svojím bačom boli práve už ovce podojili a vniesli
         mlieko do koliby. Bača vzal chlieb, rozkrojil ho, rozdal valachom, ponalieval im žinčice do
         črpákov, aby sa najedli a ovce a jahňatá aby čím skôr vyhnali na pašu. Vtom z blízkeho lesa
         vkročia traja ozbrojení vojaci do koliby, poklonia sa a na ponúkanie bačovo posadajú si
         všetci na lavičku. Bača podáva i im žinčice a syra a spytuje sa ich, skadiaľ sú a kam
         putujú. Matej Bašo — bo to bol jeden z nich - hovorí, že sú vraj pocestní vojaci, idú do
         Poľskej, ale že zablúdili v lesoch, a preto prišli k nemu požiadať ho, či by ich nechcel
         sprevodiť najkratšou, ale bezpečnou cestou pomedzi hory až za poľské hranice. Sľubuje mu
         hneď aj dobrú odmenu a vytiahnuc mešec s peniazmi, ponúka mu šesť dukátov. Bača telgártsky,
         ktorému to bolo podozrivé, pozrie hovoriacemu vojakovi lepšie do očí a pozná v ňom veliteľa
         Muránskeho zámku. Tušil hneď, čo je vo veci, lebo znal dobre, že Muráň dobýja cisárske
         vojsko, a chýry šli, že ho už aj dobylo. Preto len okom mihol na svojich pastierov, čomu tí
         dobre rozumeli, pochytil do ruky svoju valašku — pastieri tiež — a riekol:
   </p>
   <p>
    „Vy ste všetci lotri a úskokovia z Muráňa, zložíte dolu zbraň, bo ste teraz moji
         zajatí!“
   </p>
   <p>
    Na tieto hrozivé reči vojaci ťahajú šable a chcú sa brániť. Bača ale zvrtol rýchle
         valaškou a naskutku rozťal jednému z nich hlavu tak, že ten mŕtvy padol na zem, druhého
         dorúbali pastieri a Matejovi ten istý bača vyrazil šabľu z ruky, chytil ho za hrdlo, hodil
         o zem a kolenami pritlačil; tak kľačal na ňom, pokiaľ pastieri nepriniesli húžvy, ktorými
         mu krížom za chrbát ruky poviazal, hovoriac mu:
   </p>
   <p>
    „Teraz pôjdeš so mnou naspäť na zámok, tam ti pristroja pohreb, ako si zaslúžil.“
   </p>
   <p>
    Vtom poručil na jedného pastiera kolibu, pokiaľ by sa on vrátil, prehodil si cez plece
         cedidlo a halenu, vzal do ruky valašku a zavolal na svojho väzňa:
   </p>
   <p>
    „Stúpaj!“
   </p>
   <p>
    Na Muránskom zámku menoval gróf Salm spomedzi svojich dôstojníkov vyšších a nižších
         vojenský súd, pred ktorý boli všetci väzni rad-radom predvedení v okovách; značili si ich
         mená, rodisko, vek a počet rokov, odkedy prišli do služby Mateja Bašu; potom čítali sa
         mnohé žaloby proti nim a dokázala sa im velezrada, vzbura proti krajinským zákonom, vraždy,
         zbojstvá a svätokrádeže, ktoré boli popáchali; načo nad štrnástimi spomedzi čelnejších
         kapitánov Matejových vynesený bol ortieľ smrti katovou rukou s palošom.
   </p>
   <p>
    Práve keď sa im všetkým čítal ten ortieľ smrti, roztvoria sa dvere súdnej siene dokorán
         a vkročí do izby telgártsky bača, ozbrojený valaškou, vlečúc za sebou húžvami tuho
         poviazaného Mateja Bašu akoby medveďa. Sudcovia len vytreštili naňho oči, väzni počali
         poviazaného Mateja preklínať a naňho pľuvať. Telgártsky ale bača uklonil sa pánom:
   </p>
   <p>
    „Daj boh šťastia, páni! Bača vám priviedol Bašu, ale ja ver’ si nežiadam jeho drusom
         byť, ani teraz v jeho koži sedieť;“ a svojmu vazňovi povedal, „no, bisťubohu, pán Matej,
         teraz ste už na svojom mieste, ale nebojte sa nič, ako ste žili, tak umriete, a čo ste
         hľadali, to nájdete.“ Nato obrátiac sa k sudcom: „A teraz, páni, vám svojho väzňa oddávam a
         robte si s ním, ako chcete, a zostaňte zbohom!“
   </p>
   <p>
    Fraňo Bebek, ktorému sa toto nadovšetko páčilo, vyskočil s radosťou od súdneho stola,
         chytil za ruku statočného telgártskeho baču a poťapkajúc ho po pleci, ďakoval mu za jeho
         dobrú službu a štedro obdareného prepustil ho preč.
   </p>
   <p>
    Nato sa hneď počal súd nad Matejom a predčítalo sa mu množstvo zločinov, ktorých sa
         dopustil; všeobecná mienka sudcov bola tá, aby Matej oveľa ťažšiu a ostrejšiu pokutu znášal
         ako ostatní. Jedni narádzali, aby bol v kolese zlámaný a tak obesený, druhí, aby bol
         rozštvrtený alebo na kôl vopchatý, alebo aby mu skôr odťali pravú ruku a tak ho obesili.
         Matej, trasúc sa strachom, prosil o milosť. Bebek sa osopil naňho:
   </p>
   <p>
    „Akože ty zlosyn nad všetkých sveta zlosynov môžeš a smieš ešte žiadať o milosť?!“
   </p>
   <p>
    Bašo s iskriacimi očami odvetil:
   </p>
   <p>
    „Príde čas, keď aj ty, Fraňo, budeš potrebovať milosť, ale ju práve tak nenájdeš, ako
         ani ja teraz pred tebou. I ty, i tvoje plemä hanobne vyhynie ako, hľa, teraz ja.“
   </p>
   <p>
    Salm: „Ticho! U boha je milosť pre teba, Matej Bašo, ale u ľudí nie. Ja si podržujem
         právo spôsob tvojej smrti zostriť alebo zmierniť. Hotujte sa všetci na smrť, a nech sa im
         pošle do žalára kňaz, aby sa vyspovedali zo svojich hriechov. Odveďte všetkých preč a
         Matejovi dajte tie najťažšie okovy, ktoré nachodia sa na zámku!“
   </p>
   <p>
    Vtom znenazdania priblíži sa ku Salmovi dievča odené v čiernom rúchu, trasúc sa na celom
         tele a horké slzy vylievajúc. Dievča toto viedol a podporoval Ďurko Kováč. Pred grófom
         Salmom sa ono vrhlo na kolená a od ťažkého žiaľu a plaču ani hovoriť nebolo vstave. Salm ju
         osloví:
   </p>
   <p>
    „Čo ti je, dievča! Čia si a čo žiadaš?“
   </p>
   <p>
    „Milosť, milosť!“ odpovie dievča slabým, trasúcim sa hlasom a nakloniac hlavu, padne do
         mdloby. Ďurko vidiac to, vrhne sa vedľa nej na kolená, pritúli ju na svoje mohutné prsia a
         hovorí:
   </p>
   <p>
    „Osvietený pane, toto je dcéra nešťastného Martina Bašu, ktorý následkom ťažkých rán,
         ktoré obdržal, leží na smrteľnej posteli; ona prosí o milosť pre svojho otca, aby mohol
         pokojne skonať, a nie tou hanebnou smrťou pod palošom katovým; prosí ďalej za milosť i pre
         seba, i pre svoje tetky a pre svojho bratanca, desaťročného chlapca Mateja Bašu, i za
         všetky ostatné nevinné ženy a deti na tomto zámku. Pre milosrdenstvo božie a pre rany
         Kristove, zmilujte sa nad nevinnými!“
   </p>
   <p>
    Po týchto slovách dievča prichádzalo k sebe a prosebnými očami pozeralo na grófa Salma,
         ktorý sa takto vyslovil :
   </p>
   <p>
    „Dieťa moje, čo sa týka tvojho nešťastného otca Martina, ľutujem ťa, že prosbu tvoju
         vyslyšať nemôžem, bo sa spravodlivosti musí zadosť urobiť, modli sa zaňho k bohu, aby sa
         ten nebeský sudca zmiloval nad ním a odpustil mu hriechy jeho! Čo sa ale týka žien a detí,
         tie všetky ako nevinné na slobodu prepúšťam, lebo ja nechcem a nemôžem byť ukrutným; ba čo
         viac, ešte i chlapčeka samého Mateja Bašu dám kresťansky vychovať a vyučovať, aby z neho
         časom mohol byť poriadny a svetu užitočný človek. Vy ale dvaja, ako vidím, sa dobre
         poznáte?“ osloví Kováča.
   </p>
   <p>
    „Pane môj!“ odpovie Ďurko, „toto dievča ma jedine pútalo k Muránskemu zámku a dievča
         zase pútala detinská láska k jej vlastnému otcovi, takže ho nijako ani v najväčšom
         nebezpečenstve opustiť nechcelo. Ona nič neznala o všetkých tých zločinoch a hanebnostiach,
         ktoré sa na rozkaz jej ujca Mateja spáchali, a ja zase som sa hanbil o jej otcovi, tejto
         nevinnej duši to všetko vyrozprávať, hoci to moje svedomie veľmi nepokojilo a celý život tu
         na tom zámku sa mi ináč od srdca protivil. Darmo som prosil jej otca Martina o ruku jeho
         dcéry, chcejúc sa tak potom s ňou zo zámku odstrániť, ale jej otec a ujcovia nijako
         nechceli privoliť k nášmu sobášu a zadržiavali ma tu na zámku i preto, že slovenskí vojaci
         mi veľmi boli naklonení, a tak im na tom veľa záležalo, aby som ja zostal na zámku. Teraz
         už nešťastný otec na smrteľnej posteli privolil k nášmu sobášu a požehnal nás; a ja toto
         dievča, ktoré som zo srdca miloval, kým bolo šťastné, ani v nešťastí nechcem opustiť, ale
         si ho chcem pojať za svoju vernú manželku.“
   </p>
   <p>
    „Dobre tak, syn môj,“ odpovie Salm, „ty si dokázal šľachetnú myseľ, ako sa to na
         poriadneho muža svedčí, urob, ako ti hovorí tvoje srdce a požehnaj vás i ten Najvyšší!“
   </p>
   <p>
    Ďurko vstal a odviedol svoju utrápenú, žiaľom skľúčenú verenicu naspäť do bašty k
         ostatným plačúcim ženám a dietkam zámockým.
   </p>
   <p>
    Smutno zarachotali bubny na Muránskom zámku; všetko vojsko stálo v dlhých radoch v
         zbrani. Zo žalárov vyviedli trinásť odsúdencov v ťažkých okovách pred palotu, štrnásteho
         polomŕtveho a len sťažka ešte oddychujúceho Martina priniesli šiesti chlapi na nosidlách
         ako čo by na márach a zložili ho k ostatným; vojaci s vytiahnutými šabľami obstúpili ich
         koldokola vo dvoch radoch. Naposledy priviedli do kolesa tohto a postavili medzi ostatných
         i samého Mateja Bašu, ktorý vliekol na nohách tie najťažšie železá, takže, ačkoľvek bol
         chlap obrovskej sily, predsa len ťažko a veľmi pomaly mohol kráčať.
   </p>
   <p>
    Pred palotou bola pavlač zastretá čiernym súknom. Na túto pavlač vystúpil vojenský
         dôstojník s odkrytou hlavou, držiac v ruke zvinutý papier, a počal z neho povýšeným hlasom
         čítať, ako nasleduje:
   </p>
   <p>
    „Cisársko-kráľovský vojenský súd, menovaný skrze splnomocneného k tomu od jeho jasnosti
         komisára grófa Nikolaja Salma, najvyššieho poľného vodcu, uznal za právo:
   </p>
   <p>
    Matej Bašo z Čoltova, obvinený z velezrady, vyhlásený skrze krajinský snem za buriča a
         nepriateľa vlasti, za premnohé vraždy, lúpeže, zbojstvá a podpaľačstvá, ktorých sa
         dopustil, keď — ako je to zjavné a dokázané — tenže Matej Bašo, olúpiac pravého dediča
         Muránskeho zámku, chlapca-sirotu Jána z Tornallye, ktorému bol daný za tútora, podlým
         spôsobom i jeho dedičstvo a všetok majetok siroty privlastniac sebe, so svojimi dvoma
         bratmi, Martinom a Demetrom, a s inými pomocníkmi tu v putách vystavenými, hrozné
         zločinstvá a ukrutnosti popáchal. Spišskú stolicu po viac ráz ozbrojeným vojskom pustošil,
         trinásť spišských miest a levočské majere ozbíjal, dedinu Hranovnicu a mestečko Dobšinú
         vypálil, kláštor kartuziánsky na Skale útočišťa pri Hrabušiciach šturmom dobyl a všetky tam
         ukryté poklady spišských pánov a mešťanov, áno, i kostolné klenoty a kalichy pobral a
         odniesol, pocestných kupcov na cestách prepadol a olúpil, áno, až do Poľska, Sliezska a do
         Moldavy svojich ľudí na zbojstvá a lúpeže vysielal, a veľa nevinných ľudí pobil a
         povraždil; preto za všetky tieto zločiny, podľa práva a zákona, rečený Matej Bašo z Čoltova
         i jeho dvaja bratia a ostatní tu v okovách vystavení spoločníci, nadháňači a pomocníci,
         prehrali život i majetok a odsúdení sú všetci skrze vojenský súd na smrť tým spôsobom, že
         najprv títo štrnásti jeho spoločníci bez želiez, naposledy ale sám ich zlopovestný vodca
         Matej v týchže ťažkých okovách, ktoré má na nohách, katovou rukou, palošom zotatí budú.“
   </p>
   <p>
    Po týchto slovách vzal dôstojník obnaženú šabľu do ruky, zlomil ju cez koleno na dvoje,
         mrštil obidve poly o zem a riekol:
   </p>
   <p>
    „Ako som zlomil túto šabľu, tak ste vy všetci stratili svoje zemianstvo, svoju vojenskú
         česť, majetok i svoje životy. Poručte svoje hriešne duše bohu, a vaše biedne telá ber si
         kat, ktorému ich teraz do moci oddávam.“
   </p>
   <p>
    Pred palotou na dvore stál už napohotove kat, z Levoče k tomu cieľu dovedený so svojimi
         pomocníkmi a s obyčajnými šarhami. Kat mal červenú vykasanú košeľu a červenú pletenú
         čiapočku na hlave s visiacou kytajou, čierne úzke nohavice po kolená, nemecké štrimfle a
         papuče so striebornými prackami. Jeho pomocníci boli podobne oblečení, ale s odkrytými
         hlavami. Prvý bol Tárnoky, ktorého šarhovia pochytili za ruky a viedli na osobitné, k tomu
         cieľu pripravené lešenie. Na tom lešení kat odstrihol mu vlasy i bradu, odviazal mu stužku
         z hrdla, zaviazal oči, pomocníci sňali mu z nôh okovy, kňaz mu predriekal otčenáš a
         medzitým kat zodvihol ťažký paloš, zvrtol ním v povetrí, zaťal, krv vystrekla dovysoka a
         hlava krvavá sa kotúľala v prachu. Za Tárnokym nasledoval Demeter a Martin Bašo, Bejey,
         Szorényi a ostatní. Martina ale už polomŕtveho vyvliekli na lešenie a ležiacemu zoťali
         hlavu. Matej sa na všetkých dívať musel a len tu i tu s iskriacimi očami hrozne preklínal
         Bebeka; naposledy i jemu odfrkla hlava a v tých ťažkých okovách, ktoré mal na nohách, s
         ostatnými spolu ho zahrabali aj do zeme pred bránou zámku.
   </p>
   <p>
    Ďurko Kováč, akonáhle so svojou Mariškou pochovali otca Martina osobitne do hrobu,
         pokropili ten hrob slzami a pomodlili sa nad ním, dal sa s ňou zosobášiť a utiahli sa na
         malé dedičstvo Ďurkovo a žili tam v tichosti a v pokoji. Jeho ale podriadených dvadsať
         chlapov, ktorí spolu s ním boli prešli k cisárskym, ako aj Petrovič, Trnka, Veselý, Šuhaj
         so svojimi Slovákmi na vyzvanie Salmovo pripojili sa k jeho vojsku a zložili prísahu; len
         daktorí, ktorí nemali vôľu ďalej vo vojsku slúžiť a žiadali si domov ísť, prepustení boli,
         každý slobodne do svojej osady.
   </p>
   <p>
    Päť mesiacov práve uplynulo, ako sa gróf Salm s cisárskym vojskom z Viedne bol vybral
         dobývať Muránsky zámok a keď ho takto s pomocou slovenských junákov šťastne vybojoval,
         zanechajúc na ňom dosť hodnú posádku a vymenujúc veliteľa, hnul sa odtiaľ s ostatným
         vojskom svojím víťazoslávne dolu k Jágru. So zámkom ale aj celé panstvo muránske pripadlo
         na kráľovský fiscus.
    <sup>
     [
     <a class="footnote" href="#ftn.id2579195" name="id2579195">
      32
     </a>
     ]
    </sup>
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2523084" name="ftn.id2523084">
        1
       </a>
       ]
      </sup>
      <span class="emphasis">
       <em>
        kláštor… na Skale útočišťa
       </em>
      </span>
      — v zalesnenej oblasti dnešného
               Slovenského raja podľa tradície vznikol na mieste, kde sa za tatárskeho vpádu
               ukrývalo a zachraňovalo spišské obyvateľstvo.
     </p>
    </div>
    <div class="footnote">
     <p>
      <sup>
       [
       <a class="para" href="#id2523153" name="ftn.id2523153">
        2
       </a>
       ]
      </sup>
      <span class="emphasis">
       <em>
        az ördök adta
       </em>
      </span>
      — (maď.) zakliatie.
     </p>
    </div>
    <div class="footnote">
     <p>
      <sup>
       [
       <a class="para" href="#id2523225" name="ftn.id2523225">
        3
       </a>
       ]
      </sup>
      <span class="emphasis">
       <em>
        Ilsvayovci
       </em>
      </span>
      — členovia uhorského šľachtického rodu pôvodom zo
               Sicílie. Pôvodné uhorské meno Lóradfy zmenil Desiderius, keď získal r. 1283 Jelšavu,
               na Ilsvay.
     </p>
    </div>
    <div class="footnote">
     <p>
      <sup>
       [
       <a class="para" href="#id2523242" name="ftn.id2523242">
        4
       </a>
       ]
      </sup>
      <span class="emphasis">
       <em>
        Zápoľa
       </em>
      </span>
      — Ján Zápoľský (1487 — 1540), gróf spišský, vojvoda
               sedmohradský a v r. 1526 — 1540 kráľ uhorský. R. 1514 krvavo potlačil sedliacke
               povstanie. Za bojov o uhorský trón medzi ním a Ferdinandom I. nesmierne trpelo najmä
               územie Slovenska.
     </p>
    </div>
    <div class="footnote">
     <p>
      <sup>
       [
       <a class="para" href="#id2523262" name="ftn.id2523262">
        5
       </a>
       ]
      </sup>
      <span class="emphasis">
       <em>
        Korvín
       </em>
      </span>
      — Matej Korvín (1443 — 1490), kráľ uhorský, syn Jána
               Hunyadiho
     </p>
    </div>
    <div class="footnote">
     <p>
      <sup>
       [
       <a class="para" href="#id2523298" name="ftn.id2523298">
        6
       </a>
       ]
      </sup>
      <span class="emphasis">
       <em>
        ilyen adta, ördök teremtette, eb az anyja
       </em>
      </span>
      — (maď.)
            nadávky
     </p>
    </div>
    <div class="footnote">
     <p>
      <sup>
       [
       <a class="para" href="#id2523327" name="ftn.id2523327">
        7
       </a>
       ]
      </sup>
      <span class="emphasis">
       <em>
        kacírsky kňaz levočský
       </em>
      </span>
      — podľa autorovej poznámky pod čiarou
               Georgius Mollerus.
     </p>
    </div>
    <div class="footnote">
     <p>
      <sup>
       [
       <a class="para" href="#id2523372" name="ftn.id2523372">
        8
       </a>
       ]
      </sup>
      <span class="emphasis">
       <em>
        kutya teremtette
       </em>
      </span>
      — (maď.) nadávka
     </p>
    </div>
    <div class="footnote">
     <p>
      <sup>
       [
       <a class="para" href="#id2523509" name="ftn.id2523509">
        9
       </a>
       ]
      </sup>
      <span class="emphasis">
       <em>
        taraj
       </em>
      </span>
      — ozubené koliesko na ostrohe
     </p>
    </div>
    <div class="footnote">
     <p>
      <sup>
       [
       <a class="para" href="#id2506404" name="ftn.id2506404">
        10
       </a>
       ]
      </sup>
      <span class="emphasis">
       <em>
        jegomość
       </em>
      </span>
      — (poľ.) jeho veľkomožnosť
     </p>
    </div>
    <div class="footnote">
     <p>
      <sup>
       [
       <a class="para" href="#id2506429" name="ftn.id2506429">
        11
       </a>
       ]
      </sup>
      <span class="emphasis">
       <em>
        diéta
       </em>
      </span>
      — (z lat.) snem vo feudálnom Uhorsku; podľa poznámky
               pod čiarou ide o krajinský snem v r. 1548.
     </p>
    </div>
    <div class="footnote">
     <p>
      <sup>
       [
       <a class="para" href="#id2506465" name="ftn.id2506465">
        12
       </a>
       ]
      </sup>
      <span class="emphasis">
       <em>
        Ferdinand
       </em>
      </span>
      — Ferdinand I. (1526 — 1564), arcivojvoda rakúsky,
               kráľ český a uhorský, cisár rímsko-nemecký. Ním sa uviedla habsburská dynastia na
               český a uhorský trón temer na štyristo rokov.
     </p>
    </div>
    <div class="footnote">
     <p>
      <sup>
       [
       <a class="para" href="#id2506502" name="ftn.id2506502">
        13
       </a>
       ]
      </sup>
      <span class="emphasis">
       <em>
        Nikolaj Salm
       </em>
      </span>
      — člen nemeckého grófskeho rodu, syn známeho
               obrancu Viedne toho istého mena proti Turkom (1529). Bol tajným radcom Karola V. i
               Ferdinanda I., ktorého vojskám velil v Uhorsku proti strane Zápoľského. Umrel v Jágri
               r. 1550.
     </p>
    </div>
    <div class="footnote">
     <p>
      <sup>
       [
       <a class="para" href="#id2506562" name="ftn.id2506562">
        14
       </a>
       ]
      </sup>
      <span class="emphasis">
       <em>
        Izabela
       </em>
      </span>
      — dcéra poľského kráľa Žigmunda I., manželka Jána
               Zápoľského. Obhajovala pre svojho syna Jána Žigmunda následníctvo na uhorský trón.
               Umrela r. 1559.
     </p>
    </div>
    <div class="footnote">
     <p>
      <sup>
       [
       <a class="para" href="#id2506672" name="ftn.id2506672">
        15
       </a>
       ]
      </sup>
      <span class="emphasis">
       <em>
        vlastného brata Imricha neolúpil
       </em>
      </span>
      — Podľa poznámok pod čiarou
               Fraňo Bebek v opisovaných časoch bol hlavným gemerským županom. Ako katolík a
               stúpenec cisára prenasledoval evanjelikov. Jeho brat Imrich bol prepoštom, prestúpil
               na evanjelictvo a oženil sa. Fraňo mu odobral majetky a vyhnal ho do Spiša. V
               Gombaszegu založil paulinský kláštor. Jeho syn Juraj prestúpil na ev. náboženstvo,
               mníchov vyhnal, kláštor zaujal a opevnil. Túto pevnôstku dobyl r. 1566 cisársky
               veliteľ Svendy a zrovnal ju so zemou.
     </p>
    </div>
    <div class="footnote">
     <p>
      <sup>
       [
       <a class="para" href="#id2506720" name="ftn.id2506720">
        16
       </a>
       ]
      </sup>
      <span class="emphasis">
       <em>
        Csetnekovci
       </em>
      </span>
      — podľa autora Bebekovci, Bubekovci, spočiatku
               najmocnejší šľachtický rod v Gemeri. Matej Bubek dostal od Belu IV. Dobšinú, Štítnik,
               Plešivec a ešte iné majetky. Matejovi vnukovia si r. 1330 dedičstvo podelili.
               Najstarší Dominik dostal Plešivec, Peter a Ladislav Štítnik a tak vznikli dve vetvy
               Bebekovcov, staršia plešivská a mladšia štítnická. Štítnickí si meno pomaďarčili na
               Csetneky.
     </p>
    </div>
    <div class="footnote">
     <p>
      <sup>
       [
       <a class="para" href="#id2506763" name="ftn.id2506763">
        17
       </a>
       ]
      </sup>
      <span class="emphasis">
       <em>
        aj mestá vedú vojny, jedno proti druhému
       </em>
      </span>
      — V tom čase viedli
               niekoľko rokov medzi sebou krvavú a nemilosrdnú vojnu Levoča a Kežmarok.
     </p>
    </div>
    <div class="footnote">
     <p>
      <sup>
       [
       <a class="para" href="#id2507264" name="ftn.id2507264">
        18
       </a>
       ]
      </sup>
      <span class="emphasis">
       <em>
        Balaša
       </em>
      </span>
      — Ján Balassa, člen uhorského šľachtického rodu s
               majetkami v Novohrade, syn chorvátskeho bána Františka, ktorý padol pri Moháči. Ján
               bol hontianskym a zvolenským veľkožupanom, r. 1555 veliteľom vojska Zápoľského
               strany.
     </p>
    </div>
    <div class="footnote">
     <p>
      <sup>
       [
       <a class="para" href="#id2507313" name="ftn.id2507313">
        19
       </a>
       ]
      </sup>
      <span class="emphasis">
       <em>
        Juraj Vilček
       </em>
      </span>
      — Tomášik tu poslovenčuje meno cisárskeho
               veliteľa Wolfa.
     </p>
    </div>
    <div class="footnote">
     <p>
      <sup>
       [
       <a class="para" href="#id2504459" name="ftn.id2504459">
        20
       </a>
       ]
      </sup>
      <span class="emphasis">
       <em>
        Jiskrovi Česi, čiže husiti
       </em>
      </span>
      — Muráň sa spomína v dejinách prvý
               raz r. 1271. Založil ho asi rod Bebekovcov, ktorého vlastníctvom bol ešte v 15.
               stor., Jana Jiskru z Brandýsa zavolala kráľovná Alžbeta, dcéra Žigmunda
               Luxemburského, vdova po uhorskom kráľovi Albrechtovi Habsburskom (1437 — 1439), aby
               obhájil uhorský trón pre jej malého syna Ladislava Pohrobka (1439 — 1457) proti
               viacerým nápadníkom. Jiskra so svojim husitským vojskom ovládol temer celé Slovensko
               a vládol na ňom až do r. 1460, keď vstúpil do služieb kráľa Mateja Korvína. Husiti
               Muráň zosilnili a prebudovali ako aj mnohé iné hrady, zámky a pevnôstky na Slovensku.
               Neskôr sa stal Muráň kráľovským hradom. Matej ho daroval Štefanovi Zápoľskému za
               verné služby. Od Zápoľského dostali ho Tornallyaiovci, sirote Jánovi odcudzil ho
               Matej Bašo.
     </p>
    </div>
    <div class="footnote">
     <p>
      <sup>
       [
       <a class="para" href="#id2504521" name="ftn.id2504521">
        21
       </a>
       ]
      </sup>
      <span class="emphasis">
       <em>
        Ján Korvín
       </em>
      </span>
      — nemanželský syn kráľa Mateja, ktorý sa nadarmo
               usiloval zabezpečiť mu následníctvo na uhorský trón. Z čias a života Jána Korvína
               čerpal Ján Kalinčiak v povesti Knieža liptovské. Slovenské pohľady III, 1852.
     </p>
    </div>
    <div class="footnote">
     <p>
      <sup>
       [
       <a class="para" href="#id2504598" name="ftn.id2504598">
        22
       </a>
       ]
      </sup>
      <span class="emphasis">
       <em>
        Väčšia čiastka krajiny je v moci Turkov
       </em>
      </span>
      — V opisovaných
               časoch mali Turci v moci celé územie dnešného Maďarska a utvorili z neho Pašalík
               budínsky so sídlom v Budíne, ktorý padol r. 1541. Sedmohradský knieža Ján Žigmund
               Zápoľský bol sultánovým vazalom, Ferdinand I. ovládal iba Slovensko s úzkym pásom k
               Chorvátsku, ktoré Turci vôbec neobsadili.
     </p>
    </div>
    <div class="footnote">
     <p>
      <sup>
       [
       <a class="para" href="#id2504649" name="ftn.id2504649">
        23
       </a>
       ]
      </sup>
      <span class="emphasis">
       <em>
        vestra culpa, vestra maxima culpa
       </em>
      </span>
      — (lat.) vaša vina, vaša
               najväčšia vina.
     </p>
    </div>
    <div class="footnote">
     <p>
      <sup>
       [
       <a class="para" href="#id2504683" name="ftn.id2504683">
        24
       </a>
       ]
      </sup>
      <span class="emphasis">
       <em>
        satrapa
       </em>
      </span>
      — (z gr.) miestodržiteľ
     </p>
    </div>
    <div class="footnote">
     <p>
      <sup>
       [
       <a class="para" href="#id2504694" name="ftn.id2504694">
        25
       </a>
       ]
      </sup>
      <span class="emphasis">
       <em>
        pašalik
       </em>
      </span>
      — (z tur.) administratívna oblasť v niekdajšej
               tureckej ríši, spravoval ju paša.
     </p>
    </div>
    <div class="footnote">
     <p>
      <sup>
       [
       <a class="para" href="#id2504709" name="ftn.id2504709">
        26
       </a>
       ]
      </sup>
      <span class="emphasis">
       <em>
        cisárstvo bulharské i srbské a kráľovstvo bosenské
       </em>
      </span>
      — podmanil
               pre tureckú ríšu natrvalo sultán Bajazid I. (1389 — 1403).
     </p>
    </div>
    <div class="footnote">
     <p>
      <sup>
       [
       <a class="para" href="#id2504732" name="ftn.id2504732">
        27
       </a>
       ]
      </sup>
      <span class="emphasis">
       <em>
        po bitke moháčskej
       </em>
      </span>
      — po víťazstve tureckého sultána Solimana
               II. nad uhorským kráľom Ľudovítom II. 29. augusta 1526 pri Moháči, kde zahynul i
               Ľudovít.
     </p>
    </div>
    <div class="footnote">
     <p>
      <sup>
       [
       <a class="para" href="#id2504749" name="ftn.id2504749">
        28
       </a>
       ]
      </sup>
      <span class="emphasis">
       <em>
        finis Hungariae
       </em>
      </span>
      — (lat.) koniec Uhorska
     </p>
    </div>
    <div class="footnote">
     <p>
      <sup>
       [
       <a class="para" href="#id2505539" name="ftn.id2505539">
        29
       </a>
       ]
      </sup>
      <span class="emphasis">
       <em>
        Pozde to bude, pokiaľ Slováci prídu ku svojej národnej povedomosti,
                  ktorú stratili s pádom Matúša Trenčianskeho
       </em>
      </span>
      — I tu uplatnil Tomášik
               anachronistické názory štúrovcov a slovenských vlastencov v matičnom období, že
               panstvo Matúša Čáka, pána Váhu a Tatier (1299 — 1321), bolo po niekoľkých storočiach
               pokračovaním Veľkomoravskej ríše, národného štátu Slovákov.
     </p>
    </div>
    <div class="footnote">
     <p>
      <sup>
       [
       <a class="para" href="#id2578294" name="ftn.id2578294">
        30
       </a>
       ]
      </sup>
      <span class="emphasis">
       <em>
        teremtettovanie a ebadtovanie na tót kutya, tót istenit, tót nem
               ember
       </em>
      </span>
      — (maď.) nadávky do slovenských psov, slovenského boha, že Slovák
               nie je človek.
     </p>
    </div>
    <div class="footnote">
     <p>
      <sup>
       [
       <a class="para" href="#id2578434" name="ftn.id2578434">
        31
       </a>
       ]
      </sup>
      <span class="emphasis">
       <em>
        Fraňo, budeš potrebovať milosť
       </em>
      </span>
      - Fraňa Bebeka ako gubernátora
               Sedmohradska zavraždili na rozkaz kráľovnej Izabely, vdovy po Jánovi Zápoľskom.
               Fraňov syn Juraj sa preto zmieril s cisárom r. 1559. Nepriatelia ho úkladne chytili v
               balockých horách a predali ho do tureckého otroctva. Ním vymrel rod
            Bebekovcov.
     </p>
    </div>
    <div class="footnote">
     <p>
      <sup>
       [
       <a class="para" href="#id2579195" name="ftn.id2579195">
        32
       </a>
       ]
      </sup>
      <span class="emphasis">
       <em>
        kráľovský fiscus
       </em>
      </span>
      — (lat.) kráľovská pokladnica
     </p>
    </div>
   </div>
  </div>
 </body>
</html>
