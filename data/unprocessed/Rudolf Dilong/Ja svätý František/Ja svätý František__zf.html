<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2509742">
       </a>
       Už je to blízko
      </h2>
     </div>
    </div>
   </div>
   <p>
   </p>
   <p>
   </p>
   <p>
    <span class="emphasis">
     <em>
      Slnko zapadlo ako zlatá ryba. Nad kostolíčkom Marie Panny, ležiacim tak osamele a opustene v lese, sa naraz ozvala krásna hudba.
     </em>
    </span>
   </p>
   <p>
   </p>
   <p>
    F. Timmermans.
   </p>
   <p>
   </p>
   <div class="literallayout">
    <p>
     <br/>
     Už je to blízko k nebesám,
     <br/>
     len za modlitby vstať.
     <br/>
     Na vŕšku v Assisi
     <br/>
     v prstoch mám mariánsku záhradu,
     <br/>
     prekrásnu knihu stolistú
     <br/>
     a čítam krátke vety ruženca,
     <br/>
     jaro sem ide,
     <br/>
     ratolesť ženie
     <br/>
     a láska
     <br/>
     objatie nesie menším bratom,
     <br/>
     tak skryje habit vypálený na srdci.
     <br/>
     <br/>
     Ó láska, trikrát láska hľadá milosť
     <br/>
     a nevie na hre niečo meniť,
     <br/>
     stoj, pekná hra!
     <br/>
     čas zastal by,
     <br/>
     minúty šly by nazpäť dolu tvárou
     <br/>
     po predstavení ruže
     <br/>
     za splavnej noci červenej.
     <br/>
     <br/>
     Stojí a mladých bratov vzýva,
     <br/>
     Bože, viac neunesie,
     <br/>
     keby to oči nevidely
     <br/>
     a k ránu budík neprišiel
     <br/>
     po stopách ruže,
     <br/>
     zatiaľ čo mladých bratov vzýva láska.
     <br/>
     <br/>
     Tak vyšla pieseň tvoja,
     <br/>
     čarovná pani chudoba,
     <br/>
     ja nemám nič od chudobnejších
     <br/>
     a hrivnu vypadnutú z ruky svojej
     <br/>
     som nezakopal v hline,
     <br/>
     preto som veselý,
     <br/>
     so strechy môjho domova leť, pieseň,
     <br/>
     ja spievam iba,
     <br/>
     ja hľadám všetko,
     <br/>
     ja kúpim za hrivnu
     <br/>
     najdené drahé ohnivko
     <br/>
     snubného prsteňa.
     <br/>
    </p>
   </div>
   <p>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2509818">
       </a>
       Bohu slúžim
      </h2>
     </div>
    </div>
   </div>
   <p>
   </p>
   <p>
   </p>
   <div class="literallayout">
    <p>
     <br/>
     Oči mi hrobom horia
     <br/>
     v ľútosti usilovnej,
     <br/>
     spím, ústa nehovoria,
     <br/>
     spí ruka, vyhaslo v nej.
     <br/>
     <br/>
     Blankytom dýšu nádvoria,
     <br/>
     sieň mramorová,
     <br/>
     mlčaním dušu zatvoria
     <br/>
     obetné dary slova.
     <br/>
     <br/>
     Ako mám Bohu žalovať
     <br/>
     na rakev zatajenú?
     <br/>
     Osleplý vidí maľovať
     <br/>
     večnosti každú stenu.
     <br/>
     <br/>
     *
     <br/>
     <br/>
     Ó duša, celý priestor nahý
     <br/>
     ty presahuješ očima,
     <br/>
     iď po stupajach mliečnej dráhy,
     <br/>
     ktorá sa v tebe počína.
     <br/>
     <br/>
     A kde sa ukončuje jama
     <br/>
     vo svojom tele priesvitnom?
     <br/>
     Pre iné časy striasla sama
     <br/>
     zem plody naším dňom.
     <br/>
     <br/>
     Nedotlie však, tu hrá sa smelo,
     <br/>
     tá lesť je spanilá,
     <br/>
     ó dušu nezarmúti telo,
     <br/>
     ona sa tu len zjavila.
     <br/>
     <br/>
     *
     <br/>
     <br/>
     Ku hriechom sverepým
     <br/>
     nepriľnul čas môj,
     <br/>
     polykám svetlo so slepým,
     <br/>
     však slepý vidí dušou jasnou.
     <br/>
     <br/>
     Priateľu vtákmi svinutý
     <br/>
     do nebies hlbokosti,
     <br/>
     tušil si sladkosť príchuti
     <br/>
     na svojej sobranosti.
     <br/>
     <br/>
     Ježišu a keď umrieme,
     <br/>
     súď jeho žiari príval,
     <br/>
     on nevzal hriechy zo zeme,
     <br/>
     príliš z múk Božích prijal.
     <br/>
     <br/>
     *
     <br/>
     <br/>
     Velebiť,
     <br/>
     na druhom poli chválou vzpláť,
     <br/>
     tu nebyť,
     <br/>
     z tmy hviezdou zapadať.
     <br/>
     <br/>
     Nič nemať,
     <br/>
     však všetko Bohu vyplatiť!
     <br/>
     Príď driemať,
     <br/>
     príď, srdce, z chudoby tak piť.
     <br/>
     <br/>
     Raz za tmy
     <br/>
     zatvoriť skulinu, kde radosť vbehá,
     <br/>
     za vrátmi
     <br/>
     daj opustenosti viac, dobrá neha!
     <br/>
     <br/>
     *
     <br/>
     <br/>
     Čo, život zvelebujete?
     <br/>
     veď zvelebujte jeho poslanie,
     <br/>
     do iných krajín, zraky, dujete,
     <br/>
     chviete sa, vidiac ríše rozhranie,
     <br/>
     <br/>
     kde v chráme súhvezdia až ku mrežiam
     <br/>
     a ešte ku čistejším stĺpom ponáhľa
     <br/>
     vlnenie naliehavé nebeského pobrežia
     <br/>
     a jeho úžasnejšia vôňa, hľa.
     <br/>
     <br/>
     Na zemi život je mi k láske prechodom
     <br/>
     a každý skutok rovná sa hre Božej milosti,
     <br/>
     čím horí to a prečo horí mi pod strechou dom?
     <br/>
     čím som to zapálený stále s výsosti?
     <br/>
     <br/>
     *
     <br/>
     <br/>
     Teším sa, lež nie prúdom tvári,
     <br/>
     smejem sa nie na líci,
     <br/>
     to znejú inde svetiel tvary
     <br/>
     a krása v inej pohľadnici.
     <br/>
     <br/>
     Bože, ja malé plače som ti dával
     <br/>
     a nedozretých sĺz na misky,
     <br/>
     len orol vysoko mal techy nával
     <br/>
     a deti počítaly zisky.
     <br/>
     <br/>
     To bola radosť odlišného vína,
     <br/>
     na zlatej streche zaspávala,
     <br/>
     ale i krása bola iná,
     <br/>
     čo očiam svoj svod jasne hmatať dala.
     <br/>
     <br/>
     *
     <br/>
     <br/>
     Jak líce v spaní
     <br/>
     Dieťaťu snehom praská,
     <br/>
     neskôr ho raní,
     <br/>
     hrozne ho raní láska.
     <br/>
     <br/>
     Hrstičku slabú
     <br/>
     nedrží v suchých stonoch,
     <br/>
     lež klince ziabu,
     <br/>
     keď spršia do rúk, do nôh.
     <br/>
     <br/>
     Sny preláskavé
     <br/>
     kvet pod šiju mu daly,
     <br/>
     tie ku oslave
     <br/>
     tŕňový venček spáli.
     <br/>
     <br/>
     *
     <br/>
     <br/>
     Vrátim sa k slovu, vzkrúžim,
     <br/>
     len, ústa, dýchnite si,
     <br/>
     chvíľa, keď Bohu slúžim,
     <br/>
     zas inú chvíľu kriesi.
     <br/>
     <br/>
     Zas ide krokom vnada
     <br/>
     a všetky veci sklené,
     <br/>
     márnosť pohľadu padá
     <br/>
     na oči unesené.
     <br/>
     <br/>
     Ale ja mŕtvych kryjem
     <br/>
     za slová modlitbové,
     <br/>
     plat môj je a môj príjem
     <br/>
     pre iné zeme nové.
     <br/>
     <br/>
     *
     <br/>
     <br/>
     Somknuté tmy sa pohly
     <br/>
     do tela môjho hlbšie,
     <br/>
     piť samy seba mohly
     <br/>
     moje sny precitnuvšie.
     <br/>
     <br/>
     Bol to snáď hviezdy ovál
     <br/>
     prisatý k mojej rane,
     <br/>
     dni suché obetoval
     <br/>
     som najsvätejšej Panne,
     <br/>
     <br/>
     míňajúc rozplakané
     <br/>
     slzy, čo závidely
     <br/>
     poslednej, ktorá skanie
     <br/>
     pri najjasnejšom cieli.
     <br/>
     <br/>
     *
     <br/>
     <br/>
     Ó zaspi, zaspi vo mne, vesmír,
     <br/>
     k večnosti bež,
     <br/>
     z tej vlny časov, telo, vykroč
     <br/>
     a z mora tiež.
     <br/>
     <br/>
     Však keď sám seba raním ústy
     <br/>
     do sýtosti,
     <br/>
     hrozím sa pochopiť krok lásky
     <br/>
     vo večnosti.
     <br/>
     <br/>
     Ó Pane, povedz, anjel tvoj je
     <br/>
     dosť hlasitý?
     <br/>
     So svojou túžbou miešam sladkosť,
     <br/>
     ktorou si ty.
     <br/>
    </p>
   </div>
   <p>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2509914">
       </a>
       Vtáčkom kážem
      </h2>
     </div>
    </div>
   </div>
   <p>
   </p>
   <p>
   </p>
   <div class="literallayout">
    <p>
     <br/>
     Zpod nahých balkónov slnka, až zpod vysokých úst Oriona a Vegy vás volám,
     <br/>
     už sadnite na Veľký voz, ktorý dováža pokrm ľaliám poľným a vás keď stretne, zacengá,
     <br/>
     lebo len vám a ľaliám je život na zemi kus raja, jak Písmo vraví jemne,
     <br/>
     i na Malý voz sadnite, hľa Henoch sadal naň a stal sa letcom dosiaľ ohnivým,
     <br/>
     iste je hodno nenavrátiť sa, však vždy a nikdy nemáme tých krýdiel s neba nazpäť,
     <br/>
     len dajte zaznieť mi, raz dozviem sa, jak spievate tam, kde je Boh, rosa i závej chumelíc,
     <br/>
     príďte, ja neviem, kde sa rodia v piesni vločky, keby som len vedel,
     <br/>
     a to mi poviete, jak ešte môžte v hrdielkach mať napadnutý sneh, keď na vás počúvam,
     <br/>
     už sleťte níž a hlboko do mojich popevkov päť rán vtisnite, päť chlebov radosti,
     <br/>
     lebo je svätá hodina ukrižovania piesní na zemi, lebo je hodina stigmát.
     <br/>
     <br/>
     *
     <br/>
     <br/>
     A nech sa pustím s vami do rozprávky samej na poli:
     <br/>
     až na dne oblohy má brehy jedna krajina,
     <br/>
     kde hlbšie do neba sa ryje potok kananejský, potok sľúbený,
     <br/>
     nivy, na ktorých dušou bývame od hory Sinaj až po horu Karmel,
     <br/>
     tam predná vtáčia pechota, jak slávny Ikar, dobýva sieť slnka, mesiaca a hviezd,
     <br/>
     tam býva veľký Kráľ a jeho chvália pokolenia orlov jagavých,
     <br/>
     aj kolibríci tiahnu domov a len strasú mračien vlnou striebornou,
     <br/>
     keď sťahujú sa takí malí cudzinci až k hviezdam zunivým.
     <br/>
     <br/>
     *
     <br/>
     <br/>
     Spievate a ešte viacej srdce vaše nesie Bohu sväté mlčanie,
     <br/>
     tak človek prestáva sa báť, že hrôza života mu zamkne ústa zsinalé,
     <br/>
     tak pery tiché dajú tichším perám nádeju a čakanie, jak dávno v Starom zákone,
     <br/>
     pohnite, noci povianočné budú dlho na zemi,
     <br/>
     chudobným nesie pieseň nový vojak svätý Martin v plášti,
     <br/>
     i baníkom, čo sostupujú dolu v šachty krotké,
     <br/>
     ku vdove doletí, jak z pohádky a rovno padá jej ku nohám,
     <br/>
     napokon ide ku sirotám, kde usne v otvorenom obloku,
     <br/>
     spievate a ešte viacej srdce vaše nesie Bohu sväté mlčanie.
     <br/>
     <br/>
     *
     <br/>
     <br/>
     Vzleť, biely škovránku, ber pod ochranu kúzlo krajín rozochvelých v listí, vo vetre a láske,
     <br/>
     prebuď nás potme v zemi, ako astry kriesia rovy svätíc s vlahou luny,
     <br/>
     tak ako Ježiš volal Lazara a oči mal na nebi, kde ho prebudil,
     <br/>
     ó podnes poľné cesty vyššie k oblohe, keď ženci idú vzplanúť na role,
     <br/>
     hľaď, hospodár ťa splašil a ty na foliant starý blankytu píš prvé dátum piesne,
     <br/>
     lebo si voždy šiel do hĺbky priestoru a spával si vo vánku mesačnom,
     <br/>
     lúk more vlnilo sa, červánky ťa bily po tvári, ó plavče svetlý na vode,
     <br/>
     a ty si neutekal s bojíšť kvetinových, ty si ľúbil ľahký oceán.
     <br/>
     <br/>
     *
     <br/>
     <br/>
     Dve hrdličky spia v tôni palmy ďalekej, že ani nezbadať ten plavý snem,
     <br/>
     tú sladkosť z Nazaretu majú s tvári Dieťaťa, keď vládly na dvore,
     <br/>
     od toho času sadajú si na studne, kde každá Samaritánka dá vody prorokom,
     <br/>
     lež odtiaľ vzletia k poliam pšeničným a ich smer neopisuje viac Biblia,
     <br/>
     no, ja viem cesty opité, kde láskou zvonia kotvy na mori,
     <br/>
     a chodníky, kde chodia vrúcne dúhy, duch môj robí denne a každú chvíľu,
     <br/>
     cesty, po ktorých úsmev slnka sožať chcú dve plavovlásky,
     <br/>
     dve kamarátky, dve snivé hrdličky, ako dve sestry ruže.
     <br/>
     <br/>
     *
     <br/>
     <br/>
     Kukučka kuká a po hore prejdú iné roky tisícrazy,
     <br/>
     neverím tvojmu vešteniu, raz hviezdy sladšie hvizdnú na pochod,
     <br/>
     neverím osudu, mne denne horia sviečky dušičkové na stole,
     <br/>
     nevieš, keď sa ťa pýtam na roky, o ktorých lustry naše zlaté na smrť išly, kde sú,
     <br/>
     o ktorých vstávam, bojujúc za dušičky, čo premenily plačom izbu detí,
     <br/>
     pri doskách truhly umrčej si luna skryla ústa bolestnejšie od detí,
     <br/>
     kukaj len, kuku, kuku, je to krásne dozrieť v posledný deň k bielej samote,
     <br/>
     ja útly lovec vidín za zem smutnú kráčam pokorne.
     <br/>
     <br/>
     *
     <br/>
     <br/>
     Keď ruky spojí modlitba, ó možno sa viac nenavrátiť s cesty?
     <br/>
     Môj jazyk s Bohom rozpráva, ó možno dlaňou nepricláňať zraky úžaslé?
     <br/>
     keď vtáci ospevujú krajinu, či smie sa ozvať sluha Boží zamyslený?
     <br/>
     Len páľou vysmädená duša schne na druhom brehu lásky,
     <br/>
     len ústa zabolia a nežiadajú inej kvapky liečivej,
     <br/>
     a vtedy srdce, pevcom podobné, sa nasťahuje do raží a viníc modrých,
     <br/>
     tam oblak vtiahne, diaľky vrátia sa i nebo kĺza sa po zemi,
     <br/>
     sýkorka vtedy vskutku podáva mi kalich dávny z Olivovej záhrady.
     <br/>
     <br/>
     *
     <br/>
     <br/>
     Jak malé prsia vaše zamknú melodiu,
     <br/>
     i od vás menším stal sa František.
     <br/>
     Vtáčatá, ticho buďte, ja mám čisté ruky so zrnom
     <br/>
     a zobáček, čo chválim s vami Boha, brúsim,
     <br/>
     daj, Bože, pohody a daj sa vznášať,
     <br/>
     prelietať oblohou, mať zlaté perie,
     <br/>
     mať dom zo slonoviny bez strechy, kde pršia nebesá,
     <br/>
     kde boja sa vás všetky hrozné lsti a deti,
     <br/>
     i neláskavosť sa vás bojí,
     <br/>
     ale ja žehnám
     <br/>
     vám, malé vzdušné ponorky,
     <br/>
     vám v listí blankytu.
     <br/>
     <br/>
     *
     <br/>
     <br/>
     Nebesá ku vám hovorily zvečera, ja končím malú kázeň polnočnú,
     <br/>
     celý deň spevom snujete si na noc teplé tkanivo, ó hlasnejšie nech bijú Božej lásky hodiny,
     <br/>
     viac spievate, keď letiac krížom-krážom tkáte závoj Panny Marie,
     <br/>
     však ráno nazpäť zlaté stuhy plášťa bude pýtať obloha,
     <br/>
     a tak sa navždy stretáme a navrátime nebu víno svietivé,
     <br/>
     a tak sa strácame a rozchádzame v svetle lásky premenení,
     <br/>
     kanárik, kos i racky vody piesočnej, vás predídem raz spevom labutím
     <br/>
     a klesnem, ako vtáča, ako pelikán, jak spevák, postrelený stigmou v srdci.
     <br/>
    </p>
   </div>
   <p>
   </p>
   <p>
   </p>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2510092">
       </a>
       Smrť volám
      </h2>
     </div>
    </div>
   </div>
   <p>
   </p>
   <p>
   </p>
   <div class="literallayout">
    <p>
     <br/>
     Kráľovna, sestra, matka moja,
     <br/>
     za ktorou som šiel do hviezd hlboko,
     <br/>
     tak ľahké kroky nesie v plášti stepí
     <br/>
     a telo, ktoré poraní hmla,
     <br/>
     no, spáľ zem, pani môjho plaču,
     <br/>
     ó sestro, slovo sbohom príjmu teraz záhrady,
     <br/>
     ty zavreš uzly vzduchu, vody
     <br/>
     a mojim očiam dáš sa otvoriť,
     <br/>
     len svetla, svetla plno necháš mi.
     <br/>
     <br/>
     *
     <br/>
     <br/>
     Tak leží slnko, jakby spadlo,
     <br/>
     rozhrniem rukou samé nebo, poďte, zorničky,
     <br/>
     na noc sa pozerajte nazpäť, oči rybníkov,
     <br/>
     ó, všetka krása v tejto chvíli umrie
     <br/>
     a teprv pozná svoje mená oná sestra,
     <br/>
     vítam ťa
     <br/>
     v doline Umbrie, kde malý ibis s tebou spával,
     <br/>
     Alvernu tvoje srny chránia,
     <br/>
     však povedz, kto by sa s dažďami rozprával
     <br/>
     vo vlase posmrtnom,
     <br/>
     keď oči tvoje nesú nebo poklusom
     <br/>
     pohľadom zapršaným, ktorý ide od luny.
     <br/>
     <br/>
     *
     <br/>
     <br/>
     Keď väzeň prchá, ktorý žandár nespí?
     <br/>
     keď anjel dušičkový putá odniesť chcel by,
     <br/>
     ty deti nepostrašíš, krúžiac v závetrí,
     <br/>
     tak si ty povedala, smrť,
     <br/>
     tak sme sa pozdravili ešte nižšie pod zemou,
     <br/>
     nesieš mi ruky od blankytu lesklé,
     <br/>
     pravda, len s kosou nechodíš
     <br/>
     a nie si kostnatá,
     <br/>
     ó veľká zoro starcov!
     <br/>
     Znej, umieračku,
     <br/>
     píš, milý mŕtvy, pre mňa,
     <br/>
     koľkou som láskou ľúbal prsty tvoje v krstiteľnej vode!
     <br/>
     Čo som to vtedy pil?
     <br/>
     <br/>
     *
     <br/>
     <br/>
     Do truhly uložíte žezlo,
     <br/>
     anjeli spravodliví vidia svetlo, ktoré ide od zeme,
     <br/>
     už moje lôžko bielym vápnom ruky myly
     <br/>
     a vyprázdnily striebrom nohy tvoje,
     <br/>
     príchodom na zem Porciunkulu vezieš, kvety dláviš
     <br/>
     tým slávnym vozom zlatým,
     <br/>
     lež ako vyvezieš ho až na rebrík Jakubov?
     <br/>
     o to ťa prosím, to mi povedz, jak má bežať po nebi,
     <br/>
     však potom ešte kde ma do obrázkov uložia
     <br/>
     a ako jamu zasýpu, keď padnem hore?
     <br/>
     jak padať budú hrudy nahor?
     <br/>
     <br/>
     *
     <br/>
     <br/>
     Čo potom s nebom a čo s horami,
     <br/>
     ktoré sú vtáctvom sťaté v mojom ľahkom domove,
     <br/>
     veď kto by strážil oblaky, tam dažde iné meno majú,
     <br/>
     padá im môj brat blankyt z úst a nazpäť ide do lesov,
     <br/>
     prečo som však raz neunikol láske veľkej, ako voda,
     <br/>
     raz v lese o polnoci v Greccio,
     <br/>
     i teba, more, stretal som i teba, jabloň námesačná,
     <br/>
     tam spievaš pieseň, kde si vo mne opadla,
     <br/>
     tam spievaš s listov áriu.
     <br/>
     <br/>
     *
     <br/>
     <br/>
     Len dýchni tak a vezmi kosti moje,
     <br/>
     pozbav ma smyslov, idúc stále hodinami do závejov z krvi Krista Ježiša,
     <br/>
     telo mi siaha k myriadám hviezdnym,
     <br/>
     smrť, ty si nesčíselné číslo sama
     <br/>
     a ja som prostý František,
     <br/>
     ja potiaľ neviem počítať, ja plakal by som,
     <br/>
     ja neplačem, mám slepé oči,
     <br/>
     ja nerozumiem,
     <br/>
     ja už sen snívam, matka ruža ľalia,
     <br/>
     tak, spievajte žalm vespier piatočných, ja nevidím,
     <br/>
     nech sprievod minút odchádza až za polárku strnulú,
     <br/>
     mne odtiekajú oči ešte, ako to je?
     <br/>
     viac spievať máte, ako plakať, moje krvinky.
     <br/>
     <br/>
     *
     <br/>
     <br/>
     Konečne prejdem hviezdy staré zpamäti,
     <br/>
     tak budem v raji, hojda-hojdanko,
     <br/>
     poslúchať trávy večný budíček
     <br/>
     a hrať sa so svrčkami, to je jedno, tik-tak tik-tak,
     <br/>
     pi-pi-pi pásť vtáčkov svadobných,
     <br/>
     to málo chcem mať,
     <br/>
     však, duša, Bohom zaoplývaš,
     <br/>
     na mieste poslednom hoc hody ochutnáš,
     <br/>
     preto jej, smrť, už podnes pohár lásky večnej!
     <br/>
     <br/>
     *
     <br/>
     <br/>
     Pozdravujem ťa, Carceri, ty hora uväznená,
     <br/>
     na moje nohy, tichšie ako ruža karafiát, snežíš,
     <br/>
     mám tvoje ružence, však kade idem, neviem,
     <br/>
     i stigmy vrátim chrámu mojich jaskov mračných,
     <br/>
     oblaky, neviem, neviem chodiť ľahko,
     <br/>
     ja som dal sbohom hore Carceri,
     <br/>
     tam nájdem ťažké lásky, moje platany
     <br/>
     a moje kamence a mláčky s marnou fotografiou,
     <br/>
     ale keď život ľudský stečie s ruky poslednej,
     <br/>
     na lanské rieky vloží anjel ústa odvážne.
     <br/>
     <br/>
     *
     <br/>
     <br/>
     Umieram, odíď, slávna chvíľa Joba,
     <br/>
     netrpím veľa, úzkosť malá padá mi do kalicha,
     <br/>
     jak bolesť ľahkých pávov, ktorí strasú zlaté mince
     <br/>
     a veno šatky svätej Veronky sa zdráham prijať,
     <br/>
     buď menšia, ešte menšia, kotva moja vypuklá,
     <br/>
     do hĺbky tvojho reliefu siahnuť rukou váham,
     <br/>
     odlomiť dám sa ako kvietok, nech je pekný čas,
     <br/>
     ó smrť, ó nezakrič, keď umriem pohotový na ceste,
     <br/>
     jak zabudnutý kveštár ostatný.
     <br/>
     <br/>
     *
     <br/>
     <br/>
     Keď modlitbovú knižku zavre svätá Klára náhle,
     <br/>
     zas na noc usína jej život o deň bližšie k smrti
     <br/>
     a chvíľa, ktorá ešte mládne v rukách Ježiša,
     <br/>
     prinesie slovo diakona: sbohom —
     <br/>
     raz pri obrázku svätom zaspi, siná kajúcnica,
     <br/>
     a šliapkou dotýkaj sa mojej večnosti, len závoj cítim,
     <br/>
     odokry diaľku krýdlam lásky, prísna kvetinka,
     <br/>
     nech končí svätý Duch ten refrain básne o slnku!
     <br/>
     <br/>
     *
     <br/>
     <br/>
     Sú mosty všetky v skvelých plameňoch, mať sladší stánok,
     <br/>
     prejsť breh, mňa nevymení silná láska,
     <br/>
     prúd rajskej hudby podryl boky holubice,
     <br/>
     tak tečú husle cherubové, tak sa prelievaj,
     <br/>
     môj blankyt celý v potokoch a mori, v meste pútnickom,
     <br/>
     hraj, lutna vnútorná, keď k tebe vložím prsty mierne
     <br/>
     a hraj, keď prevezmem rád bieleho ľva kmeňa Judu,
     <br/>
     ja malý František, ja Božej lásky trubadúr.
     <br/>
    </p>
   </div>
  </div>
 </body>
</html>
