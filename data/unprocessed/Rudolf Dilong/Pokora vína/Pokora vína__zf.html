<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e95">
       </a>
       Ďakovať ti, Bože, a spievať
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <span class="bold">
     <strong>
      1
     </strong>
    </span>
   </p>
   <p>
   </p>
   <p>
    Nečinný nikdy nie je Boh. Nad blkotom našich jaspisov, malých, malinkých, bdie v svojom
         veľkom trvaní.
   </p>
   <p>
    Z nekonečných priestorov, akoby boli pre jeho lásku len kvapkou, vybral si u nás more
         milovania.
   </p>
   <p>
    Kráča, plný sebou, rozdávajúc sa celý i jednej byľke na poli. A stretne zástup, na ktorý
         práve myslel.
   </p>
   <p>
    Plače tu ktosi, nezabudnutý v tejto mysli Božej, azda naimská žena. Treba sa zastaviť.
   </p>
   <p>
    Boh pre svoju záľubu by nemusel zastať nikde. Iba keď našu biedu vidí.
   </p>
   <p>
    Vtedy na tichom nebi tiež sa nič nemení. Ale čierna zem sa prehne, prchá z nej smrť.
   </p>
   <p>
    A naimská žena z uplakania vidí, že Boh naozaj zastavil sa pri nej. Veru pri nej. Kto?
         Boh.
   </p>
   <p>
   </p>
   <p>
    <span class="bold">
     <strong>
      2
     </strong>
    </span>
   </p>
   <p>
   </p>
   <p>
    Slzy nám zacláňajú teba, Bože; vždy si myslíme, že máš ruku ťažšiu, ako je láska.
   </p>
   <p>
    Plačeme, keď nás trestáš. Síce hovoríme čosi v plnosti bôľu, ale nenačrieme do tvojho
         neba.
   </p>
   <p>
    Pre náš nárek si nám nepochopiteľný. Zamkli sme sa pred tebou siedmimi zámkami
         užialenia.
   </p>
   <p>
    Bez sĺz by nám nebolo ďaleko k tebe. Ale my ich nesieme pred sebou a za nimi sa tackáme.
   </p>
   <p>
    My máme vedieť, že ty si pred nami. Zobnúť zo zeme tvoje zrnko a vzniesť sa ako vtáčky.
   </p>
   <p>
    Ďakovať ti a spievať, že si tu bol, kde aj v zauzlenine tvojej ruky našli sme si pokrm.
   </p>
   <p>
    Veď v našich slzách nie si nekonečný, ale v láske. V dobrote tvojej sa môžeme obliecť
         ako do kvetov.
   </p>
   <p>
   </p>
   <p>
    <span class="bold">
     <strong>
      3
     </strong>
    </span>
   </p>
   <p>
   </p>
   <p>
    Napomínaš nás, Bože, žiadaš polepšenie. Vravíme, že máme na to celú zemskú púť.
   </p>
   <p>
    Tu rumázgame svoju psotu ako živočíchy, čo sa nikdy dosť nenasýtia.
   </p>
   <p>
    Ale ty, poživeň na našej púšti, pokorne si prišiel s manou nebeskou, nám pod nohy.
   </p>
   <p>
    A neušanujeme ani prepelice, keď ich naháňame drúkom, lebo si nám ich ty poslal.
   </p>
   <p>
    Reptáme ako Izraeliti, keď zdvihol Mojžiš ruku pred skalou, ktorá skrývala vodu.
   </p>
   <p>
    Nie sme iní, ako bol vyvolený ľud, keď si ho sám viedol do zasľúbených krajín.
   </p>
   <p>
    Preto si, Bože, viditeľný na našich nohách, mrazom prejdených, a prihlásený na cestu, s
         nami ako pútnik.
   </p>
   <p>
   </p>
   <p>
    <span class="bold">
     <strong>
      4
     </strong>
    </span>
   </p>
   <p>
   </p>
   <p>
    Láska k Bohu je skrytý tŕň v ruži, keď ju pohladíme po samom srdci.
   </p>
   <p>
    Treba sa poraniť, aby sme milovali. Vtedy sa ukáže, či vieme prinášať obetu.
   </p>
   <p>
    Boh sa poranil na Golgote až tak, že ani slnka nebolo. A ticho bol zdvihnutý k nebu.
   </p>
   <p>
    Táto biela hostia, tento kalich krvavý, povedzte, či to nie je to spanilé dieťa z
         Betlehema? Prečo ho prišli zabiť?
   </p>
   <p>
    A teraz vošiel k nám do kostola, aby miloval všetkých, aj keď ich tu nemá.
   </p>
   <p>
    A znova je ako ruža, znova s tŕním na hlave a s perlami krvi pri našich nohách.
   </p>
   <p>
    Prekonal dlhú cestu, lebo miluje. Podal nám pravicu, do našej ruky vložil ruku
         ukrižovanú.
   </p>
   <p>
   </p>
   <p>
    <span class="bold">
     <strong>
      5
     </strong>
    </span>
   </p>
   <p>
   </p>
   <p>
    Kriste, odsúdený z nežnosti ku mne, od rána sa vykrojujem z tvojej diaľky, nájdeš ma na
         ceste svojej bolesti.
   </p>
   <p>
    Na jednom pleci nesieš ťarchu a pohotovo pozeráš na obidve moje ruky.
   </p>
   <p>
    Prikročím ako Šimon Cyrénsky, lebo už nemáš chôdzu poludňajšej hodiny.
   </p>
   <p>
    Hovoríš, že si mi bratom. A naozaj, pod krížom som prišiel do tvojej polohy.
   </p>
   <p>
    Ale ty si dôležitejší a mňa čochvíľa nebude. Ešte viac mi budeš potrebný pri pošmúrnom
         dni.
   </p>
   <p>
    Čoskoro príde dráma temnôt pri ukrižovaní. Ani jeden môj brat ťa nenájde.
   </p>
   <p>
    Tento kút sveta nie je milovaný. Ach, samí cudzí ľudia, ťažko sa tu dýcha.
   </p>
   <p>
   </p>
   <p>
    <span class="bold">
     <strong>
      6
     </strong>
    </span>
   </p>
   <p>
   </p>
   <p>
    Kto s vierou hymnu Božiu vyspieva, jeho hlas je neobkľúčený tok prúdu, ani sa o brehy
         neopiera.
   </p>
   <p>
    Jeho hladná loď je na celej rieke; zdvíhacie mosty sú nepotrebné, kde Boh je činný.
   </p>
   <p>
    Do stredu vĺn si dielňu postavil Stvoriteľ, ako do duše askétov myšlienku, z ktorej ho
         dolujú.
   </p>
   <p>
    Kto verí v Boha, odkrojí si z jeho vlasti ako z chleba a nevidí na zemi lepšej krajiny.
   </p>
   <p>
    Aj to všetko ešte nie je naše. Povedzme, že naše srdce je väčšie, ako my ho dáme Bohu.
   </p>
   <p>
    Predstavme si nedostať od Boha viac, ako jeden jediný začiatok slova. Jeho ostatok už
         horí v nebi.
   </p>
   <p>
    Z rieky nevidieť mohútne more, ktoré je bez dňa a bez noci. A nad jeho piesňou sa
         nezvečerieva.
   </p>
   <p>
   </p>
   <p>
    <span class="bold">
     <strong>
      7
     </strong>
    </span>
   </p>
   <p>
   </p>
   <p>
    Kto vchádza do chrámu, vie, že zastane pred Bohom. V babinci si treba otriasť z prachu
         nohy.
   </p>
   <p>
    Žobráčik pri dverách zdvihne ruku; kolo nej ide každý z nás k Pánu Bohu.
   </p>
   <p>
    Aj v svätyni si spomeňme, že inde je tiež mnoho neviditeľne prosiacich rúk.
   </p>
   <p>
    Keď vchádzaš na sväté miesto, či nestriasaš pri dverách i to, čo je na tebe z Boha?
   </p>
   <p>
    Máš niesť Boží pokoj. I taký vtáčik brhlík na strome si odpočinie. Nebo sa o neho
         postaralo.
   </p>
   <p>
    To ťa má spáliť, to, čo plameňom ťa zdvihne k Bohu. Preto i v chráme horia sviece, naše,
         i tých druhých.
   </p>
   <p>
    Neprichádzame sem na smrť ohňa. Prisadáme si do lavíc k svätcom, k sestrám slzám; pália.
   </p>
   <p>
   </p>
   <p>
    <span class="bold">
     <strong>
      8
     </strong>
    </span>
   </p>
   <p>
   </p>
   <p>
    Keď sa blíži jar, ideme s tebou, Bože na roľu; my s pluhom, ty berieš slnko do ruky.
   </p>
   <p>
    Neklaniame sa raňajšej žiare brieždenia. Ty si to, Pane, dávno skrotil v našich
         predkoch.
   </p>
   <p>
    Sme na kolenách, keď tvoja prítomnosť povie, že sa stane zázrak, že zem zarodí.
   </p>
   <p>
    Tvoja je láska a tvoja moc. Aj keby sme oslepli pred tebou, neodídeš z našich úhorov.
   </p>
   <p>
    A keby sa prišiel ruvať víchor o klásky, budeš spokojne pozerať, ako sme uľakaní.
   </p>
   <p>
    I to si už vytrhol zo spomienok na našich dedov, že sa báli hromobijcu Perúna.
   </p>
   <p>
    A nedaj, aby sa nám zo sŕdc vytrhla láska. Neodtisni od nás rodnú zem, čo ako by sme sa
         s jarou oneskorili.
   </p>
   <p>
   </p>
   <p>
    <span class="bold">
     <strong>
      9
     </strong>
    </span>
   </p>
   <p>
   </p>
   <p>
    Pred mojím matutínom stojíš, Bože, ako vtáča pri zrne. Ešte je tma, vieš to.
   </p>
   <p>
    S celou milostivou chvíľou chceš mi vojsť do slova, lebo ma bude stíhať ťažký deň.
   </p>
   <p>
    Dávaš mi príjemne pocítiť, že si pri mne zobudil všetky spokojné žalmy.
   </p>
   <p>
    A ja sa ponesiem ako tvoj šíp od človeka k človeku, ponad rozhnevanú zem.
   </p>
   <p>
    Moja tvár sa bude biť s vetriskami, čo sa odvesili z chalúp nenávistných ľudí.
   </p>
   <p>
    Poviem im nahlas, ako sa pripravila hostina: doteraz v prachu ulíc, odteraz v láske.
   </p>
   <p>
    A budem, Bože, na tvojej svadbe v ľudstve, v pokore vína, modliac sa s tebou vespery.
   </p>
   <p>
   </p>
   <p>
    <span class="bold">
     <strong>
      10
     </strong>
    </span>
   </p>
   <p>
   </p>
   <p>
    Modlitba je plameň. Vzkrúži, jednu vývrtku urobí do neba a ostane tam.
   </p>
   <p>
    Vzniká pod vežami z tých zorníc, čo sa práve objavia na zákrute noci pri prebudení duší.
   </p>
   <p>
    Pán Boh si sám vezme čistý papier, poskladá ich slová do veľkej slobody, na svoj obraz.
   </p>
   <p>
    Sám scelí náš hlas, čo prišiel tak trochu roztrasený, alebo aj ako prudké zabúchanie.
   </p>
   <p>
    A pripomína nám, že keď sa dieťa modlí, nebúcha na dvere; nemôže búchať, má čistý
         hlások.
   </p>
   <p>
    Tak sa modlite, ako deti, nedočkavé síce, ale s vedomím, že na ne čakajú všetky šíre
         lúky.
   </p>
   <p>
    Na ich vlastných perách som sa im stratil, aj polovičkou slova ma našli, hovorí Pán Boh.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e341">
       </a>
       Zákruty
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <span class="bold">
     <strong>
      1
     </strong>
    </span>
   </p>
   <p>
   </p>
   <p>
    Keď slávikovi stúpite na nožičku, on nevie plakať. On vám i za to zaspieva.
   </p>
   <p>
    Nebýva tu nikto, kde už niet vtáčieho šveholenia. Odišli si tie duše inde zasadiť svoj
         svietivý súmrak.
   </p>
   <p>
    Veľasmerný je obláčik, čo bude roznášať dážď. Aj on musí iba začať chodiť po zemi.
   </p>
   <p>
    Púšť sa nikdy nechce poddať. Ale kdesi sa končí a tam sa poddala zľahka.
   </p>
   <p>
    Akokoľvek je príťažlivý človek, hovorí rosa, ja nejdem za ním na kamenistú zem. Nech
         príde za mnou na trávnik.
   </p>
   <p>
    Môj život ešte nedoznieva, hovorí ďalej rosa; kto po mne postúpa, zarosím mu nohy.
   </p>
   <p>
    A ten slávik? Prestal by v piesni, keby vedel, že človek na jeho pristúpenej nožičke len
         spieva.
   </p>
   <p>
   </p>
   <p>
    <span class="bold">
     <strong>
      2
     </strong>
    </span>
   </p>
   <p>
   </p>
   <p>
    Každý čaká, kto ho bude milovať. Pozrite, ako vtáčence v hniezde otvárajú zobáčky. Pri
         omrvinke lásky.
   </p>
   <p>
    Kvietok sa na jar dožije slnka. A čo sa načakal pod zemou, kým snehy povolili.
   </p>
   <p>
    Deti prídu na svet, dostanú hračky. Celý deň sa bavia a potom s nimi zaspinkajú.
   </p>
   <p>
    Chudobný človek má len to, čo mu chudoba dá. Chráni si to ešte aj plotom.
   </p>
   <p>
    Kto stratil domov a všetko s ním, i od tej straty čaká lásku, ako väzeň od väzňa.
   </p>
   <p>
    A starý človek? Pochopíme ho, keď sa potichy Bohu žaluje, že v tej žalobe kohosi miluje?
   </p>
   <p>
    Na vŕšku zastane pútnik, nevládze ďalej. Zomrie tam, kde neodsúdené duše prijmú ho k
         sebe.
   </p>
   <p>
   </p>
   <p>
    <span class="bold">
     <strong>
      3
     </strong>
    </span>
   </p>
   <p>
   </p>
   <p>
    Kto sa lúči, nechválime ho. Človek odíde i tam, kde nemá viery v nejaký priestor.
   </p>
   <p>
    Odchody vravia, že niet na zemi dosť miesta. Ideš ďalej, ideš, a je ho vždy menej.
   </p>
   <p>
    Prečo sa zľaknúť seba samého? Pýtal si sa, kto si, aký a načo si? Nepýtaj sa svojho
         strachu.
   </p>
   <p>
    Hľadaj sa v nezablúdení duše, v jej neporušení, kde ešte môžeš urobiť ponor.
   </p>
   <p>
    Ona môže byť ako pokrájaný chlieb. Pozri, koľkí naň čakajú, práve ako odchádzaš.
   </p>
   <p>
    Raz už je predsa čas, aby človek miloval toho, pri kom žije. Neodídeme od neho, ani tam
         inde.
   </p>
   <p>
    Kde až? Kto pochopí, čo je v diaľkach, keď ide milovať! Načo nám väčšia zem? Ona je dosť
         veľká pre lásku.
   </p>
   <p>
   </p>
   <p>
    <span class="bold">
     <strong>
      4
     </strong>
    </span>
   </p>
   <p>
   </p>
   <p>
    Stáli sme pri rieke, dva brehy proti sebe. Neláska bola ako kamienok, aby sa triafalo na
         každé dýchnutie.
   </p>
   <p>
    Bola tma. V krvavej farbe sa díval človek tam od dohodenia kameňom a videl, že nehádžeme
         chlebom.
   </p>
   <p>
    Keď nastalo vidno, ešte boli kruhy na vode od padajúcich tvrdých omrvín.
   </p>
   <p>
    Nad riekou sme sa klenuli oblými šmuhami, robili sme mosty. Neprešiel nik po nich.
   </p>
   <p>
    A zavše sa nám zdalo, že človek človeka dočiahne i takýmto dorozumievaním. Lebo hneď sa
         odpovedalo.
   </p>
   <p>
    Lenže: deti tam plakali, starci si skrývali tváre, kým celý svet šiel ľahostajne ďalej.
   </p>
   <p>
    A darmo boli medzi nami vody. Rieka chráni od horšieho. Ale kto nás chráni v nás!
   </p>
   <p>
   </p>
   <p>
    <span class="bold">
     <strong>
      5
     </strong>
    </span>
   </p>
   <p>
   </p>
   <p>
    Rozišli sa, nebolo objatia. Keď sa mŕtvi pozrú na svoje ruky, to je aj ich vôľa splnená.
   </p>
   <p>
    Tisíc ráz sa odvinula zlatá retiazka od hrdla, prsteň od sna. Aj von zo seba hľadeli
         inde.
   </p>
   <p>
    Album budúcich potomkov ostal na stole. Tváre, ako ulepené decká na poslednom voze.
   </p>
   <p>
    Nenadnesená je predsieň, kde už sa na sobáš nechystajú. Na stene staré rodinné obrazy
         potme huľajú.
   </p>
   <p>
    Ach, nie je to koniec hry. Tma sa ešte mnohou tmou naplní, deň vyjazví oči, bude dosť
         poranenia.
   </p>
   <p>
    A ozvú sa im tí v objatí, po nárazoch. Len zhrozenia sa nazbiera nad tým, čo vydržali.
   </p>
   <p>
    Že to boli iní, že boli presnejší, že zodpovednejší, nie za svoje marivá, ale za svoju
         dušu.
   </p>
   <p>
   </p>
   <p>
    <span class="bold">
     <strong>
      6
     </strong>
    </span>
   </p>
   <p>
   </p>
   <p>
    Keď odídeš z divadla, budeš sa dívať, kto si, ty posledný harlekýn, čo ťa zvádza smiech.
   </p>
   <p>
    Na javisku brúsiš šašovstvá a dejiny bezbožných detí tlieskajú ti za svetla reflektorov.
   </p>
   <p>
    Smej sa, pajácko! Za kulisami odtrhne sa ti z tváre maska a slučku i tebe dajú na krk
         príkre deti sveta.
   </p>
   <p>
    Smiech nie je odmenou, keď poháňaš ním hrôzu až po oči v krvi. Kde pozeráš, niť tvojich
         pohľadov je pohromou.
   </p>
   <p>
    Po dejstve ostatnom nám poskytneš panorámu mŕtveho ľudstva. Hrob z číreho smiechu.
   </p>
   <p>
    Lebo ty ako upír zabíjaš obecenstvo, aby nebolo mocných, čo vidia do srdca nášmu veku.
   </p>
   <p>
    A neodhrnieš nás ďalej, len potiaľ, kde sa nám už chce plakať. To bude tvoj koniec.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e491">
       </a>
       Dvaja v mladosti
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <span class="bold">
     <strong>
      1
     </strong>
    </span>
   </p>
   <p>
   </p>
   <p>
    Mladí sa rozbehli. Kde inde, do hladu života! A beh potrvá pridlho, až do smrti.
   </p>
   <p>
    Mládenec je štíhly, deva obhrublá. Ako to vyhovuje očiam Boha, to my nevidíme očami
         ľudí.
   </p>
   <p>
    On je zapálený ohňom proroka. Ale zástup ľudí naokolo si viac všíma ju, či vydrží pri
         ňom na púšti.
   </p>
   <p>
    A niektorí sú presvedčení, že na tých cestách ona môže byť palmou a dobrou tôňou.
   </p>
   <p>
    To nič, že je tučná, je pekná. Ktože by to nemohol povedať o jej duši pred tvárou Boha?
   </p>
   <p>
    Na takých priestranstvách mladosti ona je chlebom, on je soľou. Vzájomne si ponúkajú
         chudobu.
   </p>
   <p>
    Keby nastala piesková smršť a púšť by končila Golgotou, ona ide ako i on, na jeden kríž
         utrpenia.
   </p>
   <p>
   </p>
   <p>
    <span class="bold">
     <strong>
      2
     </strong>
    </span>
   </p>
   <p>
   </p>
   <p>
    Keď sa vyberú cestou života spolu dvaja mladí, často im hory zatienia výhľad.
   </p>
   <p>
    Tie neprehľadné húštiny vždy čosi šumia o nich, o tom, ako by ich mohli zamátožiť.
   </p>
   <p>
    Ale nie sú nekonečné. Odrazu sa končia a pred očami sa im vynorujú lúky s kvetmi.
   </p>
   <p>
    Zastaňte teraz, keď ste nezastali pred divočinou, ktorú bolo možno spokojne šliapať.
   </p>
   <p>
    Pozerajte dobre pod nohy. Po kvetoch sa nechodí ako po raždí v rúbanisku.
   </p>
   <p>
    V hore na haluziach si možno nohu odrieť. Ale na kvetoch si možno dušu poraniť.
   </p>
   <p>
    Zem vám patrí s kvetmi a farbami. Kde ich niet, tam zomiera mladosť priskoro.
   </p>
   <p>
   </p>
   <p>
    <span class="bold">
     <strong>
      3
     </strong>
    </span>
   </p>
   <p>
   </p>
   <p>
    Radosť je vidieť, ako od včasného rána všetok čas strávite v mravenčej robote.
   </p>
   <p>
    Pán Boh má pre vás niekedy i ťažký deň, ale jeho lásku zato neošomrete.
   </p>
   <p>
    Zastavíte sa pri bzučiacej včielke. Pozrite, čo sa tá narobí! Ale či niekedy na to
         šomrala?
   </p>
   <p>
    Čo sa len nalietajú vtáčky za malým zrnkom, za chrobáčkami, do úmoru! A spievajú.
   </p>
   <p>
    A keď dujú vetriská, prečo motýľ, také ľahunké stvorenie, nedá sa hocikde šmariť o plot?
   </p>
   <p>
    Vody môžu občas zamúliť pastviny a svoje stádočko si berieme do dvorov.
   </p>
   <p>
    Prepláchli by sme si oči slzami, keby náš dvor okradli. Jeden deň zlodejov — a je nad
         čím plakať.
   </p>
   <p>
   </p>
   <p>
    <span class="bold">
     <strong>
      4
     </strong>
    </span>
   </p>
   <p>
   </p>
   <p>
    Idete spolu do kostola, radosť na to hľadieť. Anjeli sa rozostúpili, je nedeľa.
   </p>
   <p>
    Ty svoje oči kladieš jej pod nohy ako fialky; ona tebe úsmevy ako tymianovú vôňu.
   </p>
   <p>
    Raz sme sviatočne oblečení, to vojde do duše. A nemalo by to z nej nikdy von vyjsť, na
         trh.
   </p>
   <p>
    Boh je dobrý k nám; keď idete okolo. Kleričkovia sú prichystaní na bozk pokoja.
   </p>
   <p>
    Mohol by sa ten obrad predĺžiť, ako si prajú anjeli, pokiaľ ich dočiahneme.
   </p>
   <p>
    Mohol by ticho Pán Ježiš prejsť pomedzi nás, ukázať sa na každej tvári, veď o jeho
         obrady ide.
   </p>
   <p>
    A keď oči prižmúrite, dívajte sa do neba. To sú i pre mladosť najkrajšie pohľady.
   </p>
   <p>
   </p>
   <p>
    <span class="bold">
     <strong>
      5
     </strong>
    </span>
   </p>
   <p>
   </p>
   <p>
    Rozmnožte sa a zaplňte zem, ovládnite ju! Panovať budú, nevieme, koľkí, nevieme, ako.
   </p>
   <p>
    Ponesú ťažké osudy jedného ľudstva. Prídu po nás. Teraz rastú, jahody zbierajú.
   </p>
   <p>
    Len pozrime ich dlane, sú mäkké, dosiaľ nepoznajú tvrdej roboty. A duša už má jej tiene.
   </p>
   <p>
    No Boh dal svetlo tvorivé, ktoré neznehybnelo ako zápis v Biblii, ale otvára oči
         všetkých.
   </p>
   <p>
    A Boh dal múdrosť, ako panovať na zemi. Zložme ruky, neodnaučme deti od modlitby.
   </p>
   <p>
    Nech nie je mladosť ako márny sen. Srdce si predierkujte v rozhovore s Bohom.
   </p>
   <p>
    Na siedmich vežiach môžu zvoniť, do siedmich krajín možno vykročiť; ale neprísť do sporu
         s Bohom.
   </p>
   <p>
   </p>
   <p>
    <span class="bold">
     <strong>
      6
     </strong>
    </span>
   </p>
   <p>
   </p>
   <p>
    Nastane chvíľa, keď sa aj spievať bude. No ak vám plakať príde, to môže potrvať aj
         dlhšie.
   </p>
   <p>
    Na tej i na tej strane je breh. Pozorne uvažujte, z ktorého na ktorý preskočiť.
   </p>
   <p>
    Dobre bude, keď ten i ten poznáte. Sama láska vám povie, ktorý kedy. A vždy spolu.
   </p>
   <p>
    Odkiaľ je ten pekný pohľad do raja, keď sme v ňom, či keď sme von z neho?
   </p>
   <p>
    Rozlúštenie z toho i z toho boku je lákavé. I to stratené poznať je zaujímavé.
   </p>
   <p>
    Keď sa budete radovať, ukážte sa svetu; keď vám bude do plaču, odíďte, skryte sa.
   </p>
   <p>
    A keď sa znova vynoríte, povedzte, že prichádzate z diaľok. Ó, tam ostal ten oblak
         žiaľu.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e641">
       </a>
       Nech horí vatra
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <span class="bold">
     <strong>
      1
     </strong>
    </span>
   </p>
   <p>
   </p>
   <p>
    Boh sa nás dotkne krížom, dá nám svoj znak. To nie je menej lásky. Nebolo menej lásky
         ani na ručníku Veronikinom.
   </p>
   <p>
    Vzdycháš si, ako by sa dalo ujsť odtiaľ, kde sa trpí. Veď kto má hlad za bolesťou?
         Nikto.
   </p>
   <p>
    Pred chvíľou sme plakali, uľavilo sa nám. Ale to, čo nás už menej bolí, nevieme ešte,
         aké bude.
   </p>
   <p>
    Neuspokojilo by ťa, keby ti povedali: ty už na zemi trpieť nebudeš. Uveril by si to?
   </p>
   <p>
    Boh nás predsa dolapil. Vravíme mu, že sme dlho usužovaní. Všetci sme takí.
   </p>
   <p>
    To, čo my trpíme, nie je dopovedané. A Boh prišiel celú bolesť vysloviť v svojom Synovi.
   </p>
   <p>
    Nežalujme sa, že máme veľký kríž. Ako ho poznáme, ktorýže je to? Ten najväčší bol
         Kristov.
   </p>
   <p>
   </p>
   <p>
    <span class="bold">
     <strong>
      2
     </strong>
    </span>
   </p>
   <p>
   </p>
   <p>
    Pohanský spisovateľ povedal: „Odi profanum vulgus — nenávidím hlúpe davy.“ Kristus
         povedal: „Misereor super turbam — ľúto mi je zástupu.“
   </p>
   <p>
    Keď je nám clivo za niekým, je to jeden z mnohých. Teda je nám za tým clivo, s ktorým
         mnohí žijú.
   </p>
   <p>
    Ak jedného nemilujeme z nich, dotýka sa to dotknuteľných. Povedzte, kto nie je takým?
   </p>
   <p>
    Ak sme jednému zatvorili dvere svojej lásky, tí druhí neprídu k nášmu domu, zatrpkli.
   </p>
   <p>
    Dakedy sme sa pomýlili, keď sme otvárali dvere. Bez lásky sme vchádzali, nie do svojho
         domu.
   </p>
   <p>
    Tí ostatní sa divili, že takto nekresťansky. Naokolo boli tí v zástupoch pre nás cudzí.
   </p>
   <p>
    Keď pohan povedal „nenáviď“, Kristus povedal: „Ľúto mi nenávidených, aj toho jedného, čo
         nenávidí.“
   </p>
   <p>
   </p>
   <p>
    <span class="bold">
     <strong>
      3
     </strong>
    </span>
   </p>
   <p>
   </p>
   <p>
    Bolo to bolestné, ako ma jedna duša obvinila: Básnik, píšeš iba očami, či aj srdcom?
   </p>
   <p>
    Ľahko to napísať tomu, kto nevidí srdce, a na celom tom, čo nevidí, sú iba rany.
   </p>
   <p>
    Tak možno ľudí zabíjať, kto ide proti srdcu. Ale moje už bolo prebodnuté.
   </p>
   <p>
    Natrhajte si kvietkov, ľudia boží, a dajte si ich na srdce, uvidíte, či ich možno zabiť,
         či nie.
   </p>
   <p>
    Poviete: Noc. A pred samými očami sa vám blyštia nože, lebo očami píšete o noci, nie
         srdcom.
   </p>
   <p>
    Potom sa vám hviezdy premenia na kamene a padajú. Ale na srdce vám padajú; to, čo nik
         nevidí.
   </p>
   <p>
    A bude vám trochu zima, keď prečítate takú báseň. Aj básnik pri nej prežil chlad ľudský.
   </p>
   <p>
   </p>
   <p>
    <span class="bold">
     <strong>
      4
     </strong>
    </span>
   </p>
   <p>
   </p>
   <p>
    Pokorne by som prosil, nepite zo mňa rosu. V ústach máte horkosť, pýtajte si radšej za
         hlt pitnej vody.
   </p>
   <p>
    Ja som tiež zbieral rosu na vašich lúkach. V takých chvíľach prežívať viem plnosť
         večnosti.
   </p>
   <p>
    Človek vtedy nevie, kto je, kde je, ako je. Ani v anjelskom jazyku ho niet.
   </p>
   <p>
    Sníva svoj sen o ľuďoch ako o malých deťoch; celý ich svet chce mať v náručí.
   </p>
   <p>
    Povedzte, ako sa len môže zmeniť ten, kto odrazu prestane dávať rosu z neba!
   </p>
   <p>
    Kto bol raz v nebi, nič nevie o tom povedať, ako bol v nebi, ako je z neho von.
   </p>
   <p>
    A keď sám nevie plakať, prídu druhí, pričinia sa, aby jeho kvet bez neba bol zarosený.
   </p>
   <p>
   </p>
   <p>
    <span class="bold">
     <strong>
      5
     </strong>
    </span>
   </p>
   <p>
   </p>
   <p>
    Kolo domu mi chodí jeden slovenský kvietok. Krása, nezabúdajúca na mňa.
   </p>
   <p>
    Mnoho kvietkov by tu bolo, odlišných od toho jedného. Iba čo blaží rodným dychom, ma
         nesklame.
   </p>
   <p>
    Sedí mi pri dverách, netúla sa, odrazu je rozkvitnutý a plače od toľkých svetov.
   </p>
   <p>
    Neplač mi! Viem, neznášaš tieto diaľky, bolí ťa cesta dlhá. Aj ja som prešiel vody
         morské.
   </p>
   <p>
    Že si tu ako sirota, vravíš mi. Áno, sme neľúbené siroty, nás nik neprijal za svojich.
   </p>
   <p>
    Ale ja ťa milujem. To sa už nevolá príchod jari, nie je to len prebudenie v chladných
         svetoch. To je tichý rozhovor s matkou.
   </p>
   <p>
    A keď viem niesť na rukách vesmír, ktorý je rozbolený, kvietok môj drahý, unesiem ťa
         bezbolestne. S tebou oddychujú si všade moje ruky.
   </p>
   <p>
   </p>
   <p>
    <span class="bold">
     <strong>
      6
     </strong>
    </span>
   </p>
   <p>
   </p>
   <p>
    Keď hľadíme na krásu, sme v jej iskre. A sú to celé svety, čo ona obsahuje.
   </p>
   <p>
    Keď listujeme v knihe básní, všetok oheň ide postupne na nás, z riadka na riadok.
   </p>
   <p>
    Keď ideme kolo krásneho pomníka, jeho premeny s nami krúžia pri každom pohybe napravo i
         naľavo.
   </p>
   <p>
    Keď pri symfónii hudby sa postavíme vo dverách, i zdnu i zvonku idú cez nás jej sonáty.
   </p>
   <p>
    Keď nás hra drámy uchvacuje, prosíme ju, aby sme ešte neboli preč od javiska.
   </p>
   <p>
    A to je nebo, dielňa Stvoriteľa, kde zavolal Boh moju rodičku a povedal jej: Ten,
         ktorého splodíš, bude pre nebo.
   </p>
   <p>
    Ďakujem ti, matka, čo si ma priniesla na svet. Dala si mi život, keď Pán Boh tak chcel.
         Nech horí vatra.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e791">
       </a>
       Z dávnej rozprávky
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <span class="bold">
     <strong>
      1
     </strong>
    </span>
   </p>
   <p>
   </p>
   <p>
    Chodili sme vinšovať sviatky pod obloky. Vyspievali sme si na Vianoce pár grajciarov.
   </p>
   <p>
    Otec povedal, že treba podošvy podbiť, topánky máme zlé. Aj to vyminištrované som dal.
   </p>
   <p>
    A viete, chlapča má tiež svoje smútky. Chcelo sa mi kúpiť drumbľu, mať trochu piesne z
         tých sviatočných grajciarov.
   </p>
   <p>
    A keď kolo nás na jar hory zahučali, ja som si nezadrumbľoval. Kto to kedy videl:
         zbierať fialky, ešte im aj drumbľovať!
   </p>
   <p>
    A keď lietali kolo mňa pánbožkove kravičky, bol by som vzal ich bzukot ľahko na palček.
   </p>
   <p>
    Aj potôčky mali svoje pesničky. Tie by boli prišli rovno do môjho dychu.
   </p>
   <p>
    Lenže ako, topánky sa museli podbiť! No srdce ma bolelo, keď som na jar i tak bosý
         chodil po lúkach, ale bez drumble.
   </p>
   <p>
   </p>
   <p>
    <span class="bold">
     <strong>
      2
     </strong>
    </span>
   </p>
   <p>
   </p>
   <p>
    Urobil som si z vrbinového prútia píšťalku. Budem pískať, keď sa prídu včely pásť na
         našej lipe.
   </p>
   <p>
    Ešte som aj to myslel: susedov mládenec Jano už chodil na muziku, možno mu privábim do
         ucha trochu romantiky.
   </p>
   <p>
    Nebolo nijakej prekážky včeličky zabávať. Dostanem raz za to od nich medu.
   </p>
   <p>
    Ale susedov Jano nedal nič najavo. Ani vtedy, keď slnko čoraz viac kvetov nasýpalo na
         našu lipu.
   </p>
   <p>
    Hádam slabo pískam, myslím si. Podídem pod oblok Janovi a fúkam do píšťalky, ako len
         vládzem.
   </p>
   <p>
    Čo tak vypiskuješ, až v ušiach zalieha!? Daj to sem a nebudeš viac hurt robiť kolo domu!
   </p>
   <p>
    Moju vrbinovú píšťalku hodil do blata a pošliapal, ako keď nohou stúpi na včelu. Čo sa
         ja rozumiem do mládeneckej romantiky!
   </p>
   <p>
   </p>
   <p>
    <span class="bold">
     <strong>
      3
     </strong>
    </span>
   </p>
   <p>
   </p>
   <p>
    Púpava! Viete, my deti sme to jedli, keď nám ťažko šiel dolu hrdlom ovsený osúch.
   </p>
   <p>
    Bola v ňom len štipka jačmeňa, preto sa dobre zajedal púpavou. Hlad sa nepýtal, čo
         robiť.
   </p>
   <p>
    Vtedy mi už rozprávali, ako Pán Ježiš nemal ani chleba, ani makaľa a jeho učeníci trhali
         klásky po ceste a jedli ich.
   </p>
   <p>
    Potom mi ukázali svätý obrážtek, ako on láskavo prijíma a požehnáva malé deti. A nemal
         ani cukríkov.
   </p>
   <p>
    Ježiško, zaveď ma na dobrú púpavu. Povedali mi, že sa staráš o nás hladných.
   </p>
   <p>
    A hneď mi predložili aj iný obrážtek, ako nesie kríž a krváca. To pre nás, povedali.
   </p>
   <p>
    Išli sme po stráni za púpavou a tŕne nám nohy poranili. Ľudia našli krv a vraveli si, že
         tu išli tie úbohé deti, Pan Ježiš ich viedol za ruku.
   </p>
   <p>
   </p>
   <p>
    <span class="bold">
     <strong>
      4
     </strong>
    </span>
   </p>
   <p>
   </p>
   <p>
    Orali sme na roli. Otec plúžil, sestra poháňala a ja som sa rozprával so škovránkami.
   </p>
   <p>
    Vedel som ich reč. Každé maličké dieťa má to z raja, kde ešte niet hriechu. Otecko,
         chyťte mi jedného, prosil som.
   </p>
   <p>
    Nechaj ho, povedal otec, vtáčik nespieva chytený, len na slobode, a to mu nesmieme
         vziať.
   </p>
   <p>
    Pozri, hovorí mi sestra, škovránok, keď vzlieta dohora a spieva, modlí sa svoj Otčenáš.
   </p>
   <p>
    A môj Otčenáš nevie byť taký pekný, ja neviem tak spievať. A začal som sa ho s plačom
         modliť.
   </p>
   <p>
    Vtedy škovránok, ten jeden, čo práve nado mnou spieval, zaraz dospieval a zletel dolu na
         zem.
   </p>
   <p>
    A doložila sestra: vieš, prečo utíchol? Lebo ten náš s plačom, ten ľudský Otčenáš, je
         ešte krajší ako jeho.
   </p>
   <p>
   </p>
   <p>
    <span class="bold">
     <strong>
      5
     </strong>
    </span>
   </p>
   <p>
   </p>
   <p>
    V záhrade, za cestou naproti nám, mali ružu. Chodil som každý deň žiadostive pozerať na
         ňu.
   </p>
   <p>
    Blčala ako plameň, bola nádherná. Keď celkom rozkvitne, poprosím, aby mi ju dali.
   </p>
   <p>
    Veď taký ohnivý kvet netreba nechať zomrieť len tak vonku, bez opatery.
   </p>
   <p>
    Zavadzia ti? Chcel by si ju odtrhnúť? Nedotkni sa jej! Tak ma raz privítala suseda pri
         záhrade.
   </p>
   <p>
    Ale keď bude mať zomrieť, dovolíte mi, aby som si ju prišiel odmaľovať? Potom vám ju
         ukážem.
   </p>
   <p>
    No dobre, vraví suseda, príď si ju zajtra odmaľovať živú, ešte jej srdce bije.
   </p>
   <p>
    Potom na druhý deň som sa tam rozplakal. Našiel som ju pri plote došarpanú. Komu len
         zavadzala ruža?
   </p>
   <p>
   </p>
   <p>
    <span class="bold">
     <strong>
      6
     </strong>
    </span>
   </p>
   <p>
   </p>
   <p>
    Raz som mal rozbitú hlavu. No chlapčiská. Ani ma to tak nebolelo, len keď moja sestra
         zhíkla, že krv.
   </p>
   <p>
    To mi dalo myšlienku: ja zomriem. Lebo som videl na obrázkoch vojakov z vojny, ako
         zomierali v krvi.
   </p>
   <p>
    Ale čo, nebojím sa, veď prídem do neba. A myslel som, že príde ku mne aj anjel, aby to
         nebolelo, keď budem zomierať.
   </p>
   <p>
    Čosi som vedel aj o malom Ježiškovi, že sa hrával s deťmi. No počkaj, v nebi naučím ho
         hrať sa o purgu.
   </p>
   <p>
    A svätému Antonkovi, lebo som mal jeho obrážtek, vezmem toho Ježiška raz i ja do
         náručia.
   </p>
   <p>
    Ešte i to poviem Panne Márii, aby mi tam dovolila navštíviť moju mamičku, lebo mi
         zomrela.
   </p>
   <p>
    Ach, Bože dobrý, mal som viac žiaľu ako radosti, že rana sa mi zahojila. Škoda, už som
         mohol byť v nebi.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e941">
       </a>
       Utečenci
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <span class="bold">
     <strong>
      1
     </strong>
    </span>
   </p>
   <p>
   </p>
   <p>
    Vravia, že to sú ľudia. A len také tiene, prechádzajú kolo vŕb, kolo dedín, kolo
         cintorínov. Idú a nepočuť ich.
   </p>
   <p>
    Ó, bedár! Nohy ťa nesú v smútku. Povedz im, aby neniesli; neoddýchni si pod stromom, nie
         je tvoj.
   </p>
   <p>
    Prestal si byť synom kohosi. Do závetria zájdi, rozprávaj hocaj chrobáčkovi, že mu je
         milo na zemi.
   </p>
   <p>
    A iste aj vetrík sa zdvihne. Čože on vie, kde zanesie peľ toľkých kvetov?
   </p>
   <p>
    Len prísť kdesi! Keď aj za vôňou milosrdenstva s plechovicou pre trochu polievky.
   </p>
   <p>
    Na kus chleba. Kde, k ľuďom? Skorej azda k malým lesným plodom. Vydržíš.
   </p>
   <p>
    Čo aj len ako tieň. Osud človeka, zakosílený do uzla spomienok, ponesie si zem, kým na
         nej cesty budú dýchať.
   </p>
   <p>
   </p>
   <p>
    <span class="bold">
     <strong>
      2
     </strong>
    </span>
   </p>
   <p>
   </p>
   <p>
    Odísť — a neodísť, to je otázka. Potemný dym vial poza hory, ktoré nechceli sa pohnúť.
   </p>
   <p>
    Podchvíľou si žialil. Brehy, čo máš v srdci, nevidí nik, a predsa ti je svedkom celé
         ľudstvo.
   </p>
   <p>
    Povedia, ako je dobre svetu, nemá čo žialiť. Ak vraj trúbka hornistova nevolá do poľa,
         je pokoj.
   </p>
   <p>
    Odhodlaný teda, ako s barlou po vojne ticho ísť po ceste, spievaš si o krvavej trávičke.
   </p>
   <p>
    Lebo ona je naša, i taká dosekaná, ako je pravda, že i tvoju krv má, i tvoje meno.
   </p>
   <p>
    Len o to ide, kto viac ju pokropil, kto viac vidí do jej odkrytých výkrikov.
   </p>
   <p>
    A budú ešte jej deti spievať, keď jej hrdlo stisli na svete, aby ona nespievala.
   </p>
   <p>
   </p>
   <p>
    <span class="bold">
     <strong>
      3
     </strong>
    </span>
   </p>
   <p>
   </p>
   <p>
    Nádej má veľa kvetov. V spánku si stvoríš strechu pod obláčkom, už tušíš vŕšky očami,
         prejdeš ich.
   </p>
   <p>
    Svet má dosť miesta, priestoru premnoho; na krôčik máš k šálke kávy, postriekanej neba
         rosičkou.
   </p>
   <p>
    Ó, budú tam ľudia, s premaľovaným srdcom. Tak sa vidí, Boh ešte dakde vládne, hocaj len
         na konáriku ako vtáča so spevom.
   </p>
   <p>
    Veď v domoch je teplo a v mestách parky sú pre slnko od sviatku do sviatku.
   </p>
   <p>
    Príde ti človek v ústrety, do tvojej piesne kročí, ako keď jablko sa rozkrojí deťom na
         dva kusy.
   </p>
   <p>
    Povieš, že láska na svete ešte vždy nemá dno. Hľa, kto netúži, aby ho milovali!
   </p>
   <p>
    Bože, veď to je tvoj plod. A nevieme sa unadiviť, že pod obalom krásy jablko je červivé.
   </p>
   <p>
   </p>
   <p>
    <span class="bold">
     <strong>
      4
     </strong>
    </span>
   </p>
   <p>
   </p>
   <p>
    Keď bude po všetkých vojnách a príde veľký pokoj, povieme na konci ich stopy cudzincom:
         tu prišiel Boh.
   </p>
   <p>
    Bude sa pri nás svet radovať viac ako pri vyhratej bitke. Veď kto bol šťastný, keď
         hovoril meč, a nie láska!
   </p>
   <p>
    Odpoveď na rozpadnuté sochy víťazov nájdeme v tom, že takú osviežujúcu jar si želal Pán
         Boh.
   </p>
   <p>
    Mestá a krajiny, ako tu mohli byť iba v rose, čo hneď napadá, povedia nám zbohom.
   </p>
   <p>
    Boh ešte nedal pozrážať sa slnku, mesiacu a hviezdam. Zrozumiteľne nám povie: vráťte sa
         domov.
   </p>
   <p>
    Po jednom strapci hrozna dá nám všetkým, ako Izraelitom na ceste, do svojich krajín
         putujúcim.
   </p>
   <p>
    Len si potom tú zem opatrujte, treba ju krvopotne obrábať. Pekne, s láskou.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1043">
       </a>
       Raj
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <span class="bold">
     <strong>
      1
     </strong>
    </span>
   </p>
   <p>
   </p>
   <p>
    Adam, pastier levov a tigrov, dozerá na raj. Keď ho nepokúša diabol, vládne na zemi.
   </p>
   <p>
    Jeho vznešený povel svieti a rozlieha sa po celom kraji. Podľa rieky Eufrat.
   </p>
   <p>
    Je na hodoch Božích, kde nezostarnú jahody zo soboty do pondelka. Prišli aj sny na
         muziku.
   </p>
   <p>
    Na siedmy deň, zasvätený chvále Ducha, miluje modlitbu. Hlasom vlastným pozná Pána
         svojho.
   </p>
   <p>
    Ruža, kráľovná kvetov, v pokrvenstve s človekom predvčerom začala žiť vôňou. Vydá ju
         všetku, lebo je deň Pána.
   </p>
   <p>
    Vtáčence, čo práve dostali spev, zletia na jablone, ponalievajú ich piesňou, lebo je deň
         Pána.
   </p>
   <p>
    Mastodonty, pre krásu stvorené, dajú sa pohladiť rukou. Bože, aký len vladár mohol byť
         tento Adam!
   </p>
   <p>
   </p>
   <p>
    <span class="bold">
     <strong>
      2
     </strong>
    </span>
   </p>
   <p>
   </p>
   <p>
    Boh stvoril Evu. Odrazu, keď vstal muž z klbka spánku, stála pred ním taká, že len
         hľadel na ňu.
   </p>
   <p>
    Povedal mu Boh: tu ti nebude smutno, keď sa slnko prejde po zemi, od jej kraja po druhý.
   </p>
   <p>
    Rozmnožte sa a zaplňte stráne. A tak nájdete si pre kolísku striešku čečiny nad hlavu.
   </p>
   <p>
    Ten verš nadiktovaný, ten svitok v Božom snení: krb, ohnisko a vo dverách žena s láskou!
   </p>
   <p>
    Večný zdroj života, chlieb na stole, porodený medzi našimi očami a rukami Božími.
   </p>
   <p>
    Rodička, dáš svätým nemluvniatkam nevinnosť. Ich džavot ostane rozprávkou sveta, kým
         budeš rodiť.
   </p>
   <p>
    A ty, otec, povieš im zaránky i za mrku: zložme ruky, kľaknime si na našu zem spolu.
   </p>
   <p>
   </p>
   <p>
    <span class="bold">
     <strong>
      3
     </strong>
    </span>
   </p>
   <p>
   </p>
   <p>
    Ktoré stromy máš rád, nazbieraj si plodov, hovorí Eva; ja idem obdivovať jablko.
   </p>
   <p>
    Neobdivuj ho toľko, lebo ťa zvedie. Po druhý raz sa s Bohom nedohovoríme.
   </p>
   <p>
    A Eva: netreba sa báť Stvoriteľa, keď nás tu do raja postavil pred celú krásu.
   </p>
   <p>
    Som žena, s pôvabom slobody. Pre mňa sú najpeknejšie veci ako medonosný sen.
   </p>
   <p>
    Poď, Adam, pozrieť sa, aby i tvoje oči dobehli moje. Dochvíľne dozrelo jablko.
   </p>
   <p>
    Som istá, že sa nepodobá tým ostatným. To jedno mi pije pohľad, stále sa mi ho chce.
   </p>
   <p>
    A pred možnosťou ticha a jeho ohňom nemáme inde veľkej prechádzky. Mali sme dostať
         všetky stromy.
   </p>
   <p>
   </p>
   <p>
    <span class="bold">
     <strong>
      4
     </strong>
    </span>
   </p>
   <p>
   </p>
   <p>
    Až potom bola v raji deľba stromov, keď od očarujúcej „jablone“ odišiel Boh a neodišli
         ľudské oči.
   </p>
   <p>
    Tie oči odvážili sa povedať ľuďom, prečo by sa nemalo podeliť i to, kde už stojí na
         kraji Boh.
   </p>
   <p>
    Dajaký slepúch tam zašramotil. On nevidel nádheru Božieho stromu, len to zacítil, že je
         človek blízko.
   </p>
   <p>
    Medzitým iné stromy nie tak pekne zarodili. Ponúkala sa iba tá najčistejšia úroda.
   </p>
   <p>
    Na svoje prišiel had. Pošepol ľuďom, že Boh nie je tu a teraz môžu oni byť ako Boh.
   </p>
   <p>
    No nedal si vziať Stvoriteľ svoju čistotu. Pri podelení stromov bol i potom spravodlivým
         rozhodcom.
   </p>
   <p>
    Naisto vedel, že pri zomierajúcej nevinnosti bude dobré i lístie figovníka. Stvoril i
         tieto stromy.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1145">
       </a>
       Jednej duši v nebi
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <span class="bold">
     <strong>
      1
     </strong>
    </span>
   </p>
   <p>
   </p>
   <p>
    Ó, duša, povedz, prečo prichádzaš ku mne? Nebol som u teba nikdy, bol to môj ďaleký
         svet.
   </p>
   <p>
    Naraz sa dozvedám, že tam je krása, kde bol potok bolesti na zemi, kde je po tebe tiché
         miesto.
   </p>
   <p>
    Iba som vedel, že žiješ kdesi na poli ako klások. Že si nevedel dať s tebou rady ani
         víchor.
   </p>
   <p>
    Modlil som sa, pomáhal som gazdovi v žatve. Do sypárne som nosil zlato v žite.
   </p>
   <p>
    Nikdy som ťa nevidel, len som čítal o tebe v modlitbovej knižke, čo mi Boh dal na jazyk.
   </p>
   <p>
    Som popálený pohľadom za tebou do neba. Rozprávaj mi o tom, aká si krásna, ja sa budem
         na to, čo povieš, dívať.
   </p>
   <p>
    Ak by mi slzy padali, pochopíš, prosím, že musím plakať, keď mám kohosi v nebi.
   </p>
   <p>
   </p>
   <p>
    <span class="bold">
     <strong>
      2
     </strong>
    </span>
   </p>
   <p>
   </p>
   <p>
    Som celý svet, celá zem so slnkom, kde ty si vo večnosti. Kde vidieť je toľko, ako mať
         tvoj spev.
   </p>
   <p>
    Čas ma nehojdá, nevrhá ma na nijaký breh. Len aby som ťa počúval, tak si praješ.
   </p>
   <p>
    Ty vieš, kde túžim. Tvoju radosť, že som tu, neprekliesnený ešte nebom, nechávam si pre
         povzbudenie.
   </p>
   <p>
    Vidím ťa, ako možno dušu vidieť, kde sa nám príbuzenstvo scelilo na moje a tvoje.
   </p>
   <p>
    A nehľadím ďalej, keď veštba Božia nad nami ani na zemi nebola inak vyslovená.
   </p>
   <p>
    Chcem pár slov od teba, čo ma v svojom svetle vidíš. Môj hlad sa iste nemýli.
   </p>
   <p>
    Keby si mi aj nič nepovedala, viem, že nebo je stále vyššie, nebo sa nepreriekne.
   </p>
   <p>
   </p>
   <p>
    <span class="bold">
     <strong>
      3
     </strong>
    </span>
   </p>
   <p>
   </p>
   <p>
    Ako sa mi to odpočíta od času, čo som neprestajne pri tebe? Tu niet blankytov niet
         brieždení, niet dní.
   </p>
   <p>
    Aké sú hodiny, prežilkované svetlom, keď sa iba dívame? Kto nám to hovorí: oči
         nezatvárajte?
   </p>
   <p>
    Sme tu ako šťastné nemluvňatá, že nikdy do tmy neprídu, že sa im nenarodí noc.
   </p>
   <p>
    Nik za to nemôže, keď sme deťmi a samopašne bavíme sa na hru, že sa jakživ nestmieva.
   </p>
   <p>
    Predstavujem si večnosť vrchovatú a som pred tebou jamkou, ktorú vyhĺbili tvoje dažde.
   </p>
   <p>
    Napršíš, ó, napršíš mi všetko čaro. To je také jednoduché, že sa ani neprotivíš.
   </p>
   <p>
    Nech som premožený alebo nepremožený, vždy som pri dverách neba túžbou všetkých vekov.
   </p>
   <p>
   </p>
   <p>
    <span class="bold">
     <strong>
      4
     </strong>
    </span>
   </p>
   <p>
   </p>
   <p>
    Nie je pre teba dnešok, nie je zajtrajšok. Už nemôžeš chcieť druhý krásny pohľad.
   </p>
   <p>
    A neobávaš sa, že sa ti ešte odtrhne slovo údivu z úst a padne do mlčania.
   </p>
   <p>
    Nepoviem osud, poviem Boh je nad tým premenením, že láska už sa nestane niečím iným.
   </p>
   <p>
    Veď ťa nikdy nepošľahá studený vetrík, čo by sem zavanul omylom. Tu je z narodenia
         teplo.
   </p>
   <p>
    Hreješ sa a je sa kde hriať. Ale odkiaľ si? Tam zdola, z priepasti, ktorá sa volá
         ľudským životom.
   </p>
   <p>
    Víchry nevyhasli, ja som ich našiel tiež. A ty si putovala v srdci ruže ku mne.
   </p>
   <p>
    Nasleduj ma, hovoríš mi. A viem ísť až tak blízo tvojich očú, že si spomínam na tvoju
         prekľačanú zem.
   </p>
   <p>
   </p>
   <p>
    <span class="bold">
     <strong>
      5
     </strong>
    </span>
   </p>
   <p>
   </p>
   <p>
    Vy, nebešťania, ste ako po zazvonení anjeli, keď do sŕdc volajú, že už je svadba.
   </p>
   <p>
    Nazdávam sa, že to je step magnólie. Čosi všetci hovoríte, od jedných úst k druhým.
   </p>
   <p>
    Aleluja bez návratu. Je veľké svitanie, bez šašiny, chvejúcej sa so svitaním dňa.
   </p>
   <p>
    V čomže sa podobáte? V zrkadle Stvoriteľa, v rukách múdrych panien s olejom.
   </p>
   <p>
    To nie je noc čakania. Akože by tým, ktorým zhasli kahance, mohol šepkať Ženích: moje
         kvieťa?
   </p>
   <p>
    A melódie, ktoré vyslovíte len tak, ako vetrík od míľnika k míľniku, neodmlčia sa viac.
   </p>
   <p>
    Duša nestratí sa z duše, keby ste akokoľvek topili sa vo vodách v Božom poplachu.
   </p>
   <p>
   </p>
   <p>
    <span class="bold">
     <strong>
      6
     </strong>
    </span>
   </p>
   <p>
   </p>
   <p>
    Posvieť trochu, mne smrteľníkovi, na stopy mojich tiesní. Posvieť pohľadom.
   </p>
   <p>
    I ja som ako oblak preletel oceány. Do bleda prebieha môj život, na ručníček svoj
         hľadím.
   </p>
   <p>
    Zozbieral som z tváre, čo sa dalo. Do noci zablikalo mi trochu útechy, to je všetko.
   </p>
   <p>
    Vieš, my tu veľmi slabo prídeme k svätožiare. Svojimi očami sa mi nevyhýbaj.
   </p>
   <p>
    Nech je v nich sila, ohňozdroj, čo prepáli putá. Raz mi povieš, keď zomriem: videla som
         ťa.
   </p>
   <p>
    Nás na zemi prikŕmi každý kúsok neba. Ó, ako radi pozeráme hore, za hviezdy.
   </p>
   <p>
    Lebo sme nesmrteľní. A tak vieme veriť, že život náš nebol len nepotrebný hlad.
   </p>
   <p>
   </p>
   <p>
    <span class="bold">
     <strong>
      7
     </strong>
    </span>
   </p>
   <p>
   </p>
   <p>
    Prilož ucho k mojej zemi. Kde som zastal konkávne, chceli nosiť ku mne červy svoje
         predĺžené dni.
   </p>
   <p>
    Môj dom mal zarásť machom. To bol predel medzi nami, čo som sa hore nedíval na teba.
   </p>
   <p>
    Na mojej tvári čas vrásky zarezal hlbšie. Akoby to naveky mal byť nôž.
   </p>
   <p>
    Inovať sa na mne zachvela. Dlhšie som už nevydržal, že bolo nebo nado mnou.
   </p>
   <p>
    Bola si mi ako blesk na ceste do Damasku, čo tak potichy pojal Šavla slepého za ruku.
   </p>
   <p>
    Tri dni — čoby! — tri roky som prosil o prijatie tak, ako sa mi darca svetla viacej
         nevyhnul.
   </p>
   <p>
    V svojej modlitbe aj ty si ma videla, až do svätyne, v mojich bielych vlasoch.
   </p>
   <p>
   </p>
   <p>
    <span class="bold">
     <strong>
      8
     </strong>
    </span>
   </p>
   <p>
   </p>
   <p>
    Veľkou ochranou si mi, duša v nebi. Vieš, že mám slabú siheľ, stojačky bedlíš pri mne.
   </p>
   <p>
    Keď treba bežať, bežíš ty; keď treba vstať, povieš: len tu pri mne. I pod chladnými
         haluzami.
   </p>
   <p>
    Ty, princezná, kráčajúca za žobráčikom, nesieš v ruke pochodeň, svietiš pútnikovi.
   </p>
   <p>
    Všetky poudierané miesta na ňom oveješ, aby voňala bolesť, tu na tomto poli.
   </p>
   <p>
    Opieram sa o palisandrovú palicu. V cestovnej horúčke odmeňuješ ju úsmevom, po mojom
         boku.
   </p>
   <p>
    Už bude iba rosa na tráve. Celé nebo ti povie, že sa zotavím, že mi treba mäkký chodník.
   </p>
   <p>
    A na krvácajúce nohy ty mi pošleš snežných motýľov. Povieš: tadeto, nie inakade.
   </p>
   <p>
   </p>
   <p>
    <span class="bold">
     <strong>
      9
     </strong>
    </span>
   </p>
   <p>
   </p>
   <p>
    Staráš sa o mňa na deň ozimín, aby som mal miesto, ktoré ma neopustí. Zem je čierna.
   </p>
   <p>
    Keď začnem dobývať krajinu, povieš mi: len tú, v ktorej bol zasadený kríž.
   </p>
   <p>
    Dosť je duchov temných, ako žúžoľa. Povedal som svätenej vode: neprejdú.
   </p>
   <p>
    Zavedieš ma k modlitbe lastovičiek, keď už odchádzajú, lebo im zima nedá nič.
   </p>
   <p>
    Ostanem tu a budem ti hovoriť predtým i potom, že zem je i pre moju chudobu.
   </p>
   <p>
    Veveričky si pobehajú po tráve, ako keby všade bol oriešok. Ale ja ho nevidím.
   </p>
   <p>
    Bude i mne zima. A ty mi povieš, že si tiež mala v džbáne maliny s opadaným lístím.
   </p>
   <p>
   </p>
   <p>
    <span class="bold">
     <strong>
      10
     </strong>
    </span>
   </p>
   <p>
   </p>
   <p>
    Boh je najvznešenejší. V tej kráse si neomylná, keď mu prinesieš moje málo.
   </p>
   <p>
    A smutný som, že nezomriem sväto. Ty buď na mojom chotári, nepusť do žne vietor jesene.
         Daj zlatú vázu na zem, nie šafeľ.
   </p>
   <p>
    Veď sa tu ťažko išlo i tebe po tých pustých záhonoch. Ale mala si strážnych anjelov
         Božích.
   </p>
   <p>
    Tam kdesi sa prestieral vrch Chválabohu, pri Košiciach. Pri ňom sú všetky kvietky
         slovenské.
   </p>
   <p>
    Rastú z bolestného života, ktorý je nám tak hodný, že svoj boj už nevoláme prehratým.
   </p>
   <p>
    Ó, len sa rozpamätaj, tam si kvitla v krajine, z ktorej vznešený Boh mal to naše málo.
   </p>
   <p>
    Nedaj mi zomrieť nesväto, s málom. Nad mojím pohárom vína sa ponadkláňaj pred Bohom.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1392">
       </a>
       Ak sú to ružičky, nie sú ružičky
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <span class="bold">
     <strong>
      1
     </strong>
    </span>
   </p>
   <p>
   </p>
   <p>
    Tie papierikové, plastikové, umelé — robia zdanie, že jestvujú, s nami sa priečia.
   </p>
   <p>
    Ktože ich stvoril, keď nežijú. Keby Boh sa odmlčal, ruža viac nenarastie.
   </p>
   <p>
    V noci sa to ani nevidí. Ale zrána často všetko zomrie, čo bolo v tme naše.
   </p>
   <p>
    Nie je živé, čo sa neporaní ani lúčom cez skielko obloka. A nevie plakať, čo nevädne.
   </p>
   <p>
    Jedna taká ružička nepozrie na druhú, ani druhá nie. Nie je to ani radosť, ani smútok
         jednej pred druhou.
   </p>
   <p>
    Takú tvár sme už mali. Odišli sme od zrkadla, ktoré nám nestačilo dať úsmev.
   </p>
   <p>
    Také víno sme už pili. My sme si nevedeli povedať, čo má ten nápoj v srdci, čím je
         hrejivý.
   </p>
   <p>
   </p>
   <p>
    <span class="bold">
     <strong>
      2
     </strong>
    </span>
   </p>
   <p>
   </p>
   <p>
    A vrásky? Dalo nám ich slnko cez dlhé roky, tak hravo, ako planý grajciar. A nejde nám
         ich vyhladiť.
   </p>
   <p>
    Mladosť je už len prelud. A ďaleko sme od kroka ku kroku, čo sme robili a robíme.
   </p>
   <p>
    Chodili sme a chodíme znova kolo toho istého domu. Vtedy bez úrazu, teraz s obväzom.
   </p>
   <p>
    Nik sa nedíva na nás zdnuka, ale my skríkneme cez zavretý oblok dvakrát. A znova nik.
   </p>
   <p>
    Bolí nás hlava, pobolieva hlavička. To keď sa ťa napijeme, ty bystrá vodička.
   </p>
   <p>
    Čo to ešte zmýšľa starý človek! Chcel by si ukrútiť píšťalku z vŕbového prúta na ceste
         domov.
   </p>
   <p>
    Táto nedodýchaná pesnička! Medzi ňou a tým, ako sa slnko s nami ihrá, puká zlomenina.
         Naše prsty v sadre.
   </p>
   <p>
   </p>
   <p>
    <span class="bold">
     <strong>
      3
     </strong>
    </span>
   </p>
   <p>
   </p>
   <p>
    Čo teba bolí, mňa že nebolí? I v tvojom hlase, keď sa mi prihováraš, na moju lutnu, na
         môj hlas ideš.
   </p>
   <p>
    Ak nie, nebude moja duša v hniezde na halúzke, kde sa ohrievajú tvoje mláďatá.
   </p>
   <p>
    Moje slovo prikradne sa ti k ústam, keď zastonáš. Všetko urobí, aby sa neuderil na zemi
         tvoj zvuk.
   </p>
   <p>
    Tak sa rozvetvíš, ako keď chlieb na stole pozerá do hladných očú našich detí.
   </p>
   <p>
    Keď premením ťa na sviatok, i jeden lúč dňa bude ti slnkom na všetkých morských
         pobrežiach.
   </p>
   <p>
    Ako ďaleko je od piesku na púšti k piesku morskému?! Jeden piesok nie je ako druhý.
   </p>
   <p>
    Ale keby sme spadli do mláky, idúc k moru, obidvaja by sme museli niesť škvrnu slnka na
         sebe.
   </p>
   <p>
   </p>
   <p>
    <span class="bold">
     <strong>
      4
     </strong>
    </span>
   </p>
   <p>
   </p>
   <p>
    V mozoľoch tvojej i mojej ruky stretá sa náš život. Ak nie, naše dlane si nerozumejú.
   </p>
   <p>
    Zavčasu sme vstali. Ešte osrienení predraňajšou hmlou, dúfame v svoju záchranu.
   </p>
   <p>
    Pôjdeme ďalej, ako sa nám snívalo. Robota je ísť nielen chôdzou, aj rukami.
   </p>
   <p>
    Únava nás nájde, má presné šípy. Ale ako sme my prišli k nej, keď sme nemali také
         predsavzatie!
   </p>
   <p>
    Pred nami predsa spievalo vtáctvo. A naša pieseň, ktorú vieme, nie je od rána narodená.
   </p>
   <p>
    Vidí sa, že jedna cesta je už dlhé dni zaprášená. Tá, po ktorej sme mali ísť, nechať na
         nej rany, aby nás tak neboleli.
   </p>
   <p>
    A ruky, za ktoré sme sa mozoľmi pochytali, povedia nám: nikdy sa neopustíme.
   </p>
   <p>
   </p>
   <p>
    <span class="bold">
     <strong>
      5
     </strong>
    </span>
   </p>
   <p>
   </p>
   <p>
    Neviem, či je radosť, či smútok, čo sýkorka spieva. Nevystačíme za ňou obracať oči, ako
         máme veriť?
   </p>
   <p>
    Všetko nie je zo zornice, čo priniesol deň. Klesne nám hlava ustatá. Len stromy sa
         potešujú páľavou.
   </p>
   <p>
    Ony nás rozumejú, dakedy lepšie ako ľudia. Žijú kolo nás, i kvitnú, i smútia v svojom
         čase.
   </p>
   <p>
    Medzi dávnom a terajškom koľko ráz prešli po nich cencúľové zimy! Nezabudol by na to,
         keby žil, ani jeden konárik.
   </p>
   <p>
    Preto sú dejiny i v speve sýkoriek. Od nich, keby sme to pochopili, ochorieme natrvalo.
   </p>
   <p>
    Mnohí si myslia o nás, potratených svetom, že sme zabudnutí, že nás niet. Ale pri
         pijatike sa pomestíme.
   </p>
   <p>
    Vtedy ktosi má inú pieseň a ktosi inú. A nie je to taký hlas, aby sme ho všetci zavrhli.
   </p>
   <p>
   </p>
   <p>
    <span class="bold">
     <strong>
      6
     </strong>
    </span>
   </p>
   <p>
   </p>
   <p>
    Hviezdy si šepocú, že každá má iné svetlo. Aj Biblia hovorí, že sa líšia od seba.
   </p>
   <p>
    Ony sa pokrývajú tým, čo vidia na sebe. Keď my o nich hovoríme, chceme sa kryť tým, čo
         im dal Boh.
   </p>
   <p>
    Ó, svätá Božia reč! Tvoju krásu zaiste nenapodobíme, keď povieme to isté po nej.
   </p>
   <p>
    Ideme na Mesiac „veľkým krokom storočia“. Ó, kdeže sa to podobá kroku Božiemu pri
         stvorení!
   </p>
   <p>
    Napi sa, astronaut, z čutory nášho mlieka na zemi. Hrdlo ti vyschlo, keď si odtiaľ
         prišiel.
   </p>
   <p>
    Že si sa tam dostal s našou zástavou, Boh nemôže nič stratiť. Tam niet hromobitia.
   </p>
   <p>
    Krásna je tam reč Stvoriteľa, prvôstka, ktorej rozumie celý Vesmír. My ešte nie.
   </p>
   <p>
   </p>
   <p>
    <span class="bold">
     <strong>
      7
     </strong>
    </span>
   </p>
   <p>
   </p>
   <p>
    Môj je celý svet, vravíš. Celý? Máme prútik, čarujeme nad bylinkami, dokiaľ dohoria.
   </p>
   <p>
    Nad tŕňmi šípka blčí, je vášnivá, berie nás na svadbu a v tanci kroky pomýlime.
   </p>
   <p>
    Je to osudné, keď sme jej v kruhu hudby povedali, že máme mladé nohy, ľahké.
   </p>
   <p>
    Ona nepovie nič, len si myslí: však viete, čo robíte. Vaša hranica na zemi je hrob.
   </p>
   <p>
    Viac sa o nás nestará, ani pri neodtrhnutom ovocí v raji, čo sa nám tu plance a vždy sa
         preň vadíme.
   </p>
   <p>
    Zo vzdoru robíme, čo je Bohom zakázané. Chce sa nám to, lebo je doba vzdoru.
   </p>
   <p>
    A bylinky si povedia, keď dohoreli: ako naľahko sme brali svoju múdrosť, už sme popolom!
   </p>
   <p>
   </p>
   <p>
    <span class="bold">
     <strong>
      8
     </strong>
    </span>
   </p>
   <p>
   </p>
   <p>
    Deti. Snehy sa prevalili, teraz sú tu deti. Všade. Ale čo trvá večne? Detstvo nie.
   </p>
   <p>
    Ešte nemajú zlý cieľ, nemajú tmu v duši. Nič ich nezošpatilo, to vidieť na nich v tichu
         i v kriku.
   </p>
   <p>
    Keď letia kolo vody, nám sa vidí, že majú krídla, a občas sa vrhnú do vĺn ako vták na
         rybu.
   </p>
   <p>
    A majú plno roboty. Postavia sa do stredu zeme, tu, kde sa kolo nich život krúti. Stoja
         tam, nič neurobili.
   </p>
   <p>
    Nenosia palicu, tú starosť, o ktorú sa im ešte netreba opierať. Ale kdesi predsa idú.
   </p>
   <p>
    Už keď sa pohli, mapy nemali. A keď si spravili vozík, každé koliesko ešte opravujú.
   </p>
   <p>
    A my, čo sme zasvätení do tajomstva ich roboty, vieme, že ich ten vozík nikam nedovezie.
         Ale vieru im nevezmime.
   </p>
   <p>
   </p>
   <p>
    <span class="bold">
     <strong>
      9
     </strong>
    </span>
   </p>
   <p>
   </p>
   <p>
    Započúval som sa do žblnkotu potoka, otváram jeho rečou svoje srdce. Vždy pomalšie
         čítam.
   </p>
   <p>
    Vlnky nikdy nestarnú, ani pod tým ťažkým, čo im pošepnem. Vždy sú ihravé.
   </p>
   <p>
    Ale keď lejak, ako drak z temravy, vyženie ich do záplavy, vtedy kričia na mňa: odíď!
   </p>
   <p>
    A kde ja odídem od srdca, keď ma hrnček žiaľu vyleje von z hraníc koryta, až tak, že ma
         niet!
   </p>
   <p>
    Hľa, preliaty potok krajinu premenil na zmätený krik. Tú knihu neviem čítať.
   </p>
   <p>
    Jeho múľ je šialená hra so šarkanom. Už nevie, že vravel ako moje srdce a má reč kopyta.
   </p>
   <p>
    Bude treba čakať, kým sa zadusí taký deň a potôčik sa narodí zas. To aj svojmu srdcu
         hovorím.
   </p>
   <p>
   </p>
   <p>
    <span class="bold">
     <strong>
      10
     </strong>
    </span>
   </p>
   <p>
   </p>
   <p>
    Anízový záhon vonia. Ó, práve ktosi hodil kameň a zaryl sa tu. A záhon vonia ešte.
   </p>
   <p>
    Keď nový deň príde, zas sa pohnevajú dva-tri susedné kamienky. Ani nie pre pôvab
         rastliny.
   </p>
   <p>
    A pýtate sa ich, prečo to robia proti slnku, ktoré má právo si tu polihovať.
   </p>
   <p>
    Ani stav duše neuvážia, ktorá v ústraní rada pozoruje, že všetko vonia, ako pohľad Boží
         káže.
   </p>
   <p>
    A neraz tak málo dychu zvýši, že sme kvietok vytrhnutý, práve pred hodením kameňa.
   </p>
   <p>
    Mali by sme poznať premeny času podľa dunenia zeme. I vtedy, keď sa v ľudstve valí
         búrka.
   </p>
   <p>
    Rozosnívané hrdličky tak sa môžu ponáhľať k anízovej vôni, keď si spomenú, že na to majú
         krídla.
   </p>
   <p>
   </p>
  </div>
  <div>
   <div class="titlepage">
    <div>
     <div>
      <h2 class="title">
       <a name="d56e1638">
       </a>
       Od ticha rieky učím sa pieseň
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <span class="bold">
     <strong>
      1
     </strong>
    </span>
   </p>
   <p>
   </p>
   <p>
    Krik človeka a moje ticho sa nikdy nezmieria. Niet súzvuku. Počuť oštep, čo letí ku mne.
   </p>
   <p>
    Ďaleko je to, čo sme nepovedali, nepočuť to. Radšej buďme si ďalej, ako na dostrel.
   </p>
   <p>
    Lebo keď sa víchor roztrhne nad krajom, prebodne každý svätý kútik lásky.
   </p>
   <p>
    A nezavoláš deti, čo sa ich meno sladko vyslovuje. Nedohovoríš sa s ich plačom.
   </p>
   <p>
    Či možno povedať, že sa to stalo pod tvojím oblokom? Záľaha dňa urobila čiaru a
         nezvonilo sa.
   </p>
   <p>
    Hromničky, nehoriace, neskmásané, videli bezvládne padať ruku, čo ich chcela zapáliť.
   </p>
   <p>
    Ohnivý drak vie spásť každú lúku. A človek na nej zalamuje potom ramenami. Už nekričí.
   </p>
   <p>
   </p>
   <p>
    <span class="bold">
     <strong>
      2
     </strong>
    </span>
   </p>
   <p>
   </p>
   <p>
    Doba dinosaurov, keď rachotili chvosty zvierat, pozostávala z takých skál, ktoré
         nerozgúľal človek.
   </p>
   <p>
    A tak sa postarali hlasy hromov, aby bol dohovor, kedy a kde zrobiť skrýšu, ak sa dalo
         utiecť.
   </p>
   <p>
    Zmenilo sa veľa od tých čias. Dostali sme sami do rúk svojich dinosaurov. Liace sme im
         dali.
   </p>
   <p>
    Hľadíme na prúdové lietadlá a nepochopíme sa ľahko. Pretože i tu dolu i tam hore je
         človek.
   </p>
   <p>
    A žasneme, čo hrôzy dá nám jeden ich pohľad na veľkú zem, jeden explodujúci hrášok.
   </p>
   <p>
    Hrdé jastraby a krkavce, kde sa podeli, čo by aspoň zvestovali, že je koniec
         spustošenia!
   </p>
   <p>
    Démon nie je malý, on aj na veľkú hostinu malých príde poobžierať kosti. Lebo také je
         peklo.
   </p>
   <p>
   </p>
   <p>
    <span class="bold">
     <strong>
      3
     </strong>
    </span>
   </p>
   <p>
   </p>
   <p>
    Keď strela letí ponad vŕšky, zmení ich na mrazivú zem. Mŕtvy vojak ruku položil na ňu.
   </p>
   <p>
    Tam leží, kým ho neodnesú. A nikto žijúci nie je vlastníkom toho kusu poľa.
   </p>
   <p>
    Prečo je to priestor nikoho, keď na fronte si cezeň hľadíme do očú, všetci strieľajúci!
   </p>
   <p>
    Nachytro by som nevedel povedať, čo sú v noci svietiace guľky, letiace z dvoch strán, a
         čo zhasínajú.
   </p>
   <p>
    Ako keby človek bežal a naraz zastal, niet ho, vie, že má nohou stúpiť na smrteľný tŕň.
   </p>
   <p>
    Ako keby naskutku výbuch pri ňom bol štrbinou vŕšku a on sa do nej skryl.
   </p>
   <p>
    Ale ako môže povedať, že ten kút jamy je jeho útulkom, keď to nie je poslaním takejto
         diery!
   </p>
   <p>
   </p>
   <p>
    <span class="bold">
     <strong>
      4
     </strong>
    </span>
   </p>
   <p>
   </p>
   <p>
    Po vojne nastal pokoj. Nestrieľa nik, len chlapi vyšli z trójskeho koňa, drancujú, sú
         hrdlorezmi.
   </p>
   <p>
    Jeden tam stál a plakal, že nedonesie si z vojny hodinky. I načo sú mu aj, keď teraz
         môže vstávať podľa slnka!
   </p>
   <p>
    Jeden sa opil, jeden kradol bicykel, jeden dievku naháňal a nebolo im po vojne naponáhlo
         domov.
   </p>
   <p>
    Mraky divízií hladných prešli ulicami, spievali o víťazstve chrapľavo, neumytí roky.
   </p>
   <p>
    Čakali vybité obloky na pokoj. Ktosi sa v nich občas vynoril po pás ako z mora smútku, a
         zmizol.
   </p>
   <p>
    Ktosi plakal za dverami nahlas, aby aspoň jeho dom obišli, pľundry! Neobišli.
   </p>
   <p>
    Videl som krajinu, čo mala pred tisíc rokmi Svätopluka, ako kráča v zástupe do väzenia.
   </p>
   <p>
   </p>
   <p>
    <span class="bold">
     <strong>
      5
     </strong>
    </span>
   </p>
   <p>
   </p>
   <p>
    Volil som slobodu. Do oltára mi zaťali sekerou, priam aby mi srdce rozsekli.
   </p>
   <p>
    Prosil som na hranici, aby Božie obloky otvorili. Zdvihol som sa, bez klobúka na hlave.
   </p>
   <p>
    Lavína sĺz nás niesla, viac nás bolo. Trpezlivý Pán Boh vydrží, ak pochod dlho potrvá.
   </p>
   <p>
    Prišli noci, ležali sme vonku, na dlani zimnej a pod hlavou s premoženou zástavou.
   </p>
   <p>
    Roky a roky sa pretiahnu. Nás nenakŕmia hladných, ani nepochovajú, aj keby za nás smrť
         prosila.
   </p>
   <p>
    Naše meno, ak nás chcú premôcť, nedajú na pomník svojim hrobom budúcim, naše meno:
         Hrdosť.
   </p>
   <p>
    Vždy navečer sa vraciame, nie žobráci, nie pod strechu, len do svojej krvavej rany.
   </p>
   <p>
   </p>
   <p>
    <span class="bold">
     <strong>
      6
     </strong>
    </span>
   </p>
   <p>
   </p>
   <p>
    Bralo je na to, aby vzalo na seba i hromy neba, i hnevy zeme, i hrôzu vekov.
   </p>
   <p>
    Už tento rod tatranský bije sa s víchrom, odkedy náš prvý dedo našiel tu suchý lístok na
         strome.
   </p>
   <p>
    Vždy pozeral kolom, kde boli končiare, kde ubitým pohľadom možno vzletieť ako krídlom.
   </p>
   <p>
    A uvzato stojí jeho myšlienka, vysoká, nedobytá, že orlom to stačí pre ich hniezda.
   </p>
   <p>
    Ten srdcolomný výkrik v ňom ostal, či prvé mláďa nepadne pod ťarchou, čo si nabralo do
         srdca.
   </p>
   <p>
    Potom už si krúži majestátne. Natrvalo prebodáva zem zrakom, lebo je jeho zemou s jeho
         pokrmom.
   </p>
   <p>
    A bralo stojí večne pre jeho cesty, ako chodník, čo viedol nášho prvého deda do poľa.
   </p>
   <p>
   </p>
   <p>
    <span class="bold">
     <strong>
      7
     </strong>
    </span>
   </p>
   <p>
   </p>
   <p>
    Národ. Žije pri potokoch a riekach; sú tajomné, potichy sa valia, s mlčaním pod jazykom.
   </p>
   <p>
    V diaľke sa napnú ako luk, ich pstruhy majú večne namierené do belasého neba.
   </p>
   <p>
    Žijú v nich neúnavné východy i západy slnka, čo ich porodia a nepochovávajú.
   </p>
   <p>
    Je množstvo takých dní, keď sa v blýskavici rozutekajú a zas sa navrátia do kolísky.
   </p>
   <p>
    Ich rozprávkové brehy napili sa aj zimy a čakajú svoj deň, ako kolenačky pri pluhu
         gazda.
   </p>
   <p>
    A z prasily brázd sa nakŕmia škovrany, čo strmhlav letia nadol po svoj kúsok z Božích
         rúk.
   </p>
   <p>
    A rieka kolom, ako vesmír čo ho nenaplní pohľad, šumoce, že zákon života pri nej nik
         nepremôže.
   </p>
   <p>
   </p>
   <p>
    <span class="bold">
     <strong>
      8
     </strong>
    </span>
   </p>
   <p>
   </p>
   <p>
    Od ticha rieky učím sa spievať. Sen veštca prenášam na svoj pastiersky nástroj.
   </p>
   <p>
    Na prsty naberám vlnky, treba ich piť píšťalou, treba pokorne dať sa napiť všetkým.
   </p>
   <p>
    Nie je nič nepozemského v takej rozbehnutej piesni, ktorá až bok Kristov nájde.
   </p>
   <p>
    Ó, keby sme sa dali zaliať úsvitom, že takú Golgotu máme na troch vrchoch slovenských! S
         krížom.
   </p>
   <p>
    Uveriť, že bolesť sa tak premieňa, ako naše dni, čo sa raz všetky zlejú v Božom náručí.
   </p>
   <p>
    Aj keď príde zima a šibneš do doliny, pastier, netráp sa pre pieseň na grúňoch. Tebe Pán
         Boh dal všade vtáčkov.
   </p>
   <p>
    Neopusť svoju píšťalu, lebo národ by ti prestal veriť. A už by si viac svoje hole
         nenašiel.
   </p>
   <p>
   </p>
   <p>
    <span class="bold">
     <strong>
      9
     </strong>
    </span>
   </p>
   <p>
   </p>
   <p>
    Na žiarivú Niagaru pozeráme a prúdime v jej pastorále všetci, čo sme sa nedohovorili
         prísť, a tu sme.
   </p>
   <p>
    Každému v očiach vzplanula žiadosť zhrnúť k sebe to, čo ohromuje v tých vodopádoch.
   </p>
   <p>
    Ja viac vidím, ty menej; ja lepšie, ty horšie. A chceme to i z druhých očú pokradnúť.
   </p>
   <p>
    Úbohé ľudstvo! Ako si nevieme dopriať ani len ľahunko získanej krásy v tej veľkej
         slobode!
   </p>
   <p>
    I tu chceme prejsť prvotnú čiaru Stvoriteľa pre jeden raj, pre jeden strom so zlatým
         prachom.
   </p>
   <p>
    A myslím si v žiarlivosti i ja, ako keby na Božej dlani boli pre mňa málo tatranské
         vodopády.
   </p>
   <p>
    Ale hneď premáham toto pokušenie. Len mi ich, Bože, daj, tie tatranské, a budem prvý, čo
         odíde od blízkej Niagary.
   </p>
   <p>
   </p>
   <p>
    <span class="bold">
     <strong>
      10
     </strong>
    </span>
   </p>
   <p>
   </p>
   <p>
    Prešiel som svet, má mnoho tiem. Sadám k rieke Ohio, je spokojná, nerozkradnutá bolesťou
         všetkých.
   </p>
   <p>
    Je mnoho úzkosti, ktorá vyteká z človeka a pohybuje sa k veľkému moru všetkých.
   </p>
   <p>
    Ale rieka Ohio má hladinu miernu, ku nej sa ako brečtan poopínam, lebo moje bôle tiež
         kdesi chcú ísť.
   </p>
   <p>
    To si mi, Bože, šepkal do šumivého Trsteníka, dávno v detstve, pri strate matky, že je
         more večnosti.
   </p>
   <p>
    Že som synom tých diaľok, kam ide tisíce potokov a nezastavia sa tam, kde vpadnú do
         noci.
   </p>
   <p>
    Tak, nezviklaný šľahaním vetrov, ťažké kroky svoje poznám ako žalmy spamäti, ako
         okrušiny chleba. Len raz som žil, len jeden život som mal. Ďakujem mu, že som Slovákom.
   </p>
   <p>
    A necháš mi, Bože, v tichej modlitbe rieky dar domoviny, ako v nej tečiem celým
         srdcom.
   </p>
  </div>
 </body>
</html>
