<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2570438">
       </a>
       Stmilo sa
      </h2>
     </div>
    </div>
   </div>
   <p>
   </p>
   <p>
   </p>
   <p>
    Byť a nezaniknúť, mať život, bojovať, zachrániť sa! — to bol slovenský výkrik, čo sa mi
         tlačil z hrdla von, keď nás šli drancovať, mučiť, zabíjať. Nebolo čo rozhodovať sa, smer
         bol len jeden. Hamletovské „byť či nebyť“ som s opovržením odmietol, pohŕdal som jeho
         otáznikom, znel pre môj národ ako poníženie. Aké „nebyť“? Byť, len byť, za cenu života i
         smrti byť, neprestať byť, kým dýchame krvou slovenskou — to bol ostatný zápas, čo nás
         šľahal ako blesk, ako volanie, ako príkaz neodvratnej minúty. Nesmelo byť slabých. Bič
         plietol na seba, kto váhal, utrpenie bez konca chystal si ten, kto zbehol z radov vojska, z
         ktorého nesmel zradiť ani jeden. Bolo päť minút pred dvanástou.
   </p>
   <p>
    Tam som stál. Peklo už chrlilo na mňa hordy zloduchov, čierňava jeho dymu dusila moje
         hrdlo, jeho zápach sa valil, aby nás kosil, ale nezakolíšeme. Boj je nám svedkom. Urputne
         sa musí s nami biť, kto nás chce premôcť, boj o nás bude dlhý.
   </p>
   <p>
    Tam som stál a tam stojím i dnes opretý prsiami o pancier tejto ohyzdnej príšery, aby
         som ju nepustil o piaď ďalej, lebo skrátil by sa môj život. Nepohnem sa, i keď ma
         zaženiete! Ostanem na svojom mieste, budem volaním do boja, stanem sa myšlienkou, hrádzou
         krvi slovenskej, dorúbem sa s drakom a jeho čeľadníkmi, ich koniec bude priepasť
         zatratencov.
   </p>
   <p>
    Byť a nezaniknúť! — kričal som z plného hrdla, kým medzitým síra pekla sypala sa na nás
         a z tlamy diabla hučala páľa ako chmúrava, ako podsvetný víchor. Ohava pustošenia valila sa
         cez naše rady, vpád barbarov ničil, pálil, pľundroval, čo mu bolo v ceste. Moloch sa hnal
         za obeťami vinných i nevinných; fúrie, čo ich vychrlila krajina Lucifera, besneli vo
         vzduchu a na zemi, obzor bol čiernym popraviskom. Kde sa vzal tento kráter smoly a smradu?
         Kto pustil na nás apokalyptickú zver zhuby?! Šikmooký zlosyn uvzal sa v posadlosti diabla
         vniknúť až ku stánkom Božím. Neváhal prísť bez masky. Nahý a čierny dal sa vliecť na
         reťazi, bil všetko, čo upozornilo na dôstojnosť Božskú i ľudskú, rúcal úctu k hodnotám na
         zemi i na nebi, šliapal česť i čnosť, vzal ľuďom lásku, lúpil, zbíjal do poslednej omrviny
         a nechal sa volať osloboditeľom. Svoju prítomnosť potvrdzoval hromadami trusu. Kde ho
         nebolo vidieť?! Na ktorom chodníku nesmrdelo po ňom výkalmi?! V ktorom dome nenechal po
         sebe lajná?! Na ktorom pašienku nepáchol hnilobou zdochlín?! Všade sa dostal zbojstvami,
         všetko znešváril. Špinil rodiny, ulice, námestia, prznil krv panien, žien, detí, starien i
         zvierat. Raboval, bral, kántril v dedinách i mestách. Vraždil a odvlákal hŕby národa ako
         dobytok do ríše ukrutnosti, nezastavil sa ani pred plačom nemluvniat pri prsiach matkiných.
   </p>
   <p>
    Ostal nám nárek, ostali nám slzy. Z tých strán zeme pod Tatrami, kde kvitol pred chvíľou
         život, ozýval sa bolestný ston rozutekaného a strateného ľudu. Kto mal silu preklínať
         zloduchov pekla, preklínal, kto sa vedel modliť, zopäl pred Bohom ruky, modlil sa. Kto to
         nevedel, v zúfalstve volal na seba smrť. Hrob chladný otvoril sa mu pri nohách, kdekoľvek
         zastal.
   </p>
   <p>
    Ani Božia príroda neostala uchránená od hrôzy. Spríkrilo sa slnku svietiť na zem,
         pokrytú mrakmi a dymom, nebolo ho dlhé dni, nepredralo sa vrstvami čmudu a zápachu, čo sa
         kúdolil z údolí i hôr slovenských. Z ošarpaných dedín a polí ozýval sa hlas ponevierajúcich
         sa zvierat, čo hľadali svoj domov. Zo záhrad čneli k nebu ohorené pahýle líp a jabloní ako
         kostry rúk, čo sa zdvihli na ťažkú obžalobu. Ruiny múrov, jám, trosiek, zborením
         postriekaných červenou krvou, jačali k temným blankytom ako na deň hnevu a súdu. Na
         uliciach ležali mŕtvoly. Nemali príbuzných, nemali kňaza, nemali pohrebu. Iba kŕdle
         havranov, krákajúcich po spáleniskách, oblietali padlých a mrciny, aby sa dostali k
         strašnej koristi. Celé čriedy veľkých kotných múch vynorovali sa za pachom zdochlín, čo
         rozkladali vzduch a mali zamoriť zem.
   </p>
   <p>
    To bolo všetko. To prišlo so zničením Slovenska. Už nebolo čo čakať, v čo dúfať, dielo
         satana bolo dovŕšené, jeho príchod podesil naše duše.
   </p>
   <p>
    Bolo teda po druhej svetovej vojne roku Pána 1945, keď hrdosť slovenská bola zrazená do
         prachu. Štát pod Tatrami ostal vyplienený, pustý. Už tu nič nežilo. Ani na zemi, ani vo
         vzduchu, ani na vodách slovenských riek nebolo zbla z toho, že sme žili, zmizlo všetko ako
         po vymretí. Na čo sa bolo dívať? Boh bol na nebi, satan na zemi a Slovenska nebolo.
   </p>
   <p>
    Padla Bratislava.
   </p>
   <p>
    Mati drahá! Metropola samostatnosti, tepna slovenského pulzu, naša pýcha života, dŕžava
         poézie pred očami nám zomrela a nevstala viac. Bratislava, nedávno vzkriesená po tisícročí,
         ležala znova mŕtva pri našich nohách.
   </p>
   <p>
    Čo bolo robiť! Kde sa podieť! Synovia pekla vrhli sa mi na krk ako supy na svoju obeť,
         nebolo čo volať na raty, Slovensko bolo krajinou bez zákonov, Slovensko už nikoho
         nechránilo. Zem bezprávia, ovládaná spodinou vyvrheľov, vrahov a kacírov, stala sa
         neznesiteľne tesnou a temnou ako väzenie. Hmyz nám liezol po tele.
   </p>
   <p>
    Ó, boli chvíle, keď som banoval, prečo som nepadol vo svete na frontoch. Spomenul som
         si, prečo som nezahynul, keď som bol na Ukrajine ostreľovaný tri razy letcami, prečo
         dopadali míny a granáty blízo mňa a zachránil som sa. Prečo som sa musel vrátiť, prečo som
         musel vidieť, ako pred očami mojimi sa odohráva dej ukrutnej slovenskej skazy! Pre toto som
         si mal zachrániť život?
   </p>
   <p>
    Ach, nemyslieť radšej, neuvažovať, nevidieť nič. Chytiť sa niečoho, čo by zabilo
         myšlienky.
   </p>
   <p>
    A skutočne. Vzal som rýľ, motyku a šiel som robiť. Fyzická práca mi priniesla úľavu
         nervov. Tri týždne od rána do noci som sa zachraňoval kopaním záhrady. Bolo mi dobre,
         chvíľami až príjemne, že som sa zbavil vedomia i pohľadu, i cítenia, i všetkého, čo mi
         pripomínalo slovenskú záhubu. Nanútil som sa do práce, aby som zabil bolesť duše, ktorú som
         už nemohol niesť. Bol by som si želal mať tri razy toľko pôdy na kopanie, len aby som to
         pretiahol, kým bude možno.
   </p>
   <p>
    A nedalo sa.
   </p>
   <p>
    Prácu som skončil a utiahol som sa do samoty.
   </p>
   <p>
    I samota ma zabíjala. Izba mi bola áreštom. Netešili ma knihy básnikov, ktoré som denne
         brával do rúk. Steny sa išli zrútiť na mňa. Celý svet so svojou hrôzou ma zavalil.
         Nevydržal som, bežal som von.
   </p>
   <p>
    Ulice Bratislavy — strašný pohľad. Z krásy nášho mesta neostalo nič. Potkýnal som sa o
         trámy, o trosky múrov, o vybitú dlažbu, o rozstrieľaný asfalt, zavadil som do elektrických
         i telefónnych vedení, potrhaných a rozhádzaných po zemi, a haraburdia z vyrabovaných
         obchodov a domov boli plné ulice. Nebolo premávky, ani ruchu chodcov. Ulice čpeli smradom
         barbarov, otrhaní, špinaví aziati zaplavili mesto. Na Vajnorskej jeden z nich sa mi
         postavil do cesty a vovliekol ma do zrúcaného domu. Musel som vyhrabávať zasypané mŕtvoly.
         Iný pri Metropolke ma zahnal do pivnice vynášať debny vojenského skladu. Utekať sa mi
         chcelo, keď som sa stretol s touto soldateskou, ktorá páchla alkoholom, smilstvom a
         bohorúhačstvom. Všetci boli z hniezda satanovho. Opilcami hemžila sa naša metropola. Za dve
         hodiny chôdze nestretol som v meste známej tváre.
   </p>
   <p>
    Žiadalo sa mi nadýchať sa trocha vzduchu. Bežal som na Kuchajdu, do lesa. Išiel som cez
         vinohrady, ktoré už nemali gazdu. Rozryté bolo všetko, tam prešiel front. Plody našej zeme
         už nebudeme oberať. Ako len smutno tu bolo. Ani vtáčkov som nevidel, tma ich vyhnala z
         lesa.
   </p>
   <p>
    Chcel som sa započúvať do šumotu hory, zmámiť sa vôňou, nadýchať sa živicou, ihličím,
         machom. A sklamal som sa. Tak ešte nehučali hory slovenské, ako som ich tu prvý raz počul.
         Plakala celá príroda. Keď som si sadol pokraj chodníka, zaľahla na mňa nekonečná ťažoba. Vo
         vzduchu nebolo slnka, trávy nemali zelene, mach nehrial. Hľadel som nemo dolu. Pohľad do
         údolia na Bratislavu bol ako pohľad do hrobu. Tu ležíš, Slovensko moje, krajina krásy, zem
         poézie, drahá mati naša! Synovia tvoji mohli by prežalostne kvíliť, keby smeli. Kto sa dnes
         o nich stará?! Tam dolu zomiera národ.
   </p>
   <p>
    Sedel som pri umučenom Slovensku. Hodiny, dlhé hodiny jeho agónie vchádzali mi do duše,
         zomieral som, ako nezomiera človek.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2504458">
       </a>
       Trpiaci Jób
      </h2>
     </div>
    </div>
   </div>
   <p>
   </p>
   <p>
   </p>
   <p>
    Pýtam sa trpiaceho Jóba: stratil si viac ako ja? Stratil si synov, dcéry, majetok,
         zdravie? Ja som stratil vlasť. Ležím na kope trosiek opustený, biedny, malátny a zúfalý —
         skoro zúfalý. Nie! Nechcem zúfať, ešte sa mi ruka chveje vo vzduchu, ešte sa chcem modliť.
         Vidím sa na ulici, na kamennom rohu otŕčam svoju skrehnutú ruku, prosím okoloidúcich o
         útechu a pochopenie. Kto mi dá sily, aby som vstal? Kto povie očiam mojim: otvorte sa a
         prijmite svetlo! Kto sa prihovorí srdcu môjmu: vylej svoj žiaľ na tieto dlane! Hľa, tu je
         ruka moja vystretá a čaká na lúče Božie. Je to ruka Kristova s neviditeľnou stigmou
         bolesti, ruka a dlaň poraneného Syna Božieho, ako ju vystiera od vekov na každom mieste,
         kde stojí úbožiak, trasúci sa a prosiaci o milosrdenstvo. Jeho meno je: jeden z mojich
         najmenších.
   </p>
   <p>
    Už ma nesmie bolieť, ak nemám priateľov, bratov, známych. Nakoniec teda stratil som
         všetko. Ostali mi vystreté ruky k nebesiam. Neviem, v ktorej hodine utrpenia stojím nad
         obeťou týchto rúk, ktoré mi vädnú a za chvíľu sklesnú, len čo položím na ne svoje oči. Lebo
         som sa modlil: Zdvihni ma, Pane, a ak ma nezdvihneš, aspoň daj sa zdvihnúť mojim dvom
         rukám, ako horiacim sviecam, nech dosvietia pri tvojej večnej nedeli.
   </p>
   <p>
    I prosil som z vytrženia: Pane, nedaj sa mi vrátiť z tejto hodiny, v ktorej si mi ostal
         iba Ty. Nedaj sa rozkúskovať môjmu srdcu pre všetko, čo som stratil. Nechcem sa obzrieť na
         údolie skazy. I volal som vtedy bolestne: Načo mi treba vedieť, že som spojený so
         zemeguľou, ktorá plače, straší, vyhráža sa, olupuje ľudí i národy o život, oznamuje vojny,
         vraždy, krivdy, otroctvá a besnie vo svojom zhýralstve! No ak som si zaslúžil horšie, Bože,
         Ty si dal — Ty si vzal, obíď Jóba zďaleka a nechaj ho v tichom utrpení. Vezmi ešte i to
         všetko, čo si už vzal. Jób sa nikdy nežaloval.
   </p>
   <p>
    Odvrátil som tvár, aby som nevidel miesto po spustošení zeme krásnej a zboreniská po
         poliach a záhonoch, po šuchorivých jačmeňoch a šumiacich pašienkoch. Trp, aby si nič
         nevidel. Opúšťaj hrôzu zničenia, aby ťa nedočiahla jej mŕtvota a vraždenie bez konca. Tak
         mi šepkal hlas strachu. Bol monotónny a vravel o skaze sveta, o tme, nie o slnku. Slnko?
         Nič po ňom neostalo. Ale chodiť bez slnka — túto cestu z nás nik nepoznal, nikdy sa nešlo
         po nej, bola doteraz nejestvujúca a mala prekliate meno: vyhnanstvo.
   </p>
   <p>
    Vyhnanstvo! Strašná skutočnosť. Nemožno si predstaviť dieťa odtrhnuté od pŕs matky,
         vyhodené z domu na hnojisko, bez toho, aby sa ľudia nerezali, aby miesto nebolo postriekané
         krvou. Osud takého dieťaťa rozzúril by otca, matku, zdiveli by, zabíjali by sa za svoje
         nemluvňa. Hľa, za vyhnanca nik sa nepôjde zabíjať. Ani sám vyhnanec. Vyhnanstvo zbaví
         človeka krvilačnosti a robí ho bezmocným dieťaťom. Dosah vyhnanstva nedovidieť. Jeho silu
         nemožno zmerať. Čo je sila vôle ľudskej oproti tejto sile?! Čo je platná dôstojnosť človeka
         proti zákonom vyhnanstva?! Čo môže dokázať hrdosť vzdelanca oproti tomuto pokoreniu?!
         Bezmedzný je súmrak tých, čo utekajú v strachu a bez mena. Jób môj, ktože ťa volá na
         smetisku sveta gazdom, prednostom, radcom či hocakým občianskym titulom tvojej krásnej
         zeme! Nikto. Tvoje postavenie je postavením chudáka. Môžeš sa obzerať za sebou, ale radšej
         sa neobzeraj. Môžeš sa zastaviť, no nezastav sa. Môžeš prosiť o slzy, neprídu. A rád by si
         chvíľami zlorečil, pomstil sa, ale nehľadaj túto úľavu. Vyhnanstvo je sila, ktorá premáha i
         zlorečenie, i pomstu. Znenávidieť chceš svoj osud, ale Jób musí vystáť i svoje smetisko. Na
         koho sa chceš obrátiť? Na priateľov, ktorých si mal?
   </p>
   <p>
    Môj milý Jób, kde sú tvoji priatelia, tam je svet utrpenia, tam sa neobzeraj. Lebo s kým
         sa budeš chcieť zhovárať o svojej bolesti, keď ti priatelia oslepnú, ohluchnú, onemejú! Od
         narodenia po hrob si trpel a nebolo ich, neprišli.
   </p>
   <p>
    I zvolal som s tebou, bolestný Jób:
   </p>
   <p>
    Ó, vzdajte sa ma, priatelia, zem smutná, vzdaj sa ma! Mám vzhľad trosky, mám
         nezahojiteľné rany na očiach, ktoré videli raz krásu tohto kraja, kde stála moja kolíska.
         Stratené je všetko, preklínať by som mohol tých, čo ma vypeľhali k životu, i svoje bytie by
         som mohol preklínať; nevidím, iba svoju hrôzu a hrôzu zeme, mám neznesiteľnú farbu na
         očiach.
   </p>
   <p>
    Bol som raz básnikom, spieval som pre vesmír, pre kvety i pre milencov. Hnal som sa za
         vidinou ako za motýľkom, že som dieťaťom belasých svetov. Dnes sa ma vzdajte. Nechajte
         zúfalca, ktorý z čírej samopaše si myslel, že ho neporodila zem, ale že ho vychrlili
         priepasti neba, lebo sa mylne domáhal, aby pôvodom jeho života boli hviezdy. A neboli to
         hviezdy, bol to len vychýlený pobyt na zemi. Bol to večný nepokoj. Vzdajte sa bludára.
         Nehovorte, že slovenská zem mala poeta šarvanca, nevráťte sa k jeho minulosti, on nepatrí
         tam. On patrí k vyhnancom a nenájde svoj pokoj. Slovensko, zbohom!
   </p>
   <p>
    Potom som sklopil oči a odchádzal som. Utekal som od všetkého tak, ako by som bol
         polonahý. Chcel som urobiť krok a videl som, že potrebujem čosi do ruky. A dostal sa mi do
         ruky, Bože, predmet, ktorý sa mi stal osudným: žobrácka palica!
   </p>
   <p>
    Žobrácka palica! Či som mohol myslieť v ranej mladosti, že patríš iba do rúk hrdinu v
         rozprávkovej čítanke? Alebo len tomu, z koho sa s posmechom smiali, že vyšiel na žobrácku
         palicu? Kedy som mohol tušiť, že sa ťa raz budem musieť lapiť aj ja! Bola si symbolickým
         znakom chudobných, ale ja som nekonečne viac ako chudobný. Chytám sa ťa s tým, že nič nemám
         a nič nebudem mať. Nikdy už nič nebudem mať. To nie je chudoba, to je bieda, viac, ja môžem
         iba zahynúť. Biedou zahynúť, tomu idem v ústrety.
   </p>
   <p>
    Odchody, smutné odchody!
   </p>
   <p>
    Bolo mi treba pustiť sa cez hory-doly bez istoty a bez nádeje. Bez plánov, bez cieľa.
   </p>
   <p>
    Kde ísť?
   </p>
   <p>
    A schytila ma prudká vášeň dostať sa niekde, preč-preč, kde len trochu dýchať možno. Bol
         by som sa hnal za fanatickou myšlienkou, že dôjdem kdesi, že uvidím nové blankyty neba.
         Dosiahnuť kúsok miesta, mať akýsi kút na svete, čo len kút pre bolesť a slzy, to bola
         myšlienka na záchranu.
   </p>
   <p>
    Nebolo to ľahko. Nesmierne drahé výkupné platil som za svoje odchody. Ku každému môjmu
         kroku pridávala sa clivosť duše. Pri každom dychu zahmlilo sa mi v zrakoch, hlava mi
         padala, ruky ovísali. Ťažký bol môj batoh. Celý svoj život dať do neho, odniesť ho, to bolo
         nad moje sily. Svet sa krútil so mnou. Boli ozaj chvíle, že v nervoch a póroch mi hučalo,
         ako v prepadlisku, kde dolieha zavýjanie besnej zveri. A boli i chvíle, keď mlčaním
         znehybneli moje oči, ako kus mláky. Od bolesti i od hladu. Keby som bol šiel do cudzej
         záhrady hrušku si odtrhnúť a majiteľ by ma bol chytil, musel by som mu povedať, že nemám
         nič na svete, len tú hrušku. Pre toho, kto hladom umiera, niet cudzieho majetku. A keby som
         sa mu bol vkradol do humna pod strechu, aby som sa vyspal a oddýchol si, bol by som mu
         povedal, že i tento dom je môj, lebo umieram vyčerpanosťou. Ale bolo treba byť na nohách,
         neodpadnúť, vydržať. Muky, strašné muky to boli, byť doma medzi cudzími, mať spoločný dom s
         háveďou, zbojníkmi, násilníkmi, robiť to, čo kážu banditi, poslúchať akúsi pozbieranú
         medzinárodnú čvargu.
   </p>
   <p>
    Potom som chodieval hore k Devínu, hore k Lamaču, k Dunaju, kde ma slzy zalievali.
         Nechcel som vidieť pelech lotrov. Ale utrpením bolo myslieť, že už nestretnem svojich. Kto
         mi oči zatlačí, keď tu zahyniem! Kto ma zakryje hlinou! Už sa mi časom zdalo, že som na
         konci cesty. Ale kde má jeden biedny život svoj koniec! Umieranie nie je vykúpením z biedy.
   </p>
   <p>
    A teraz som si spomenul, že som sa vedel modliť. Mamička moja, kde si? Mamička, nauč ma
         modliť sa. Nie, ja som sa nezabudol modliť. Ale sladké modlitby, ktoré si mi mala dať v
         detstve do úst, ja sa už neviem modliť. Ja sa mám modliť už len modlitbu žobráka a ty si ma
         ju nenaučila. Ty si netušila, že tvoje drahé dieťa bude vyhnancom, bude sa musieť potulovať
         po svete a nebude poznať modlitbu vyhnanca. Ó, mamička, vráť sa mi z hrobu, znova si ma
         pritúľ a nauč ma modliť sa, moje srdce je bez modlitby!
   </p>
   <p>
    Potom som sa vrhol na kolená do prachu a kňučal som — ako rozbitá koruna stromu, keď ju
         víchor rozčesne. Myslíte, že to neboli slová modlitby? Nazdávate sa, že sa možno rúhať Bohu
         vtedy, keď myslíte na Boha? Vtedy, keď ho hľadáte, keď ho chcete? Môj drahý Jób, či si sa
         učil v mladosti aj modliť, ako sa žobrák modlí? Tvoje poníženie, tvoje vredy nešepkali tú
         najvrúcnejšiu modlitbu? Nemodlil si sa svojím neznesiteľným smútkom? Kameň sa nepohol nad
         tvojím zúfalstom, ale zemi si odpustil, že ťa splodila, pozdvihla aj zadlávila.
   </p>
   <p>
    Tri mesiace pekla prešli, keď som pri Dunaji naposledy zakvílil: V slzách na brehu
         Dunaja a s plačom horúcim, zem moja smutná predrahá, s tebou sa rozlúčim.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2507086">
       </a>
       Do vyhnanstva
      </h2>
     </div>
    </div>
   </div>
   <p>
   </p>
   <p>
   </p>
   <p>
    Na sklone bola hlboká noc, keď od českých hraníc poberal sa svetom tajomný muž ako tieň,
         s plecniakom, aby hľadal cestu von z temnôt, von z ukrutností. Nemal nič pred sebou,
         nevedel, ako kráča, išiel z milosti Božej. Nebo bolo zachmúrené, na zemi nič sa nepohlo.
         Tajomný muž cítil, že v tej chvíli všetko bolo sprisahané proti zemi, ktorá sa odkotúľala
         ďaleko od rúk Božích a zdalo sa, že má mŕtva ostať naveky.
   </p>
   <p>
    Taký bol môj exodus.
   </p>
   <p>
    Upieral som svoje uplakané oči na nebo. Vedel som, že okrem mrzkej zeme sú na nebi
         schované hviezdy i slnko, svetlá prinášajúce mier do duše. Teraz boli skryté, všetko vzala
         smrť a pripadal som si, že idem z pohrebu. Ostal tu trúchliaci vesmír, vymretý, prázdny,
         bez ľudí.
   </p>
   <p>
    Potom prišlo ráno a prišli rána, belasé júlové dni a ja som si myslel, že som akoby
         zázrakom pre ne zachránený. Ale keď som sa díval na zem a na život, pochopil som, že nie
         sme hodní zázrakov, to je pre naše oči neúnosné — vidieť zázrak. Nechcime od Boha zázraky,
         naopak, ďakujme Prozreteľnosti, ak je nám dané trpieť. Chystal som sa to povedať aj dušiam
         tohto hrozného veku. Lebo naša cesta ďalej bude azda dlhou reťazou neschodných končiarov a
         priepastí, púť cez lesy a vody, cez strelný prach, cez utrpenie hladu a smädu, cez horúčky,
         choroby, nebezpečenstvá, cez podzemia, cez periférie a budú nás sledovať svorky vrahov a
         lotrov číhajúcich po našej stope. Na môj život bude môcť siahnuť hocikedy ktorýkoľvek
         vyvrheľ sveta beztrestne a so spokojným svedomím. Pre emigrantov môjho druhu niet na svete
         istoty a bezpečia. Vojnovými zločincami nás pomenovali, aby nás mohli ďalej zabíjať len
         preto, že sme milovali svoju vlasť, Slovensko nesmie byť viac Slovenskom a nás treba
         pomárniť. Chytať nás budú, odvláčať, sužovať a mordovať.
   </p>
   <p>
    To som videl hneď, ako som sa dostal von za hranice. Duch vraždenia sa ponevieral nad
         zemou, po ktorej siahala smrť. Zapredaní sme i tými, ku ktorým utekáme.
   </p>
   <p>
    Zaplatia za nás fľašu pálenky, za viac nestojíme.
   </p>
   <p>
    To boli tie belasé júlové rána, v ktorých som sa zobúdzal s nepokojom a s otázkou na
         trasúcich sa perách: čo dnes? O každom z nás vedia, i o mne vedia. Veď ma majú v záznamoch.
         Prešiel som cez samé registrácie, ľahko ma nájdu.
   </p>
   <p>
    Jedného dňa som zastal na svahu bavorských hôr a pýtal som sa bezradne: čo počať? V
         prvej chvíli sa mi chcelo strašne plakať, ako dieťaťu bez matky.
   </p>
   <p>
    Predo mnou stála šírošíra cudzina. Vrhnúť sa do nej, ako do nekonečných vôd mora, to
         bolo jediné, čo mi ostalo. Bože môj, keby to bolo len raz sa vrhnúť do tohto mora a utopiť
         sa v ňom, azda by nebolo pre mňa viac bolesti na svete. Ale tu sa treba bolo vrhať každý
         deň, každú hodinu, ba každú chvíľu znova a znova, s tou istou silou, ktorú bolo treba po
         každý raz do ostatku pozbierať a len sa ruvať o dnešok, ruvať sa až do agónie. Do agónie,
         ktorá nesmie nastať.
   </p>
   <p>
    Čo mi zvyšovalo? Iba to, čo tonúcemu na vodách: nájsť sa v tôni smrti a prebíjať sa k
         záchrane. Nebolo možno kričať na raty, nikoho niet, kto by mi šiel dať pomoc a nádej, že za
         chvíľu budem mať zem pod nohami. Niet viac zeme, na ktorú by som stúpil. Niet cesty k nej,
         niet miesta, kde by som mohol zastať s pocitom, že som našiel pôdu. Neprichodilo mi iné,
         iba chytiť sa záchrany.
   </p>
   <p>
    Záchrana!
   </p>
   <p>
    V hlave mi hučalo to slovo ako kliatba, ako výstraha, ako zúfalstvo. Vedel som, že sa
         nevrátim, čo ma má zachrániť?! Budem sa túlať svetom, budem hynúť bolesťou, čo ma má
         zachrániť?! Sám útek nie je záchranou. Utekám, ale kde je cieľ môjho úteku? Kde bežím, aby
         som sa zachránil? A jednako pudovo a prenikavo mocne chytilo sa ma a hučalo mi v hlave toto
         jediné slovo: záchrana. Každým pohybom, každým nervom, každým pórom som ho vyslovoval.
         Chcel som niečo mať, živelne som sa hnal za akýmsi fantómom, čo len za steblom trávy,
         ktorej sa lapá topiaci sa človek.
   </p>
   <p>
    A tu skrsla vo mne neprekonateľná túžba stať sa ešte raz človekom. Byť tvorom, nájsť si
         miesto, kde božské i ľudské, i prirodzené práva dajú mi záchranu. A hoci som vedel, že toho
         kúta na svete niet, jednako som sa chcel biť oň až do vyčerpania. Hnal som sa voslep za
         ním, padal som, zmietal som sa ako ťažko chorý, blúznil som a nesúvisle som pokrikoval na
         všetko, čo bežalo kolo mňa, len aby mi nevzali môj kút na svete, ktorý som si našiel. Ja
         som ho v horúčkach videl, stvoril som ho, on musí byť môj. Možno to bola chvíľami túžba
         zomrieť, chvíľami iným byť, nájsť sa inde, v iných svetoch a inom živote.
   </p>
   <p>
    Potom sa ma chytil kŕčovitý záchvat prebiť sa k tejto záhade záchrany. Vzplanul vo mne
         nezadržateľný fanatizmus, ktorý ma strhával k šialenstvu: veriť i vtedy, keď niet viery,
         nádejať sa i proti beznádeji. Vyhrať i v prehre, čo je to? Je to iba strach? Pudový pocit
         hrôzy? Je to iba podvedomá túžba spasiť sa? Nie. Je to viac. Je to trvanie života, je to
         posolstvo slobody, je to evanjelium ducha, evanjelium, ktoré je neutlačené stratou domova,
         neuviazané vyhnanstvom, ale je prenikajúcou páľou z temnôt na povrch, je ako iskra, ako
         tvorivý lúč Boží na pokračovaní diela Všemohúceho na zemi.
   </p>
   <p>
    No, bol to len zákmit do budúcnosti. Preto hore tvár — povedal som si. Lebo budú chvíle,
         keď tento Boží lúč schladne, nebude hriať, zmizne a nezasvieti. Golgota sa stane Golgotou,
         vrchom krvácania, domovom smrti. Tento svet bude výkrikom chorých, toto miesto bude
         zlorečením lotra i odprosovaním lotra a prostriedkom tohto miesta prejdeš ešte, Ježišu
         Kriste, tisíc ráz. Načo si nám nechal Golgotu, budeme volať za tebou, koľko ráz ťa uvidíme
         odchádzať do nebeského raja! Načo si nám kázal trpieť, keď to nevieme! Načo si nám dal
         slovenskú krv, keď si nám Slovensko vzal! A jednako budeme pozerať za tebou. Teda dúfať so
         zúfalstvom. Áno, tento lúč bude prosiť: neplač, bude hovoriť: vstaň! Ale vzápätí tu budú
         minúty, keď očuješ slovo „neplač“ len preto, aby si ešte viac plakal a neotvoril oči do
         prázdna, lebo nič neuvidíš. A bude znova k tebe doliehať výzva „vstaň“ len preto, aby si
         nevstal. Nebude sa ti kde podieť okrem miesta, kde si padol. Budeš iba pozorovať, ako sa
         tvoj tieň pretiahol hore Golgotou. Vystreté ruky k nebu, žlté a kostnaté, občas ti zafarbí
         krv bolesti, ale brvou nesmieš pohnúť pre posmech, ktorého sa ti dostane zdola spod kríža
         od svorky vlkov satanových.
   </p>
   <p>
    Dúfaj a bojuj o svoj lúč! To mi zaznelo v duši, keď som sa obzeral, či nájdem súrodencov
         tohto evanjelia ducha. Kto sa mi ozve?!
   </p>
   <p>
    A tak som si spomenul na ľudí toho istého osudu. Stovky, tisícky, milióny druhov ma
         obstalo a hľadelo mi uprene do očú. Vybité, vyštrbené, strhané tváre všetkých národov,
         kmeňov a rás, ako ich Boh v tejto diaspore rozosial po zónach a kontinentoch, vynorovali sa
         v nebezpečné masy a ohrožovali zatemnením dňa. Kde vás posiela Boh? Ku mne? Veď nie som
         Jozue, aby som predĺžil pochod slnka na oblohe, kým sa zvedie boj o vašu krajinu. A nie som
         Mojžiš, ktorý by Božím prútom zaťal do hĺbky mora, aby sa vám pod nohu dostalo zeme, kým
         prejdete na druhú stranu brehov. Čo sa vám pozdáva o mne? Som jeden z vás, sám chorý medzi
         miliónmi chorých. Som troska, ako vy všetci.
   </p>
   <p>
    A nemé, zoschnuté tváre mojich druhov ponúkali sa mi, ako moja tvár ponúkala sa nebu.
         Ale i nebo bolo nemé, bez odpovede, bez záchvevu. Hrozné mlčanie nás obklopilo a i tam, kde
         sme zastali, vchádzalo do nás usmrcujúce ticho. Tesné boli obzory, úžil sa nám vzduch ešte
         i v prsiach a hrdle. A napadla mi myšlienka, že svet bude väčší, keď jeho neznesiteľné
         ticho pretrhneme. Podnikneme niečo. Spojme sa — hovorilo mi milión očú, odhodlaných žiť
         tak, ako boli pribité na kríži. Nedajte nám zahynúť, kričali zraky mužov, žien, detí,
         všetkých, ktorým bolo ťažšie znášať mlčanie ako smrť. Čím pretrhneme toto hlucho? Bolesťou?
         Ona ho ešte zväčší. Čo môžu podniknúť trosky? Ako sa spojiť chorým?
   </p>
   <p>
    Zopäl som kŕčovite ruky, ležiac kdesi v prachu pri ceste a začal som volať na Boha. Ale
         nemé tváre okolo mňa väčšmi onemeli. Čo, ešte sme nedosiahli vrcholu núdze? Chcete sa
         poznať až vo väčšej tragédii? Ešte nie sme zrelí pre modlitbu? Ešte nie sme na pahorku
         spojenia sa s Bohom? Teda nie je hodina poslednej skúšky? Azda sme neočistení všetkým ohňom
         a krvou? Dni hrôzy nie sú tu?
   </p>
   <p>
    Vtedy som si spomenul na Teba, Kriste, keď sa Ti rozpadlo kráľovstvo Božie na zemi vo
         chvíli múk a vláda nad ním Ti bola odňatá. Nikoho si nemal, nikto sa nešiel biť za Tvoju
         ríšu. Potom v opustenosti neostávalo Ti iné, iba modliť sa. Agónia troch hodín Ti mohla byť
         večnosťou, iste si hľadal slová modlitby. A hľa, Mesiášu sveta, či Ti možno vyčítať, že
         počas celého odvisnutia na kríži si vedel vykríknuť iba sedem slov modlitby? A tváre
         Tvojich druhov boli v tej chvíli vzdialené, odmlčané, voskové ako sviece.
   </p>
   <p>
    Ostala Ti, Kriste, pred očami šírošíra pláň sveta.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2523053">
       </a>
       Boj s démonmi
      </h2>
     </div>
    </div>
   </div>
   <p>
   </p>
   <p>
   </p>
   <p>
    Nemám nič menej a nič viac, iba otázku na ústach: kto som?
   </p>
   <p>
    Tu je koreň mojej horkosti, ťažkého osudu, pre ktorý som sa stal dnes synom nikoho.
         Život môj ryje brázdu ako rinčiaca reťaz, ktorá visí zo šije otroka, keď sa dovliekol ku
         gilotíne.
   </p>
   <p>
    Z ktorých hôr som prišiel? V mladosti zastal som sto ráz pred strašným pohľadom orlov,
         keď som sa im vdieral do vesmírov, lebo im patrila sloboda vzduchu. Rybám a delfínom mora
         som dával za pravdu, keď som videl, že vládnu v oceánoch. Cikády stepné a flóra trópov mi
         pri nohách spievala pesničku spokojnosti. A dnes neviem, z ktorých púští sveta vanie môj
         život!
   </p>
   <p>
    Kde bude môj prístav? Hmatám v tme, všetko je mŕtve, prázdnota bez dní a nocí, nevidím,
         niet smeru, niet tváre, niet rúk. Trpieť? Za čo? Za viny? Potom načo je odpustenie, keď
         peklo trvá! Načo je ľútosť, keď priepasť medzi nebesami a úbohou troskou ľudskou sa
         nezatvorila! Kde ujsť, keď niet priestoru, kde by sa život môj nezamihotal v svojej temnote
         a hrôze!
   </p>
   <p>
    Potom prišlo pokušenie diabla. Slováčik, šepkal mi zlý duch, zapri svoju hlúpu rodovú
         pýchu, poď so mnou. Ja som kalná voda, ja som chaos, keď budeš so mnou, uchytíš sa. Svet je
         dnes anarchia, mimo tohto rámca neobstojíš. Odopri poslúchať všetky vyššie bytosti, pomsti
         sa za hanu, za to, že si prach, nič viac.
   </p>
   <p>
    Zúfalcovi to mohlo dostačiť, aby uveril otcovi lži. Naozaj nebol nič viac, ako prach.
         Mohol veriť, že je stratený, lebo strateným naozaj bol. Mohol už snívať, ako sa zrazí v
         ktorýchsi priestranstvách nadzemných s archanjelom Michalom, lebo z neba bol i tak vyhnaný.
   </p>
   <p>
    Spamätal som sa a volal som: Ježišu Kriste, som synom nikoho; keď sa neozveš, zmárni ma
         samota. Beda mi samému, na strome je had. Pane, ktorý si raz zakrvavil kríž a satan zastrel
         slnko a slnka nebolo, hľaď, scestie moje končí, tmavá noc sa nehne nakrok, nebo je ako
         cmiter. Spomeň si, ako si bol povesený na tráme potupenia a kričal si: Elohim, Elohim!
         Smädný si bol, zasipel si: žíznim. Spomeň si, ako z octu a žlče sa Ti skrivila tvár a
         horkosť Ti prešla do kosti! Pane, ja som opustený, smädný, zahyniem a moja obeť nevykúpi
         nikoho. Ty si vedel trpieť, ja neviem. Ty si vedel zahnať diabla, keď sa ozval do Tvojho
         štyridsaťdňového mlčania na púšti, daj mi silu, aby som ho i ja zahnal. Pane, ktorý máš moc
         v slove a okolo seba zástupy čistých duchov, káž, aby sa toto hrozné mlčanie nado mnou
         rozuzlilo, anjeli nech ho porušia tichým kvílením, ak mi dovolíš zaplakať nado mnou.
   </p>
   <p>
    Takto som úpel, prosil dlhé hodiny pri samých bránach neba. Boli zavreté.
   </p>
   <p>
    Všetko ďalšie, čo sa so mnou odohrávalo, bol samý boj, utrpenie, neistota, tápanie.
         Chytal som svoj dych, keď som upachtený dobehol pod strechu Božiu a nevládal som tam
         vytrvať za jeden Otčenáš. Kde som sa pohol, všade tá istá kliatba: som stratený. Zatínal
         som päste, krv sa mi valila na jazyk, bol by som zlorečil svetu a rúhal sa každému, kto by
         mi prišiel do cesty. Načo som komu? Načo ma nosí zem na svojom povrchu? Deň čo deň čakať,
         akými hodinami úzkosti pohyniem zajtra? Čo ráno — to vstávať a báť sa celého dňa, aký bude
         nebezpečný a usmrcujúci? Čo mám z tohto boja proti fantómom? Lebo o nič skutočné nebojujem,
         iba o prízraky.
   </p>
   <p>
    Ale Bohu bolo milé skúšať ma ďalej. Nenašiel som oddychu. Nebolo miesta ani minúty, aby
         som v pokoji presedel. Bol som prenasledovaný démonmi, preháňali ma z kúta do kúta, bol som
         bitý, ako posledný paholok v pekle. Vydráždenosť moja vystupňovala sa do akéhosi delíria.
         Vrhol som sa na Krista, držal som kríž, čo stál pri ceste pre potechu pútnikov. Tam som
         vytrhol z knižky obraz Matky Božej a tisol som ho k svojim prsiam: Mária, zaratuj ma! Na
         chvíľu mi to pomohlo. Bol som vyčerpaný, zaspal som. Ale hneď nato som sa strhol,
         vybičovanosť nervov ma hnala ďalej. Vstal som doranený a neprichodila Veronika so šatkou,
         neprichodil Šimon Cyrenský, nestretol som Máriu a plačúce ženy, nieto nablízku živej duše,
         všetko ma nechalo, všetci na svete ma opustili.
   </p>
   <p>
    Diabol mal všetky prostriedky zničiť ma. Najprv ma išiel vyhladovať. Pozri len, hučal do
         mňa, môj svet prekvitá klamstvom, úžerou, vydieračstvom, kupčiarstvom a mnoho možno ťažiť z
         biedy ľudskej. Mať všelijaké svojpomoci, sociálne pomoci na účet druhých — to dnes robí
         každý, to ťa môže zachrániť od smrti hladom. Potom mi pustil za pätami tône týchto príšer,
         aby vrčali za mnou ako bité psy.
   </p>
   <p>
    Vidíš, Bože môj, čo by pomohlo komu byť zasnúbeným s františkánskou chudobou, keby mal
         žiť len z chleba a nie i zo slova Božieho! Čo by mi pomohli kláštorné múry, kde ma hrachom
         i bôbom nakŕmia, keby som nemal dušu, ktorá trpí, žízni po spravodlivosti! A prišli mi na
         um rehoľníci, mnísi, pustovníci. Koľko len svätých žilo, čo dobrovoľnú chudobu prijali a
         dobývali ňou svet. Viac. Hladovaním sa umučili na smrť. Kde ste, svätci, pomôžte mi! Sám
         nič neurobím.
   </p>
   <p>
    Nebol som nikdy sám. Teraz som. Anjeli, svätí, blahoslavení, mučeníci mlčia. Všetko
         mlčí.
   </p>
   <p>
    Je strašné, je nebezpečné, je prekliate pre mňa každé mlčanie. Smiem hovoriť vari len so
         škorpiónmi a hmyzom. Môj hovor je ako hučanie, ktoré sa valí z krátrov a dier podzemných,
         ako keď z ohňa prérií a pámp doznieva ďaleké ručanie zveri, ktorú ide zadusiť láva a dym
         požiaru. Moje slovo už nemá ľudskej farby a ľudských odtienkov. Moje zakvílenie je ako
         zavýjanie meluzín, ako strašidelný rev vetrov nad obesencom, ako smršť diablov, ktorí sa
         vydrali z hrtana pekla a stvárajú orgie a hýria nad svojou čertovskou slobodou.
   </p>
   <p>
    Obohnal ma múr mlčania. A nadovšetko nepreniknuteľná tma, prekliata tma zviera dušu moju
         donekonečna. Táto tma valí sa na moje oči, hmatá ma strašnými údermi, hučí do mojich rán,
         dotýka sa ma tak, ako som celý boľavý.
   </p>
   <p>
    To nebolo všetko. Diabol ma prenasledoval ďalej. Napĺňal dušu moju vzdorom, neláskou,
         ako ani sám som nepoznal lásky, lebo opustených nik nemiluje. Huckal ma k ľahostajnosti,
         tuposti, apatii, len aby som sa neprebral k životu. Ja mám starosť o každý tvoj krok,
         hovoril, nevybočuj, choď len, kade ti kážem ísť, ja ťa zachránim. Ja nie som láska, láska
         dnes nie je zbraň. Ja som večný vzdor!
   </p>
   <p>
    Ó, Bože môj, Bože, aká rozorvanosť, bezradnosť, aké nivočenie všetkého, čo by ešte
         chcelo vo mne narodiť sa a ožiť pred tvojou tvárou! Vidíš, Pane, úskočnosť a zákerné
         obchvaty diabla? Mecem sa ako smeť po kútoch, vláči ma po prachu zeme táto prekliata beštia
         pekla, vediac, že bedára najľahšie dostane na bohorúhačstvo. Vie, že keby som stratil
         všetku česť, nepotreboval by som nič. Skazený človek, keď nemá nič, nechce mať ani Boha.
   </p>
   <p>
    Ach, volám na Teba, Pane, tak bolestne volám, že keby chvíľami neunikal z rúk Tvojich
         akýsi tajomný lúč pre mňa, zadusil by som sa svojím volaním, nebolo by hlasu v mojich
         ústach. Bože, aký je veľký záblesk chvíle, zlomok sekundy, keď sa mi srdce zachveje, že si
         tu, tu pri mne, tu v mojom zavolaní. Hľadaj ma, Pane, lebo ma nebude.
   </p>
   <p>
    K tejto myšlienke mal prístup i diabol. Hovoril mi s dôrazom, že ma už nebude. A
         doložil: nie si človekom a nebudeš viac. Tvoje meno je: Nikto. Milióny ľudí uvidíš a
         stretneš a je to ten istý nikto, tá istá prázdnota na svete, ktorú nosíš v sebe. Bude ti
         strašné hľadieť na ľudí a nevidieť nikoho. Bude ti strašné žiť, kde žijú ľudia a nemať
         nikoho. Tí, ktorí bežia okolo, idú za niekým, stretnú niekoho. Koho ty chceš stretnúť? Kto
         stretá teba? Kto otvorí oči, keď sa niekde zjavíš? Nikto nepozrie zvedavo, kde upieraš svoj
         pohľad. Nanajvýš uvidíš, ako striasa pri tebe svoj prach a poberá sa ďalej. Ani reč nebudeš
         mať, len budeš hovoriť ako sprosté zviera. Chceš útechu v dobrých ľuďoch? Choď k nim, nájdi
         ich. Ja netvrdím, že každý je zlý. Ale tvrdím, že jeden je zlý a druhý sa ním stane.
   </p>
   <p>
    Bože môj, ak je pravda, že každý sa skazí, chráň si svojich dobrých a spravodlivých,
         lebo ani tých nebude. Pane, ja chcem prosiť za Sodomu a Gomoru, ak len desať sa ich nájde.
         Oheň z neba môže spadnúť čochvíľa; kde bude naše miesto? Ako máme bojovať o človeka, keď
         nás má za zločincov? Ako mu máme podať záchrannú ruku, keď ho nemôžeme dočiahnuť? Je to
         nepriateľ, dieťa zatratenia, zabíja duše, spojil sa so satanom. Deň Sodomy dozrieva.
   </p>
   <p>
    No jednako ma trápi, nekonečne trápi, k čomu som dospel. Ušiel som z jedného pekla,
         druhé som našiel. Ak poviem, že som Slovák, budú ma biť, ak poviem, že som len vyhnanec,
         budem stratený. Kto spomenie si na stratených?!
   </p>
   <p>
    Nemám teda nič menej a nič viac, iba otázku: kto som?
   </p>
   <p>
    Kto som? Veril som v spravodlivý svet a svet je zlý. Lásku som zaniesol ta, kde ma
         nenávidia. Kto som ja, človek s pravdou v ruke, ak tí, čo sa ma majú ujať, stelesňujú lož!
         Kto som ja, človek, ak diabol má stáť predo mnou a bude prv pri cieli ako ja!
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2523426">
       </a>
       V lágroch
      </h2>
     </div>
    </div>
   </div>
   <p>
   </p>
   <p>
   </p>
   <p>
    Kde ma vedú cesty?
   </p>
   <p>
    Zošerilo sa popod oblúky mostov, okolo hydrocentrál a hangárov, letíšť na periférii
         rozbitých miest, kde vysedávali svoje dni pošmúrni beženci, apatridi, vydedenci všetkých
         krajín. Zošerilo sa a vyhnanci vtiahli znudení a s nekonečným smútkom do koncentračných
         táborov, pravidelne na večer, na každú noc.
   </p>
   <p>
    Stál som v zástupe apatických mužov, pozbieraných po svete, ako ich potratili vojny a
         nijak sme sa neusilovali rozísť sa, mal nastať mier. Kto ho čakal?
   </p>
   <p>
    Niečo robiť? Nebolo na výber nič. Človek ležal na chodníkoch, ako pohodený ohryzok. Ľudí
         nezaujímal svet, ani budúcnosť, ani modlitba. Fajčili cigarety, tmolili sa po uliciach, v
         imaginárnosti, v dlhých hodinách života, v nepoznaní, v hluchote a moc, ktorej boli
         poddaní, sa volala: krajina nikoho. Vlasť bez pána, akýsi verejný majetok, horšie povedané
         — predajná dievčina. Niet zákonov a niet spevu, keď sa vchádza do domu. Niet smeru k slnku,
         ruky ovisli a nedočahujú hviezdy. Čierna burza na ľudí, ktorá dala každému čas na
         postávanie, otvorila prevádzku a svoje nástupištia pomenovala: zónou mŕtvych.
   </p>
   <p>
    Díval som sa na pantomímu tohto veku, len čas ju mohol vyhrať. Na inú lotériu sa neišlo.
         Tam som stál v nebezpečných herniach pri hazardných hráčoch, pri hugenotoch a
         infanteristoch, ako ich vychrlili revolúcie a vojny sveta. Hlásil som sa k nim, ako starý
         rebelant, žil som s nimi na barikádach, na dvoroch kasární, lágrov, v revoltách, potom v
         nečinnosti, dešperátstve a nakoniec v chorobách a horúčkach opustený dvíhal som sa z
         tvrdého lôžka a pokúšal som sa prežehnať sa znakom kríža. Keď som to urobil, musel som byť
         zdravý.
   </p>
   <p>
    Potom som odchádzal, dlho som odchádzal od všetkej čeliadky medzinárodnej brandže a
         znova som sa vracal k nej bezradne, a znova som sa strojil na odchody bez konca. Tým som
         toľko sily vyplytval, ako lupič pri výchove k hriechu, ako samovrah, keď odkladá na
         neurčito svoju smrť.
   </p>
   <p>
    Tam som stával, kde mali nástupisko všetci pozberanci sveta, tam som sa priživoval na
         ich rozmaroch ako parazit, ranený slepotou. Tam sme sa všetci zbratali, spoločne sme boli
         uštvaní, spoločne sme zúfali, blúznili a nikto sa neponáhľal vynájsť novú Bibliu pre nové
         stvorenie sveta. Načo?
   </p>
   <p>
    I zastavil som sa nad sebou a pýtal som sa: z akého boja som vyšiel? Koho podobu mám?
   </p>
   <p>
    Zmráka sa nad touto generáciou, hovorím, nastáva konečné kvasenie sveta. Vek tento
         rozčesol život ľudstva, ako more dva zemediely a zavládli opäť pusté tmy nad končinami
         kozmu. Dva brehy černejú sa s hrozným nákladom svojich vojsk. Satan a Michal archanjel
         ponúkli svetu pomoc a pod ich príchodom zem v hĺbkach zadunela.
   </p>
   <p>
    Boh, ktorý nad celým stvorenstvom rozvíril víchre morí, striasol zemou a otvoril vulkány
         vodných brehov, stojí ticho na výšinách s pohľadom dolu, akoby meral horúčku ťažko chorej
         zeme. Zem umiera.
   </p>
   <p>
    Rozputnané besy, ktoré skúdolili prachom more i zem prednedávnom, nechali za sebou paru
         oblakov a z nich vyčnievajú zaťaté i modliace sa ruky pred Bohom. Búrky pozmietali, pobili
         moreplavcov a nás niekoľko, okrútených okolo zhasnutého stožiara, čaká na vykúpenie. Som
         medzi nimi. Chcete vedieť, či som si to zaslúžil?
   </p>
   <p>
    Počujte teda život, ktorý nebude peknou rozprávkou. Počujte dejiny mrzáka. Počujte
         pravdu z úst toho, kto celý život stál v boji s Bohom i Luciferom.
   </p>
   <p>
    Nezačnem detstvom, lebo tam nebolo okrem smútku nič. Na dni mojej mladosti nezasvietila
         nijaká obloha neba. Ťažký som mal život, to bolo všetko. Vyhodil som ho niekoľko ráz k
         blankytu, padol nazad na zem. Zjavili sa u mňa vzdory k ľuďom, prišli bitky, buchnáty,
         kopance — a čo mi to pomohlo? Ibaže som zanevrel na všetko. Môj príchod na svet nastal
         vtedy, keď som už bol hotový zúfalec. Bol to hriech? Mea culpa. Neskôr — prejdem to chytro
         — keď som bol chalanom, básnikom, mužom, mnohým sa o mne pozdávalo, že vychutnávam ulicu a
         jej bakchanálie, že sa obtieram o Mohamedov raj na zemi, že sa oddávam orgiám bohémstva a
         vyznávam herézu modernizmu. Všetci tí, čo si to mysleli, urobili ma zlým. Veľmi ľahko. Boli
         to falošní veštci, klamári, podvodníci, kupci s mojou dušou. Mali lacnú zábavu. Zlý človek
         bol každý dobrý priateľ, z ktorého kričalo svetáctvo a dotieravosť. Prinášal so sebou
         mraky, ktoré nechal v mojej cele a ony celou váhou ľahli na môj otvorený breviár.
         Rozchýril, že sa dusím v mrakoch.
   </p>
   <p>
    A následky?
   </p>
   <p>
    Strašné.
   </p>
   <p>
    Vtedy sa zem vzdula pod bičom vojny, trest pustošenia ničil milióny takých, ako som ja,
         i takých, akými boli moji priatelia. Preto som v lágri.
   </p>
   <p>
    Ale to nie je najväčší trest. V lágri začala sa vzmáhať kadejaká burina. Kolektívna
         nečinnosť, masové leňošenie hnalo ľudí do hriechu. Skazilo i tých, čo boli málo zlými.
         Statoční občania znižovali sa na degenerovaných oplzlých netvorov. Stretali sa ako maškary,
         opilci, sprostáci. Ľahko im bolo prísť do styku s povaľačmi, darebákmi, oplanmi, priateľmi
         ženských, s vagabundmi, ktorí opanovali ulice i podzemie a ruvali sa medzi sebou o všetko,
         v čom bol len aký-taký kúsok nehanebnosti. Chvastúnsky sa vychvaľovali ako svätokrádežne
         lupičsky číhali na panny a kradli im čistotu, ospevovali svoje početné cudzoložstvá, svoje
         perverzné chlipnosti, svoj sadizmus, svoje diabolské chúťky pri hriechu tela a všetku špinu
         svojich úst podávali si ako vzácny duševný pokrm.
   </p>
   <p>
    Pohanská spoločnosť, ktorá mala kult svojich bohov, kult ohyzdnosti, kult hriechu,
         nebola stíhaná nijakou vrchnosťou, ani políciou a nestíhalo ju ani lacné svedomie ľudí.
         Človek sa dostal do jej krážov tak, ako sa dostal do lágra. Nikto nevie, koľko nás uhynulo
         v tomto pohanstve veku, návrat k Bohu bol veľmi ťažký a neľahký. Toto náboženstvo ponúkalo
         raj ľahkomyseľnosti a odmietalo sebazaprenie, obetu, utrpenie, odriekanie. Kázalo ťažiť z
         biedy životnej, žiť bez boja a námahy, a z tohto pohodlia sveta nevracali sa duše tak ľahko
         do údolia pokánia a sĺz a nevybrali sa hore na Golgotu počuť tvrdú kázeň: vezmi kríž svoj a
         nasleduj ma! Heréza novopohanstva naliala do sŕdc sladkej otravy, schytila temer každého do
         svojich prúdov a ľahko sa plávalo v plytkých vodách davu, lebo niet pohodlnejšej veci na
         svete ako vierovyznanie davu. Na istý čas je človek ľahký, odbremenený, naučí sa pesničku
         vrán. Ale lož má svoje hranice a kalich s blenom má svoje dno. Akokoľvek sa okrídli takýto
         pustý život, kto ho má v jednej hrsti celý, vidí, že druhú hrsť má prázdnu. Je ako meteor,
         prudko zažiari, vzduch prereže ako blesk, ale v nasledujúcej chvíli tam, kde sa zaskvel,
         vidíš temnú prázdnotu, priepasť a noc. Žiaľbohu, človek je taký zošalený, že beží za ním,
         keď aj druhý raz padá a keď aj stý raz padá, sto ráz sa dá schvátiť a verí, že táto prchavá
         žiara je pre neho na svete. Sto ráz som videl, že meteor je pre mňa stratená vec a sto ráz
         som ho vyzeral. Držalo ma to na tom mieste a nemohol som sa odtrhnúť.
   </p>
   <p>
    To bol môj trest: vidieť človeka, ako klesol, žiť s ním, nepomôcť mu, nedobývať nič na
         svete, ani zem, ani nebo. Ukázať mu cestu k Bohu? Nečisté a zahlienené srdce nerozpráva s
         anjelmi. Zafúľaná tvár sa neobracia k blankytom. Musel som sa dívať na deprimovanosť života
         ľudí. Ich hodiny pohlcovali jedna druhú, celý ich úsek bytia potopil sa do akéhosi delíria
         spánku, do akýchsi alkoholických nocí, ktoré boli nevyberavé a ničivé. V týchto hrozných
         nociach som sa umáral, hľadiac na hodiny, keď sa nad nimi zavieralo ráno. Vstanúc ráno, mal
         som prázdne ruky, prázdny jazyk i srdce. Nik ma neoslovil, deň sa začal bez pozdravu.
   </p>
   <p>
    V takéto rána spomínal som si na Slovensko. Tam kdesi ostalo prázdne moje kľakadlo a kde
         som mal kľačať pri modlitbe, je nasadaný prach. Kto sa modlí na mojom mieste? Asi nik.
   </p>
   <p>
    Malátny, suchý, vycivený ako trieska potuloval som sa z kúta do kúta, z dní do dní.
         Ďakujem Bohu, že nepredĺžil počet týchto dní. Ulm a Bologna, boli ste len zastávkou pre
         vyhnanca.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505104">
       </a>
       Na svätej pôde
      </h2>
     </div>
    </div>
   </div>
   <p>
   </p>
   <p>
   </p>
   <p>
    Prozreteľnosť mi ukázala krajinu, kde kedysi evanjelium krvou vyvolených začalo zápas o
         svoje bytie.
   </p>
   <p>
    Na pôde, kde sa zrodil kresťanský Rím, zastal som v dlhom a nemom preľaknutí.
   </p>
   <p>
    Ulicami mesta ešte zunia storočia, ktoré viedli Nerovia na popravu. Zaspali davy,
         netlieskajú básni, čo oslavuje horiaci Rím, a predsa ruch sa nezmenšil po hodine mučeníkov.
         Je tu minulosť krstu ohňom a mečom, je tu odveké, navždy pripravené Jozafatské údolie,
         apokalypsa Božích vyvolených.
   </p>
   <p>
    A tu som zastal, ako ktosi, čo čul akýsi tajomný hlas volania. Neviem, v ktorej hodine
         bolesti udrel ma po líci Boh a povedal: Vstaň, vezmi posteľ svoju a choď! Prišiel som a
         stal som sa jedným z účastných pri lámaní chleba. Ale najprv som musel prejsť kus sveta,
         nevynechať Večeradlo a nezameškať deň utrpenia.
   </p>
   <p>
    Tu blízko Kolosea, tu na ruinách Cirka Maxima, pri tôni Mamertínskeho väzenia a pri
         kaplici Quo vadis videl som znášať sa na zem Sudcu živých i mŕtvych, znášať sa k tým, ktorí
         tu veky a veky strážia svoje miesta a pozdravujú Prichodiaceho v oblakoch. Dvíhajú tváre a
         volajú: Baránku, poď, oznamuj slávu údolia, čo krv tiekla po ňom. Smrť nás kosila celé
         storočia, pri oltároch sme stáli čistí, slúžili sme ti a zomierali sme. Na zem sme padali,
         bola neporušená, ako si ju stvoril. Žertvy Ábela vyvolali Ťa na prah neba. Poď, Baránku
         Boží a buď požehnaný v mene Pánovom!
   </p>
   <p>
    Bolo by hodno spočítať more rúk, zdvihnutých od dávnych vekov na prísahu, a more rúk,
         pripájajúcich sa dodnes k nim, čo sa postavili ako hradby pred zlorečením draka,
         pripraveného od počiatku sveta na nekonečné pustošenie. Bolo by hodno zisťovať po jednom
         tento neprehľadný zástup korunovaných bojom a zápasom, či všetci do jedného stoja na
         mieste, kde bola vykresaná iskra ich viery. Bolo by treba ruku podať všetkým, čo povstávali
         z oslávených hrobov, všetkým, ktorých obeť bola výstrahou pekelným silám, idúcim darmo
         proti Skale, ktorá bola podopretá slovami: non praevalebunt. A konečne bolo by treba
         radostne vykríknuť: tu ste všetci a vaša viera ide s vami do najjasnejšej večnosti.
   </p>
   <p>
    Svätá pôda Ríma dýchala mi na dušu úľavou. Ó, nekonečnosť časov a priestorov, z ktorých
         sa zdvihla horiaca fakľa na rozptýlenie bolesti na zemi! Ó, milosrdenstvo, že sme
         nezahubení pre omyly a bludy vášní a slepoty! Povedzte, kupci, vodiči áut, kameloti,
         žongléri, klauni, kde sa náhlite ulicami Ríma? Hodno sa vám upachtiť za zrnkom prachu? Tam,
         kde ho predávajú, všetky miesta sú vyprázdnené. Tu sa zhromažďujú iné storočia.
         Toastmajster, hostina veľmi pokročila, čas je, aby si začal reč.
   </p>
   <p>
    Ideme na súd, volá nás spravodlivosť Božia. Tu zastane Sudca a odtiaľ rozhrnie rukou
         úrodu sveta, aby bolo vidieť pšenicu a kúkoľ. Tu zazvoní kľúčmi svojej sýpky a postaví na
         jej štyri rohy stráž anjelov. Ostaňte a neponáhľajte sa odísť, niet už času a niet kde.
         Netreba sa báť, netraste sa, spravodlivosť je prekrásna vec, ľudí postaví vedľa seba. Už
         nie je ďaleko od Lazára k boháčovi. Dívajú sa na seba i farizeji, čo kameňovali prorokov, i
         proroci, ktorých kameňovali. Vis-a-vis stoja, ktorí vraždili, i ktorých vraždili. Od
         počiatku evanjelia tu sa zatínali do seba ako sekera do mládnika a odrazení jedni od
         druhých padali na svoje póly. Dnes ich pozbieral po svete hlas zatrúbenia, chceme byť
         prítomní.
   </p>
   <p>
    Ó, Bože, dal si nekonečné možnosti svetu, aby poznal posolstvo lásky, pokoja a
         milosrdenstva. Rím je pre pokolenia a tisícročia, odkedy vysoko drží pochodeň svojho
         kresťanstva, aby zasvietilo všetkým pohanom zeme. Svetlo! Svetlo! — kričali národy a
         evanjelium prišlo k chudobným i divochom. Epochy zápasu o vieru prehnali sa ponad svet a
         ľudstvo prispievalo mincou svätosti, mincou mučeníctva i panenstva, aby napokon zdvihnuté
         more rúk bolo svedectvom Baránka v dohasínajúcom veku nezviazaného diabla.
   </p>
   <p>
    Prozreteľnosť Božia ma zaviedla do krajiny slnka. Tam som stával primrazený a mojich
         zavretých slov dotýkala sa večná modlitba zástupov, ktoré tu prúdili ako more. Jeho vlny
         odnášali môj pohľad, oči sa mi nadlho zavreli. Tam zahučali ešte naposledy odchody a
         príchody všetkých nás, o ktorých raz tuhý boj viedol démon. Pokánie, pokánie! Fúrie pekla
         budú premožené tu, kde raz Kristovi všetci povieme do očú: Vicisti, Galilee! Na tomto
         mieste, na ktorom sme plakali nad skazou svojou i nad skazou sveta.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505300">
       </a>
       V rímskych bazilikách
      </h2>
     </div>
    </div>
   </div>
   <p>
   </p>
   <p>
   </p>
   <p>
    Píšem tieto riadky a bolesť rozrýva moju dušu. Je toto kniha utrpenia, písaná už roky,
         kniha biedy, žiaľu a zatrpknutosti. Postávam pri každom riadku, oddýchnuť si chcem a utrieť
         slzy, ktoré ma zalievajú.
   </p>
   <p>
    Moja duša napĺňa sa mukami, keď sa vidím na týchto svätých miestach. Som kdesi, kde nie
         som taký, aký by som mal byť. Som medzi svojimi a líšim sa od nich. Vzhľad môj nemá
         mníšskej usporiadanosti, zo zjavu môjho nesvetielkuje pokoj a v mojich očiach nie je ticho.
         Moji bratia, strážcovia týchto svätých miest, sú poslušní a svätí, majú pohľady upreté na
         Boha, len čo sa mihne ktorý z nich kolo mňa, vanie z neho pokora a láska, prostota mysle a
         umŕtvenosť, ktorá sa nemení ani pri obdivuhodných extázach duše, ani pri styku so svetom.
         Zošediveli títo mnísi, ich tváre sú vyblednuté, ich posledné roky sú prípravou na odchod,
         ich smrť sa zjaví nie inak, ako úsmev na tvári, keď zaspia na veky.
   </p>
   <p>
    Tieto meditácie ma sprevádzali, keď som chodil po svätých chrámoch Večného mesta. Prvý
         dojem z veľkých bazilík rímskych nemal príjemný účinok na mňa, ako na trosku, v ktorej sa
         skrýva plachý ktosi, hľadajúci svoj prístav. Zdalo sa mi, že tieto veľchrámy svojimi
         priestranstvami tečú do šírky i do výšky a nie do hĺbky. Moja povaha miluje pološero, kúty,
         nerušenú samotu; moja duša chce uzavretosť, dnes už dotyk zrakov ľudských, ktoré sú
         všetečné a nešetrné, ju tiesni, neúnosný je pre ňu, je boľavá. Toľké zástupy prúdia po
         týchto bazilikách, ľud sa tu šutle hore-dolu, nepripútaný k Bohu, ale k starožitnostiam, k
         monumentálnosti diel, k histórii a významu týchto miest. Pobadať tu tváre neusužované
         strádaním, askézou, hľadaním Božích prameňov; sú to masy zvedavcov, neúčastných na láske k
         Bohu a anjelom.
   </p>
   <p>
    Chcel som sa tu v prvých chvíľach veľmi rozplakať, duša moja bola sklamaná, nenašla
         svoju rodnú zem. Bol by som zúfal vo chvíli, keď som nedostal do úst prvé slovo Otčenáša. A
         jednako, utiekal som sa ustavične pod strechy rímskych bazilík. Boli dni, v ktorých som
         bežal znova a znova do chrámov z mramoru, keď som cítil, že duša moja je ako hrob, chladný
         a pustý, mrazivý svojou večnou nemotou. Dotúlal som sa ešte a ešte raz do týchto bazilík,
         až konečne ustatý a s výkrikom padol som ktoréhosi dňa k stĺpu ako bedár, ktorého doviali
         sem víchre z toľkých svetov a začal som čosi prosiť, čosi šepkať, čosi kričať bez výkrikov;
         neznáma modlitba ma vysilila, padol som do mdlôb. Keď som z týchto horúčok precital,
         pripadalo mi, že som zožltnutý lístok na zemi, alebo smeť, zahodená sem osudmi bohvie z
         ktorých ciest a ponechaná na pošliapanie. Akýmsi pudom sebazáchovy som sa vliekol po zemi
         chrámu Božieho a ostal som zohnutý celkom pri stene, opretý k chladnému múru, aby som sa
         vládal udržať na zemi, utrpenie ma skrivilo.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505428">
       </a>
       V Lateráne u sv. Jána
      </h2>
     </div>
    </div>
   </div>
   <p>
   </p>
   <p>
   </p>
   <p>
    Sv. Ján, miláčik Kristov, zohýňa sa k Pánovi tak, ako mal hlavu pri Poslednej večeri.
         Šťastný, že mohol spočívať na jeho prsiach pri prvom svätom prijímaní.
   </p>
   <p>
    Ale táto hlava je sklesnutá i ťažobou. Čo bude s nami, čo bude s Majstrom a učeníkmi?!
         Sv. Ján je tým ukonaný. Udalosti pred smrťou Kristovou podlomili apoštolov a ich sily
         slabnú. Oni už tušia niečo. Zachvíľu je to tu. V olivovej záhrade zaspali nakope, „oculi
         eorum erant gravati“ — na očiach niesli ťarchu. A keď ich tri razy prosil Kristus, aby
         bedlili, neposlúchli, nemodlili sa, išli spať.
   </p>
   <p>
    Akosi žalostne tu prichodí zamyslieť sa nad tým. Čo, ani na apoštolov sa nemohol
         spoľahnúť? Ešte i ten sv. ]án? Ešte i ten najvyvolenejší z vyvolených neposlúchol Ťa,
         Ježišu Kriste? Prosil si: modlite sa a bedlite. Čo, nebolo sily modliť sa?
   </p>
   <p>
    Takto je človek vystihnutý so slabosťou, nič sa tu nezveličuje. Ani evanjelisti sa
         nepokúsili zidealizovať tento prípad ľudskej biedy, podáva sa, ako sa prihodil.
   </p>
   <p>
    Čo žiadaš odo mňa, Bože, keď mi hlava padá, oči sú preťažené, modlitbu nešepkám, hoci mi
         bolo prikázané modliť sa! Čo mám robiť a čo si počať, Kriste, keď si mojej skleslej hlave
         nepodložil svoje prsia a čujem Ťa samého plakať v Getsemane, lebo sa blíži ťažká hodina
         skúšky! Či môžeš, ó, Spasiteľu, mať menej zhovievavosti ku mne, ktorý som nevečeral tak
         sväto a zbožne, ako Ján miláčik s hlavou na tvojich prsiach? Či som viac vinovatý, že nemám
         čistotu apoštola a nemám svätosť učeníka, ktorý nemal toľko hriechu v krvi, ako ja a neviem
         sa zo spánku prebrať? Vidíš, Pane, moju úplnú holotu, neskreslenú, nezidealizovanú a tiež
         som sa nevzdal Tvojej lásky, ktorou si poľutoval apoštolov, keď sa Ti na Kalvárii
         rozpŕchli. Utekal som od Teba a padol som. Ako som padol, tak som spadnutý pred tvárou
         Tvojou. Ako som zaspal, tak ma vidíš. Kde som spadol, tam ležím, tam Ťa čakám. Ušiel som od
         Teba, ako v tú noc apoštoli, no nemusel som ďaleko utekať, čoskoro som bol vysilený, padol
         som, ležím.
   </p>
   <p>
    Toto je, Pane, Tvoj slabý, hriešny človek; i v úlohe apoštola, i v úlohe kňaza.
   </p>
   <p>
    Sv. Ján sklonil hlavu na prsia Krista. Padla mu tam v nevinnosti, čistota ju stiahla k
         najsvätejšej hrudi. Ach, vzdychol som zarmútene, to je iná oblasť života, to sú vysoké
         svety, v ktorých sa niesol orol, hľadajúc Slovo a „Slovo bolo u Boha a Boh bol Slovo“.
         Preto smel ucho priložiť k nemu, takou spadnutou hlavou ho mohol počúvať.
   </p>
   <p>
    Padla mi hlava na oltár, ako som tu mal omšu, keď som sklonený pred evanjeliom vyslovil:
         „Munda cor meum“ — očisť moje srdce, a prežil som so slzami v očiach chvíľu tejto modlitby
         pri relikviách svätých, ako ju prežívať možno najväčšiemu hriešnikovi. Oh, ťažká moja
         hlava, nie svätožiarou, ale tmou hriechu vysotená na oltár, váhou neresti a všetkej
         nečistoty pritisnutá k svätému prestieradlu, prosila o sväté očistenie. Vtedy i
         najnevinnejší by bol so mnou plakal. Mohol som bolesťou uhynúť. Koľko len hriechov mohlo
         ostať po mne na tomto mieste, keď som dvíhal hlavu z oltára s prijatím veľkého odpustenia!
         Pýtali sa ma, prečo som pri omši svätej skrčený? Pre ťarchu hriechov, ja som hriešnik. Boh
         videl, ako sa trápim a nad hlavou mojou vystieral ruky s tŕňovou korunou. Hľa, pokánie je
         nie činom jednej minúty, ani dňa, ani roka. Vystieraj teda, Kriste, korunu z tŕnia nad
         hlavou hriešnika! Azda tak, ako v Getsemane, keď anjel vystieral ruku s kalichom, symbolom
         utrpenia pred Tebou a sv. Ján spal. Kalich útechy nepoznám, neviem, kde by mi hlava padla.
         Preto, Pane, stoj tu, drž ruky so spleteným tŕním, „defecit spiritus meus“. Duch môj nie je
         ako tvoj, o ktorom si dosvedčil, že je ochotný.
   </p>
   <p>
    Svätý Ján, ako bol orlom aj mládencom, ma tiesnil aj očarúval. Jeho podobizeň z ostrova
         Patmos, tak ako ho vidím básnika veštca nad príšerami a vyvolenými nebešťanmi, ma
         znepokojuje a trápi. Muž tento azda nikdy neplakal vo svojom vyhnanstve. Nemal prečo? Veď
         mi je taký podobný, tak neposlúchol Krista, ako ja, keď ho prosil: modlite sa a bedlite.
         Prečo nemal poznať horkosť kajúcnosti, ako ja! Alebo moje oči ho zle vidia? V akej podobe
         bol učeníkom, v nebeskej či ľudskej? A pozorujem ho i v apokalyptickom vytržení a nám
         dojem, že boj, ktorý smel vidieť do konca sveta, ho nezabolel. Neprešiel cez jeho oheň. A
         keď v poézii dal miesto aj padlým bohom, azda i satanovi našich čias, ó, neobviňoval
         nikoho, ani sa nerúhal, nechcel tým utrácať čas. Bol to muž bez bolesti? Či mu dostačilo,
         že bol mládencom, aby svoj mystický stav ovládal, aby sa nedotkol nohou blata zeme? Nijaká
         víchrica, nijaké blesky nepretínali jeho dušu, ktorá bola pre veľké ticho otvorená a
         dostačilo, že bola svätá?
   </p>
   <p>
    „Veni, Domine Jesu“ — zakončil svoju
    <span class="emphasis">
     <em>
      Apokalypsu.
     </em>
    </span>
    Ako mu bolo blízko
         od čistoty k Bohu, od slova k Slovu! Dotýkal sa svätým čelom neba a modlil sa: „Príď, Pane
         Ježišu.“ Toto mohol byť plač anjelov na nebi, kým Ježiš bol tridsaťtri rokov na zemi. Toto
         mohla byť nedočkavá túžba svätcov od dvetisíc rokov dodnes, hľa, oči sv. Jána videli
         všetko, čo príde s Ježišom a na ústach, na srdci ho pálila iba prosba: „Príď, Pane Ježišu“!
   </p>
   <p>
    Svätý Ján sa mohol modliť vo vyhnanstve a toto privilégium ho obdarovalo schopnosťou
         zmocniť sa ticha, pokoja a milosti Božej.
   </p>
   <p>
    Čo bude s nami, ktorí sme ešte nestačili prejsť od pohanstva nudy k náboženstvu svätých!
         Modliť sa hlbšie dušou, ako skokmi po nebi a zemi. Pane Bože, ja som chcel naozaj mnoho.
         Bola to modlitba? Zaiste bude treba vrátiť sa z vesmíru k oltáru.
   </p>
   <p>
    Lebo máme neukojené duše. Neukoja ich ani ľudia, ani vesmír. Pre všetko sme
         nešťastnejší. Nešťastnejší, ak niečo nedosiahneme a nešťastnejší i vtedy, ak to dosiahneme
         a pýtame sa: to stojí len toľkoto? Kedysi som sa chcel páčiť povedzme vesmíru, vziať ho do
         ruky, dýchať naň, tvoriť jeho tvar, objať ho, mať ho. Aká pochabosť! Zem pod ním bola
         krásna a voňala kvietím. Aká slabosť ľudská, že som nevedel o kvetoch v chráme a o vesmíre
         Ježišovom len-len-že som sníval.
   </p>
   <p>
    V Lateráne u sv. Jána som sa spovedal s poznaním, že Krista som jasne porozumel vo
         výroku: chorý potrebuje lekára, nie zdravý. Nuž, akokoľvek som rebelant, akokoľvek som
         synom pohanskej nátury, krotil som sa a premáhal som svoju túžbu obzrieť sa po zemeguli,
         aby som len mohol chvíľu pokľačať pri duši sv. Jána. Chcel som veriť, že jeho posilnením
         môžem sa stať iným pútnikom tohto chrámu, keď budem z neho vychádzať. Ba som chcel veriť,
         že nezosmutniem, keď sa mojej svetáctvom porozrývanej, popretínanej duše dotkne niekto z
         neba. Bol by som sv. Jánovi ďakoval za to úsmevom, ale bolestivým, lebo ja som žil v celkom
         iných vekoch a celkom ďaleko od Patmosu.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505679">
       </a>
       Vatikánska bazilika
      </h2>
     </div>
    </div>
   </div>
   <p>
   </p>
   <p>
   </p>
   <p>
    Vždy, ako som prekročil prah sv. Petra, ustrnul som v bojazlivosti; ako Mojžiš pred
         horiacim krom — s ťažkými nohami uviazol som pri dverách.
   </p>
   <p>
    Zastal som pred majestátom ohnivej pochodne, z ktorej hovorí Boh už dvetisíc rokov a
         horí obeta Božia na ramenách vyznávačov, obeta pripravená na slávu Baránka. Podaná je rukám
         ľudským pri oltároch a podaná je kresťanom na arénach, na fórach, v žalároch, aj mníchom v
         tichých kláštorných celách.
   </p>
   <p>
    Tento prvý chrám sveta sústredil na seba oči všetkých, ktorí kľakajú a modlia sa tu i
         kdekoľvek na okršleku, keď sa pozdvihuje svätá hostia k nebu, lebo sv. Petrovi daná je moc
         kľúčov, moc otvárať a zatvárať nebo pri príchode pútnikov zeme. Toto sväté vatikánske
         miesto svojím dedičstvom kľúčov zachováva a zachraňuje ľudstvo na pohyblivej ploche života
         i na rozbúrenom mori. Je mu prístavom. Všetci vedia, že im nebo môže byť otvorené, hľa,
         zástup veriacich zápasí s anjelom ako Jakub o svoje požehnanie a deň sa schýlil a davy
         odchádzajú s poznačením svätého kríža.
   </p>
   <p>
    Tu v tieni výroku: „fugite partes adversae“ (utekajte, protivníci) zachytil ma spev
         oslávených, čo znel z mučiarní, ktoré boli bránou do večnosti. Tu čakajú na
         zmŕtvychvstanie. Kto ich spočíta? Kde všade a koľkí sú mučeníci, blahoslavené obete smrti,
         za ktoré Boh ešte dodnes mohol zniesť pohľad na hriechy sveta. Čoho sme teda hodni? Čo
         zasluhujeme my, ktorí nevieme prinášať obete menšie, nie obete krvi? Mám na mysli deti,
         akými boli sv. Tarsicius a sv. Agneška. Tieto nedospelé mláďatá, málo odlišné od anjelov,
         hľa, čo vykonali pre teba, zvrhlík, ktorý si sa v hriechoch zodral! Ako by boli vedeli, že
         po ich obetiach a utrpení príde vláda neprávosti s nekonečným množstvom vyznávačov tmy. A
         preto milovali Boha a mysliac na nás — učinili vyznanie krvi. Aby uprosili Boha i za budúce
         veky, s ktorými zloba človeka porastie až pred tvár Božiu. Ostali tu, aby boli svedkami
         žertvy, ak nejakú vieme konať a ich krv je prischnutá na našich prstoch, keď ich skladáme
         pri modlitbe. Boh chce byť trpezlivý. Nielen pri pokání. I vtedy, keď previnilci nastupujú
         a zem ich chrlí ako lávu. Hľa, aj malé deti uprosili milosrdného Boha, aby nás, nehodných
         krvi mučeníckej, nezmietol do zatratenia.
   </p>
   <p>
    Trasieš sa, hriešniku, horíš hanbou a hrôza ťa pritíska k zemi, zadržuje tvoj krok, aby
         si sa nepohol. Tvoj život sa ti premihne ako hrozná vidina a čakáš, kto sníme z očú tvojich
         strašný sen ako z tvora zakliateho. Krok ďalej — zasa sa nevieš pohnúť, cítiš pred sebou
         výzvu Božej obete: stoj, miesto je sväté!
   </p>
   <p>
    I zakvílil som v duši svojej, strhanej temer nekonečnými zúfalstvami, slzy mi padali,
         trpko som vzlykal a šepkal: ako sa smiem priblížiť k svätým?
   </p>
   <p>
    Tu prešli kolo mňa mnísi a niesli si tichosť svojich ciel. Drahý brat môj rehoľný,
         chcelo sa mi ubolene kričať na ktoréhosi z nich, daj mi ruku, pre milosrdenstvo Božie,
         kľakni a modli sa za mňa! Bol by som sa mu vrhol k nohám, objal jeho nohy, pobozkal jeho
         sandále, mal veľmi tichú tvár. Bol ako horiaca svieca, ktorú som iste ja, hriešnik, zapálil
         na uzmierenie Božie.
   </p>
   <p>
    Stával som bojazlivo pri dverách tohto chrámu. Prvé knieža apoštolské, sv. Peter,
         pripomínal mi človeka, ktorým môže byť hocikto z nás. Jeho duševná slabosť, ale i veľkosť
         svieti do biedy ľudskej, v ktorej človek ustavične padá a ustavične sa dvíha: Sv. Peter raz
         prisahá, raz tasí meč v záhrade, raz vrhá sa do mora za svojim Pánom, ale hneď na to v
         nestráženej chvíli zrádza prísahu, poprie svoje sľuby, zaprie Krista — a zasa plače,
         vychádzajúc z dvora najvyššieho kňaza, potom tri razy vyznáva lásku Pánovi, uteká z Ríma,
         je zavrátený nazad a nakoniec usmrtený zomiera dolu hlavou na kríži. Tento film životných
         osudov kniežaťa apoštolov vzal mi z očú zúfalstvo, mohol som sa modliť. S bolesťou ostával
         som pri dverách a na kolenách som prekľačal dlhé hodiny svojej lásky k Bohu, ktorú som pil
         ako kvet rosu. Za Slovensko som sa modlil, za všetkých, ktorým som mohol ruku podať iba cez
         tieto belasé blankyty.
   </p>
   <p>
    Z posvätného šera vykukli veky, verejní kajúcnici sa s nimi objímali a Boh sa neponáhľal
         s výrokom svojho súdu.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505857">
       </a>
       V bazilike sv. Pavla
      </h2>
     </div>
    </div>
   </div>
   <p>
   </p>
   <p>
   </p>
   <p>
    Za hradbami mesta zavraždili Apoštola milosti a tu sa mu postavila bazilika.
   </p>
   <p>
    Vojde sem pútnik, opantaný vetrami a ohádzaný prachom diaľok, kľaká na dlažbu, modlí sa
         a začína vidieť do veľkých priestorov duše Svätca, ktorý ukradol Bohu oheň a bežal svetom
         so štafetou Nového zákona. Vlastne začiatok mal iný. Udavač, denunciant, jeden zo
         soldatesky nahánačov, mučiteľ kresťanov poberal sa do sveta inou cestou. Musel ho okríknuť
         Boh, zoťať ho žiarou z neba, aby oslepol i onemel na ostatnej ceste svojej krvilačnosti.
         Dva zelené mramorové oltáre v bazilike by mali hovoriť, že sv. Pavol (Šavol) na zelenej
         lúke cestou do Damasku postavil oltár Bohu, za ktorý viedol boj do smrti. Stĺp zo
         Šalamúnovho chrámu tu stojí tak, ako stál sv. Pavol medzi národmi, ktorým doniesol Krista.
         Stál neohrozene pred pohanmi i Židmi, pred ich živými i mŕtvymi bohmi, na pevnine, na
         ostrovoch i na dne mora. Vysekal sa v chrámoch a pred učenými, pred pochybovačmi i pred
         pohoršenými. Poznal nevďačnosť bratov, bitku nepriateľa, palicami ho zmlátili, kameňovania
         sa mu ušlo, záškodníkov sa do smrti nezbavil. Živí sa, ako bodajktorý emigrant, pletením
         košíkov. Cestuje, stráda, píše cirkvám a pohnaný pred súdy, ruve sa s mocou sveta a nesie
         svoju vieru zo žalárov do ulíc a do chát, do duší šľachticov i do sŕdc otrokov. V
         sebazapieraní, v kríži ho doháňajú dni, v pokušení diabla i vo vytrženiach. Hovorí o treťom
         nebi i o ostni tela svojho a nadovšetko prízvukuje: „mihi vivere Christus est“!
   </p>
   <p>
    Beží mi pred očami mozaika „Nádoby vyvolenej“, život apoštola, pozostávajúci z
         najpestrejších odtienkov svetobežectva, boja i utrpenia. Akí sú nám len blízki títo svätí.
         Nechajú domov, nechajú otca, matku, majetok, bežia do sveta hlásať pravdy, biť sa za
         ideály, i s domorodými farizejmi sa potlčú, i vedia sa postaviť zoči-voči s bludmi a omylmi
         sveta. Preto sú nemilí, nevítaní, prenasledovaní, bití a zabíjaní. Preto sú nenajedení,
         hladní, bosí a zima im je. Ktorá krajina je ich vlasťou? Čiu ochranu požívajú? Čo dostanú
         za svoju prácu na svete? Iba útechu, že svoje poslanie nezradili a nezradia. Hľa, to bolo
         poslanie nie troch-štyroch rokov, ale doživotné.
   </p>
   <p>
    Apoštolovi nebolo možno robiť kompromis s evanjeliom. Preto jeho cesty boli ťažké,
         málosľubné, treba sa bolo boriť s tmou veľkého sveta. Keď ho Kristus volal, mohol si
         myslieť, že sa mu veselo pôjde v ústrety sláve Božej. Čo? Nepôjde to tak ľahko, naznačil
         Kristus Ananiášovi v Damasku, však mu ja ukážem, čo musí vytrpieť pre moje meno! A teraz
         začal zápas, boj o svetlo, boj o lásku Božiu. Potom prišli prekážky, príkoria, nenávisť,
         pohon proti nemu, útrapy bez konca, prenasledovania, žaláre, napokon krvavá smrť, ale ešte
         pred svojím koncom vyznáva: dobrý boj som bojoval!
   </p>
   <p>
    To je sv. Pavol.
   </p>
   <p>
    Som tu, som niekto, koho hádzali a vyhodili sem strašné vlnobitia morské, aby
         nepripomínal ľuďom viacej, ako im pripomína akýsi odpadok, vychrlený zo zátok morských na
         piesok pobrežia, ponechaný vlastnému osudu a hlodaniu časov i nečasov. Stojím tu vyschnutý
         ako trieska, trasúci sa na tele a strhaný na duši, uštvaný, ubolený, hynúci toľkými
         tuláctvami, rozdrásaný pohromami i pádmi, rozleptaný nepokojmi, zbičovaný odchodmi, útekmi,
         zmučený stratou domova a slobody, ach, Bože, a ešte nie je dosť, ešte nie je koniec. Hrdlo
         mi zviera taký bôľ, že sa nezmôžem ani na jedno slovo modlitby. Veľká je bieda moja, z
         ktorej chcem zakričať na Pána Boha. Môj údel by bol spravodlivý, keby som tu von pri
         dverách zvalený do prachu mohol vystierať svoje ruky ku vstupujúcim do chrámu a prosiť ich,
         aby si tam dnu spomenuli na mňa. Čo inšie mi môže pomôcť? Modlitby húfov, celá krížová
         výprava, bojujúca o spásu mojej duše. Ja sa nehanbím za to, že chcem robiť pokánie! Tu som,
         svete, pred tvárou tvojou, aby si ma videl na kolenách, ako si ma videl zhýralého,
         samopašného a hriešneho. Vtedy som nevedel svoje hriechy zatajiť, ani pohoršenie pre ne, čo
         mám teraz zatajovať pokánie! Konečne som pred tvárou Božou, ktorý je Otcom nielen
         spravodlivých, ale aj márnotratných synov a verím v hriechov odpustenie, verím, že väčšie
         sú vrchy Božej lásky, ako moje tiene, akokoľvek strašné. Vy však, čo tieto riadky čítate,
         plačte so mnou pokorne, aby sme spolu neboli súdení pokoleniami svätých, ktorí bez
         pohoršenia viedli k Bohu vinných i nevinných.
   </p>
   <p>
    Sv. Pavol mi pripomína cesty a zarputilosť hriešnika a pripomína mi obrátenie v Damasku.
         To vystihuje človeka so slabosťou a človeka, čo sa poslušne pustil slepo za volaním Božím.
   </p>
   <p>
    Bojovník viery, ešte sa uvidíme!
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578012">
       </a>
       Maria Maggiore
      </h2>
     </div>
    </div>
   </div>
   <p>
   </p>
   <p>
   </p>
   <p>
    V posvätnom tichu, ako ho cítim vložené na dlažbu tohto chrámu, mäkne môj krok, čo
         dochádzam sem temer denne pre mojich niekoľko Zdravasov.
   </p>
   <p>
    Veky a veky šumia cez stĺporadia, aby ma ovanuli z nich kroky pútnikov, ktorí si
         položili hlavu ku Kameňu milosti, kde prúdia cez žiaru neba oči tej, ktorá je Veľkou
         Prostrednicou. Pri týchto stĺpoch zastali a prečítali svoje tiché obete naši apoštolovia,
         sv. Cyril a Metod, keď prvý raz niesli vôňu slovenských hôr do Večného mesta. Tu vari
         slovenský sedmibolestný kult z ich úst prvý raz šľahol, aby nás a národ môj vniesol do
         ďalekých tisícročí a jeho svetlom dotknutí musíme vidieť svoj život bolestný ponad bolesti
         vlastné. Čo nám pomôže trpieť, ak naše utrpenie nemá kresťanského posvätenia! Čo nám pomôže
         nariekať, ak zmysel plaču nepudí nás ta, kde sa slzy utrú! Konečne, či bolesť, či slzy, i
         keď je z toho jeden dlhý život ľudský, alebo i život celých pokolení, budú zastavené ako
         rieky, keď sa dotknú mora. More milosti ťa obklopuje, ó, Mária.
   </p>
   <p>
    Celou púťou života postrádal som obraz matky. Ako by som ju mal nenájsť? Ostala mi matka
         vidina, akú mám od narodenia o láske rodičky, za ňou idem do týchto bolestných vekov, za
         jej hlasom, ktorý mi rastie a vyrastá zo srdca a prosím ju len, trpezlivo ju prosím o
         lásku. Z matky, ktorej som nemal, stane sa Matka, ktorú nájdem. Moje milovanie nech je, ako
         bude i moja smrť, také sväté, ako príkaz jej Syna: Matka, hľa, tvoj syn.
   </p>
   <p>
    Odo mňa čula len zúfalé hlasy. Ale niet u mňa väčšej sily, ako moje zúfalstvo. A niet u
         mňa istoty viac, iba že smiem byť dotknutý jej pohľadom, ako aj jej sa dotklo raz sedem
         mečov.
   </p>
   <p>
    Teraz ma strašne zabolelo srdce. Jestvuje teda láska? Matka Božia, pre Kristove rany ťa
         prosím, pod ktorými si krvácala aj ty, zmiluj sa nado mnou! Som ako vetchý zdrap, ako
         prach, čo sa tu uchytil, na svete nemám nikoho, víchre a smršte ma vždy dohonili a teraz
         som ti na dosah. Ó, Matka, neobíď moje tiché krvácanie, keď sa poberáš svetom. Som bezmocný
         vrak, a na tento úbohý vrak dopustila by si ešte búrky? Matka, zďaleka som prišiel, zdvihni
         ma zo zeme!
   </p>
   <p>
    Rozhovoril som sa, mal som plnú tvár sĺz. Vravel som jej o tom, ako som nemal nikdy
         matky. Čo som taký potrestaný! Matka! Matka! Volal som toto jedno slovo, ktoré som od
         narodenia nevyslovil. Matka, hľaď, od malička som bez útechy, od dieťaťa som sirotou,
         nevedel som nikdy a neviem dnes, čo je materinská láska, nemám ku komu ísť. Spomeň si,
         Matka, že som opustený a už od teba neodídem.
   </p>
   <p>
    Dlhé hodiny som tam prekľačal, bol by som sa zašiel žiaľom, keby som sa nebol držal
         istoty, že ak nikdy v živote, teraz moje volanie preráža do neba. Rozpomeň sa, ó, Mária,
         prosil som modlitbou sv. Bernarda, že ešte nebolo počuť, aby si koho opustila, kto o tvoj
         príhovor žiadal. Mamička nebeská. Matička drahá, pomôž mi, ty si ostatná moja záchrana!
   </p>
   <p>
    Tam som sa zvíjal v prachu zeme a dobýval som toto jedno srdce tichými bolestnými
         ružencami.
   </p>
   <p>
    „Potešenie zarmútených“ — spievali v zbore pri Litániách jedného večera, keď som sa
         učupil v kúte chrámu, kde som si prišiel pre svoj denný oddych. Potešenie zarmútených!
         Ponad dav veriaceho ľudu vzniesli sa slová tohto vyznania a ja som cítil, ako mocne
         prebíjajú múry baziliky a zvlňujú a rozširujú sa do sveta a vzápätí celá zem a celé
         stvorenstvo opakovalo a znova bralo tento výkrik do úst a uprene viselo na tvojej odpovedi,
         ó, Matka všetkých! Vtedy som poznal, kto si ty, Matka. Vtedy som bol presvedčený, že v
         bolesti, v ktorej sa svet dnes zvíja, ľudstvo i tento jediný výkrik by mohol zachrániť. A
         keby len týmto jediným výkrikom prestal sa celý svet modliť, Matka, musela by si odpovedať
         na jeho poslednú modlitbu.
   </p>
   <p>
    I spomenul som si na Slovensko. Či tými istými slovami sa nemodlí i Slovensko? V týchto
         hodinách strašne kvílila duša moja. Má-ri-a, vyslovoval som po slabikách toto sväté meno,
         keď mi plač nedal vysloviť celé meno Mária, toľko slovenských pokolení sa ti vyplakalo pri
         nohách, toľko bolestných storočí našich skladalo do tvojich rúk svoj kalich žiaľu a ty by
         si nedovolila, aby sme sa plačom vykúpili? Teraz sa bojíme na krok odísť od teba. Dožili
         sme sa doby neslýchaného pohanenia a útlaku, pohynieme, Matka nebeská, ratuj nás!
   </p>
   <p>
    Maria Maggiore — to bol môj svätý azyl. Mária, Matka Božia, našiel som ťa. Stála si tu,
         ja som ťa videl nad oblakmi, ktoré ťa už nemohli zakryť.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578190">
       </a>
       U sv. Antonka
      </h2>
     </div>
    </div>
   </div>
   <p>
   </p>
   <p>
   </p>
   <p>
    Najčastejšie som sa uchýlil k tichým meditáciám v bazilike sv. Antonka. Hodiny moje boli
         horké i šťastné, ústami som ich bral ako sväté prijímanie, celý som sa vedel zmestiť do
         prítomnej chvíle. Boli momenty, keď som sa naozaj dostal k tomuto svätcovi. Bol som pri
         jeho tvári a pri jeho rukách. Jemný bol v pohľade a akoby udivený, že sa tak dlho trápim,
         chcel byť zhovorčivý, skoro až živý. Ruky mal priesvitné, biele a štedré, bol by mi dal
         skoro až samo Božské Dieťa, ktoré mu sedí na knižke. Vtedy sa mi nezdalo, že sa ho kŕčovite
         zmocnil a nedá ho nikomu. Blížil som sa k nemu, hovoril som s ním, nie ústami, ale srdcom,
         celým utýraným srdcom som ho prosil, aby sa ma ujal, som v strašnej biede.
   </p>
   <p>
    V bazilike sv. Antonka rozmýšľal som nad svojím životom v súvise so životom tohto
         svätého Divotvorcu. Svätý Antonko bol vôľou Božou zavrátený od úmyslu stať sa mučeníkom
         viery a z cesty, nastúpenej ku Saracénom, riadením Božím dostal sa na iné pole pôsobiska,
         než ako sám si zaumienil. Ako ľahko by sa dal tento zásah Boží kritizovať, keby sme mali
         pre všetko, čo koná s nami Boh, jediné meradlo: svojvôľu a opovážlivosť vstúpiť do svedomia
         Bohu. Prípad sv. Antonka sa prihovára za jeho prvotný úmysel už i preto, lebo Spasiteľ to
         potvrdzuje: nikto nemá väčšej lásky, ako kto dušu svoju dá za priateľov svojich. Teda
         nebolo možné túto najväčšiu lásku prejaviť sv. Antonkovi, ktorý sa ponáhľal za svätou
         túžbou po smrti mučeníckej, aby dal život svoj za priateľov svojich? Viac teda bolo mu
         zomrieť priskoro a ticho v cele kláštora, ako obetovať sa na bojisku viery z lásky ku
         priateľom? Avšak Boh povolal sv. Antonka na inú cestu svätosti, ktorá ho neurobila o nič
         menším pred hociktorým sv. mučeníkom.
   </p>
   <p>
    Skúmam cesty svojho života. Od ranej mladosti proboval som svoje rozbehy a odhodlaný som
         bol mať to iné, čo ľudia nemajú, dôjsť ta, kde to na chotároch svetielkuje, kde je ten
         „zakopaný poklad“. Čo som vlastne chcel? Čo to bolo „to iné“? Nuž, pýtajte sa chlapca, keď
         o srdce sa mu ruvú besy, inokedy dúha ho zláka ku prameňom, druhý raz noci hviezdnaté ho
         pritisnú k oblokom, blúzni a sníva, pýtajte sa takého decka, čo chce! Okrem toho Ježiško
         bol na nebi a mne ho sľúbili raz v útlom detstve, že mi ho dajú. Čo chcete, definujte moje
         túžby! A dodnes nie je mi jasné, čo bolo ďalej. Nebol som kováčom svojich osudov a pýtam
         sa: prečo žijem? Veď som mal niekoľko ráz zomrieť, zastal som pred smrťou, ako sv. Antonko
         na ceste ku Saracénom. Bol som nemluvňa, otec môj rozprával, nasmrť som ochorel, lekár
         hodil rukou a povedal: nedožije rána. Prečo som sa musel z cesty vrátiť, neviem. Neskôr som
         voly pásol, z vysokého štítu som padal a anjel strážca ma odniesol, nezabil som sa. V
         hlbokej vode topil som sa dva razy a vyšiel som z nej. V druhej svetovej vojne na fronte v
         Rusku gule, ani granáty ma netrafili. Prečo som nezomrel? Prečo ma z tej cesty vždy
         zavrátil Boh? A dnes predo dvermi svojej staroby sa pýtam: vykonal som to, prečo zachoval
         Boh môj život na zemi? Mám za sebou výstrednosti, hriechy, tuláctva a čo z toho dám Bohu?
         Daj sa mi, sv. Dobrodinca ľudstva, vyplakať pri tvojich čistých nohách! Vy, ktorí túto
         knihu v rukách máte, nepochopíte, ako som kvílil v čase tohto poznania. Nepochopíte, ako
         kŕčovite som zalomil rukami, lebo ste nikdy neviseli jednou rukou nad priepasťou pekla a
         druhou pri habite Svätca. Nepochopíte, s koľkou úzkosťou som sa tu zachytil a triasol sa
         ako osika vo víchre. Bol som skľúčený nad tým, že žijem. Života sa nebojím, boja sa nebojím
         a jednako bol som zarmútený, že mojich rokov sv. Antonko sa nedožil a mal čo, veru mal čo
         odovzdať Bohu.
   </p>
   <p>
    Potom som sa znova a znova vracal v spomienkach na Slovensko. A naliehavo som prosil
         zázračného Svätca: sv. Antonko, Dieťa nebeské na rukách dlho držíš, posaď mi ho na breviár,
         dám pozor naň, kým prejdeš Slovensko. Choď, môj drahý pomocník a ochranca chudobných,
         ponavštevuj zbedačený ľud, potrebuje pokrm i útechy. Tvoje sväté ruky nech rozdávajú chlieb
         chudobných, lebo chudobným sa káže evanjelium. „Chudobných vždy bude mať medzi sebou,“ s
         ktorými sa treba deliť o kráľovstvo Božie. To je to najprvšie. Podeľ im kráľovstvo Božie,
         dary, ktoré sú nad zlato a striebro. Zázrak rozmnoženia chlebov pre koho je? Dávajú ruky
         Paduánskeho bohatstvá zeme? Dávajú milióny? Peniaze? Majetky? Nie. Rozdávajú chudobu. Po
         prvých epochách kresťanstva azda iba dnes prišla tá doba, na ktorú sa plne vzťahujú slová
         Krista: „Blahoslavení chudobní.“
   </p>
   <p>
    Sv. Antonko, ty si patrón pre stratené veci. Nenechaj nás dlho stratených vo svete.
         Slovensko stratilo slobodu, i ty vieš, i my vieme, kde ju máme hľadať. Pomáhaj nám, sv.
         Antonko!
   </p>
   <p>
    Sv. Antonko!
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578405">
       </a>
       Opustený Kristus
      </h2>
     </div>
    </div>
   </div>
   <p>
   </p>
   <p>
   </p>
   <p>
    Na siedmich kopcoch sedí ťažká stopa minulých tisícročí. Nero mlčí, čas ide ďalej. Dav,
         modliaci sa „Panem et circenses“, ešte nenaplnil chrámy svojich nemravných bohov a vestálky
         nezachraňujú vrahov vedených na popravisko.
   </p>
   <p>
    Kto dlhšie chodí po krajine prvých mučeníkov, nadobudne dojem, že vek pohanstva, spiaci
         po kopcoch Večného mesta, má silu zobudiť sa a prevziať vládu temnôt a rozšíriť ju do
         všetkých končín zeme. Žaláre, arény, mučiarne znova idú ožiť a vyschnuté potoky krvi
         kresťanov stanú sa o chvíľu tečúcimi riekami.
   </p>
   <p>
    Taká je tragédia človečenstva. Krista svet opustil a ide nazad k pohanstvu. Lásku
         zanechal a vracia sa ku krvilačnosti. Nechýba mnoho, len odhasprovať dvere kazemát a
         vypustiť šelmy. My sme pri tragédii.
   </p>
   <p>
    My sme pri tragédii Veľkého piatka, pri tragédii opusteného Krista. Chodím z chrámu do
         chrámu, všade ten istý výjav: vyprázdnená Golgota. V momente Veľkého týždňa, keď z krvi
         Umučeného ožívať majú pokolenia dvoch tisícročí, keď dráma Kalvárie rok čo rok má kriesiť a
         dvíhať spadnutého človeka, odohrávajú sa najsmutnejšie okamihy v živote ľudstva na zemi.
         Ľudstvo nežilo na Golgote ani chviľu, obišlo ju zďaleka. Nežijú pokolenia, ktoré neprišli
         počuť, ako zomiera Slovo: Poďte! Teraz nastane mlčanie, Slovo sa zlomilo v pustej noci, v
         kalichu horkosti a v temnej samote. Nežijú, ktorí ho nepočuli. Sú mŕtvymi, na ich miesto
         nenastúpilo svetlo. Majú živú neveru, doslovne stoja za vraždou Boha. Ešte sa hryzú o šaty
         Skrvaveného, ešte sa hrajú s kockou a zo spenených úst prajú mu dobrú noc: Zabi ho, Ukrižuj
         ho! Potom odchádzajú, Slovo už nikdy nevstane.
   </p>
   <p>
    Nevstane — to sa zdalo i za časov Pontského Piláta. Ale učeníci z Galilejska po
         roku-dvoch oživili s pamiatkou onej smrti a vyniesli povestnú šibenicu Golgoty na miesta a
         na verejnosť, kde žiari a bije do svedomia vrahom Boha. Po storočí, dvoch, desiatich,
         dvadsiatich a ďalej rovnako neústupne, ako po prvý raz v krajine Židov. Na všetkých žiari,
         na celom okršleku je. Teda nezabili ho? Kdesi tu búchaš na dvere vekov, osudná chyba.
         Zabili ho, nie je zabitý a zas ho idú zabiť. Zabíjať sa chce ďalej, temno sa okrúca okolo
         holých tiel sluhov, najatých pre nové vešanie Baránka-Emanuela. Tí prví, ktorým sa v národe
         Izraela nik neodmenil, odišli z Kalvárie, že sa viac na ňu neobzrú. Ale prišli po ich
         odchode v generácii druhí, tretí, piati, desiati a mučenie Boha deje sa ďalej, neznesú Ho,
         nechcú Ho. Kto sa odmení týmto? Dielo, ktoré dovršujú, ich odháňa od Golgoty, On je už
         mŕtvy. Preč od mŕtvych! A kopec ukrižovania je zasa prázdny. Znova tá istá hra omylu:
         nevidieť vekov čistých, nevidieť húfy ľudu okolo dohárania Slova. Kto sa odmení týmto?
   </p>
   <p>
    Nejaké tri-štyri postavy obliehajú vrch hrôzy, strašný anjel smrti ich nemohol odohnať z
         tohto miesta. Svätý Ján a tri Márie. To je všetko. Toľkí sú, čo majú sympatie k Obesenému.
         Len toľkí. Ó, kde si, ľudstvo, rujúce sa o tieň Jeho rúcha, bojujúce v hlade o kúsok ryby a
         o krajíček z piatich chlebov, ó, kde ste, chromí, slepí, nemí, šľakom trafení, prašiví,
         prosiaci Syna Dávidovho o zmilovanie! Kde ste, pokolenia, ktoré ste si z handier Jeho šiat
         urobili civilizácie, kultúry, aby ste sa honosili pred tvárou všetkých čias, že idete k
         vrcholom poznania, vzdelanosti, osvietenosti, kde ste, národy, čo vás zachránilo Jeho
         evanjelium v raste a rozkvete, kde ste, kontinenty s Jeho kresťanstvom, ktoré vám zdobia
         svätci a svätice, čo boli odchovaní z vás živých! Kde ste, utíšené moria, čo by ste sa pod
         zdvihnutím Jeho ruky prestali boriť s Jeho silou! Ó, nakoniec, kde si, Peter, vrhajúci sa
         do vĺn morských a prisahajúci vo večeradle, že zomrieš a nezradíš, bijúci mečom po
         Malchusovej hlave a trnúci o svojho Majstra! Kde si, apoštol, ktorý si prízvukoval: my sme
         zanechali všetko a išli sme za Tebou. Veď Ťa niet na Golgote, niet ani ostatných. Prečo ste
         zutekali? Že zem sa trasie, skaly sa pukajú a mŕtvi chodia? Že nesvieti slnko a tma je už
         tri hodiny? Veď ste neuverili v strašiakov. Kde ste teda, dietky Božie, kde si ľudstvo,
         žijúce z dobrodení Umučeného?!
   </p>
   <p>
    Pýtam sa vari mnoho. Lebo nie je čas otázky dávať, ale zachrániť sa a utekať. Utekať z
         Golgoty, lebo po Ňom budú vešať učeníkov i dietky Božie. Vrch Obeseného je prázdny. Skryť
         sa za každú cenu, skryť sa! Toto je to tretie medzi prvým a druhým: alebo zomrieť — alebo
         apostatovať.
   </p>
   <p>
    I prichodí mi odpovedať mnohým, čo mi dali otázku: Prečo si utiekol. Prečo som si nestal
         na Slovensku do radov mučeníkov? Pravda, ako ľahko sa to ľuďom povie. Ako ľahko by chceli
         prekrižovať plány Božie, ktoré má Boh s človekom. Ak naozaj riadi Boh kroky naše, čo
         bezvýhradne nám treba veriť, potom ani mne neostávalo iné, iba ísť ta, kde ma milosť Božia
         tiahla. Ale prípad nás, vyhnancov, nespadá do rámca dezercií, ktoré sú totožné s útekom od
         zásad, od disciplíny, od cti. Čas ešte ukáže, kto utiekol a kto tam v duši svojej ostal.
   </p>
   <p>
    Vrch Golgoty však stojí ďalej. Tri-štyri postavy, ako duchovia (je tam tma), pohybujú sa
         okolo miesta, ktoré spustošila smrť. Bol tam zápas dvoch epoch, pohanstva a kresťanstva,
         bol tam boj vekov, bitka o večnosť. Vyšli z nej len sv. Ján a tri Márie. A to sa cez
         dvetisícročie tiahne. Davy dezertujú. Treba, aby sa im splnili sny o sláve i otroctve.
         Musia kupčiť, speňažovať sa, mať dômysel, pýchu, mať vynálezy, mať postavenie, moc, mať
         všetko — všetko dnes, rýchle, ihneď, lebo majú dych krátky. To ich vábi, vrch s Krvou
         neláka, Golgota sa nevypláca. Tam sa stráca čas a čas sú peniaze. Z utrpenia, bolesti a
         krížov niet peňazí, niet zisku. Galilejský nevyhral. Ľudstvo sa už oslobodilo od jeho
         bláznovstiev. Ako mu len mohol radiť, keď sa poberal kdesi po Judsku, aby vzalo kríž svoj a
         išlo za ním! Mal mu predsa povedať: vezmi svoj rozum, svoje múdrosti, vezmi svoj mešec
         peňazí a nasleduj ma. Ó, veľký si, Nazaretský, už nie v zázrakoch, v uzdravovaní, kriesení
         živých i mŕtvych, ale v ponížených svojich služobníkoch. Nie filozofov, učencov a
         vynálezcov s rozumami chceš mať, nie je ti potrebná vysoká diplomacia sveta, ani priemysel,
         ani banky, ani trusty, dostačia ti sv. Ján a tri Márie.
   </p>
   <p>
    Načo by ti boli svetáci, Pane Ježišu Kriste! Čo by to bol za chaos, keby si im dal zo
         svojich rúk opraty sveta! Vidíš, čo s ním zrobili. Čo ti dal a čo nám dal zo svojho vrecka
         tento sektársky vek? O čo ti je lepší bohatý občan zeme pred pustovníkom stredoveku!? Čo ti
         je pokrok sveta pred sv. Jánom a tromi Máriami? Čo technika, výzbroj, laboratóriá, fabriky,
         v ktorých sa hemží ľudstvo, ako vo večnom bludisku! Čo moderné vedy, chémia, fyzika či
         alchýmia, čo radare, hélia, urán, čo všetky vymoženosti času, keď človek veku nemá, čo mali
         sv. Ján a tri Márie: vieru a pokoj! Vzali mu vieru, dali mu príšeru, ktorej meno je: osud.
         Namiesto nádeje pozná nudu, namiesto lásky má únavu. Magnetizmus, hypnóza či špiritizmus má
         ho vytrhnúť zo znepokojujúcej poverčivosti a uviesť ho k mieru, istote a rovnováhe. Akési
         iné šaty má dostať jeho Kristus. Rúcho najnovších výdobytkov času, rúcho falošnej humanity,
         nepoctivej rovnosti, predstieraného altruizmu a podobných bohov moderného sveta.
   </p>
   <p>
    Lenže aký prínos je to pre strápeného človeka, ktorý chce mať len blízko k Bohu, nič
         iné! Aká je v tom útecha pre ľudí môjho druhu, pre vyhnancov! Kto sa raduje dnes z
         aeroplánov, rádia, televízie, keď nemá kde hlavu skloniť okrem Golgoty! Pod more, pod zem a
         nad oblaky museli ísť ľudia a obišli sväté miesto umučenia. Bohorovne sa povyšujú, že
         dobyli svet. Nedobyli. Stratili sa spomedzi živých, ktorí tvoria plán Stvoriteľovho diela
         do konca vekov. Nežijú, my sme sa presvedčili o mŕtvych. Mŕtvoly lietajú v aviónoch,
         mŕtvoly sedia v cadillakoch, mŕtvoly ľudské sa plavia po moriach a krása neba i zeme nie je
         im krásou, nikdy nebola pre mŕtvych. Dary sveta, chcú ochutnávať, ale tie ich roztriešťujú,
         cicajú im krv. Raz zahlušujú, raz zvádzajú k bitke. Už sme všetko mali, vrátajúc do toho i
         otrávenosť myslí, i zatupenosť ducha. Máme hrôzu. My sme pri tragédii.
   </p>
   <p>
    A na Golgote v súmraku Veľkého piatka dohasína život Slova. Slovo dohovorilo. Boli tam
         tri-štyri osoby. Odídu i tie, keď mŕtve Slovo snímu zo šibenice. Za chviľu ich tam už
         nebude. Po roku-dvoch, po storočí-dvoch zasa a zasa tam budú. Ony ostávajú večnými
         strážcami Golgoty. Na Golgote ostáva svätá Krv.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578714">
       </a>
       V horách
      </h2>
     </div>
    </div>
   </div>
   <p>
   </p>
   <p>
   </p>
   <p>
    Nemám, kde oči oprieť, nemám, kde srdce položiť — zažalostil som, odchádzajúc do
         Sabínskych hôr, kde som tri mesiace strávil v tichu a nekonečnej samote.
   </p>
   <p>
    Z Ríma som bol poslaný do mestečka Salisano za kaplána ku Bielym sestrám. Tam hore vo
         vrchoch stál osamote ich kláštor a malý domček pri ňom pre Pátra. Došiel som tam v ktorýsi
         sychravý novembrový deň a triasol som sa od zimy, to mohol každý vidieť, ale chvel som sa i
         od utrápenia a nepokoja v duši. Okolo mňa bola odumierajúca zeleň prírody i kopce akoby pri
         odchode na odpočinok. Oblaky chodili okolo môjho domčeka, krahulce i vrany, iný nikto. Dolu
         v rokli hučal potok, tiež ho nikto nepočúval, len ja sám. Keď vetry zavýjali nad úvalmi
         vrchov, podišiel som k obloku a díval som sa do prázdneho sveta, bol som ako opustený Syn
         Boží na Golgote. Vidíš ma, Pane, keď trpím? Veď umieram, ako Ty na kríži. Nemám tu bratov,
         niet v čom nájsť úľavy. A nebezpečenstvo smútku a pokušení ani na svätých pustovníckych
         miestach ma neobišlo. Horšie je samému, viac skľúčenosti, viac opustenosti znáša. Poznal
         si, Pane, čo je to, keď si bol sám. Hľaď, aká ľudská zrada, opustili Ťa takmer všetci.
         Hľaď, aké je nebezpečenstvo mojej slabosti: ešte i ja utečiem spod kríža a nepôjdem Ťa
         hľadať, keď budeš vo vyhnanstve zomierať na kamennom vrchu. Veď sa Ti stali učeníkmi, mal
         si ich dvanásť. Kde boli? Sv. Ján sa triasol pod krížom o Tvoj život, ostatní už nemali ani
         očú, ani ušú, keď si sedem ráz zaúpel na dreve. Len si na to spomeň, ako si ich deň predtým
         hostil svojím telom a krvou, jeden bol hneď hotový Ťa odkupčiť, druhý Ťa zaprel, deviati
         utiekli, ostal len jeden-jediný. A i ten v čase Tvojej úzkosti išiel spať. Hľa, Pane,
         takých nás máš, dnes som zbehom a niet istoty, či by som vedel zomrieť za Teba. Tí ostatní
         zomreli. Ale ja sa trepocem v Tvojich rukách ako pstruh, lapený na háčiku udice, chcel by
         som sa nazad dostať do svojich vôd, z ktorých si ma vychytil a nad ktorými ma dnes držíš.
   </p>
   <p>
    V Sabínskych horách som sa zahľadel do seba, skúmal som život svojej duše. Prišiel som
         na to, že som hriešnik, najostatnejší medzi tvormi. Prišiel som na to, že vyhnanstvo je
         pokuta za moje hriechy. Ó, Ježišu Kriste, máš moc, pomôž mi, aby som sa postavil na nohy.
         Vezmi si ma do náručia, tú zblúdenú ovečku. Veď ty si už pozbieral po svete mnoho
         vagabundov, lotrov, hriešnikov. Čím boli sv. Dismas, sv. Pavol, sv. Augustín, Mária
         Magdaléna prv, ako si ich privinul do svojho lona! Čímže bola sv. Margita z Cortony! Ty
         vieš, Bože, že neboli ani hodní, ani pripravení na zásah Tvojej milosti. A čo si povedal o
         tých, čo sedemdesiatsedem ráz zhrešia? Všetkým si vedel odpustiť, všetko si vedel napraviť.
         Pane, ja viem, že na tej lodi si i Ty, čo sa so mnou dostala do búrky, ratuj ma!
   </p>
   <p>
    Mal som mnoho, premnoho času na premýšľanie, na meditácie, na modlitby, na oplakávanie
         hriechov. Svojim priateľom do Ríma som napísal: mohol by som tu aj zomrieť, je tu len Boh a
         Rudo Dilong.
   </p>
   <p>
    Ach, nepochybujem, že Taliansko dalo svätej Cirkvi toľkých svätých tak ľahko, ako ľahko
         táto zem slnečná plodí svoje južné sladké ovocie. V tejto krajine je to samozrejmé. Tu sa
         nedá ani zhrešiť — tak sa mi chvíľami pozdávalo. Príroda vezme človeku srdce, a to srdce
         stane sa spevavým, ako vtáča Božie; len by sa chcelo vznášať výš a výš! Nebo nad Talianskom
         je čisté, i oči sa očistia, keď hľadia naň. Myslím, že sv. František by nemohol byť inde
         svätým Františkom, len v tejto nádhernej krajine slnka, hôr a vtáctva. Jeho duch nebol
         ovládaný telom, tu mu nebolo treba žiť v tele. Žil v Bohu, žil v Otcovi na nebi, žil v
         bratovi slnku, v bratovi vetríku, v bratovi vzduchu a v sestre smrti.
   </p>
   <p>
    Tak som žil v Sabínskych horách aj ja. Brat domček a sestra zima boli mojimi spoločníkmi
         na potešenie. Chýbali mi sestry cigarety. Ba — čo už robiť!? Len to ma zohrievalo v
         samotách a v strašnej zime. Spával som oblečený, jednu deku som mal, to ako by som sa bol
         prikryl samým snehom.
   </p>
   <p>
    Večerami, keď už som mal dennej samoty primnoho, potešoval som sa blízkymi vrchmi a
         horami. Priesvitná tma ležala na nich ako krotká zver, nebo bolo fialovo jasné a hviezdy na
         ňom horeli v ďalekých svetoch. Stál som na verande domčeka a hľadel som tým smerom, odkiaľ
         azda len vetrík mohol mi niečo pošepkať o stratených slovenských vrchoch a horách. Pripadal
         som si ako presadený kvet. Už nemám vlastnej pôdy. Ale koho to na svete zaujíma, keď dnes i
         stromy možno rúbať, i kvety šliapať, i srdcia ľudské podupať!
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578915">
       </a>
       Na oceáne
      </h2>
     </div>
    </div>
   </div>
   <p>
   </p>
   <p>
   </p>
   <p>
    Bolelo ma srdce, keď som odchádzal z Európy. Som Európan a ostanem Európanom. Iné
         svetadiely si chvália svoju kultúru, svoju civilizáciu, svoju tradíciu, ja neupustím zo
         svojho európskeho vkusu.
   </p>
   <p>
    Pravda, tento moment európanstva teraz nehral nijakú úlohu, lebo som neodchádzal s
         túžbou dostať sa do krážov iných svetových kultúr, ale odchádzal som od skazy európskej,
         ktorá prišla s vojnou a visí vo vzduchu, dodnes. Povedal som si: Preč, preč zo starej
         Európy, ďalej, ďalej od trosiek, od záhuby, od úpadku, súmraku a zúfalstva! Preč od
         bezbožníkov, preč z pekla, preč od satana, preč od bezprávia a krivdy a blíž k pravde, blíž
         k svetlu, blíž k Bohu.
   </p>
   <p>
    Okrem toho, že ako básnik som oddávna sníval o širokých pláňach mora, mal som k tomuto
         nesmiernemu vodnému svetu aj iné vzťahy, o ktorých viem, že boli vrúcnejšie a hlbšie, ako
         výtvor púhej fantázie a rojčenia. Chcel som sa na mori rozprávať s dušou svojou, chcel som
         byť s Bohom sám.
   </p>
   <p>
    V mladosti svojej som túžil plaviť sa raz šírym morom. Vo svojich fantastických
         výpravách brodil som dlho oceánmi, hľadal som pre seba miesto. Môj duch, tiesnený
         nepokojmi, chcel ísť, ísť a poznať, ísť a objavovať svety, lebo s týmto vzrušením prišiel
         na svet a túto túžbu mu dali hviezdy do kolísky. Koľko ráz brázdila vodami morskými moja
         pyšná fregata, koľko ráz, ako dodrúzganý vrak, zmietala sa v búrkach a ja, poranený
         chmúrnymi blankytmi a vyvrátený náznak na vodách, odháňal som divoké šelmny morské a
         zápasil som s besmi, ktoré mi neodpustili, že som sa odvážne vrhal na ich tajomnú ríšu. V
         hlbinách vĺn som sa zvíjal a dolu v tme vôd zazrel som príšery sedmihlavé, ako číhali na
         moje chatrné telo. Tam som sa stretol s driemajúcim starým Leviatanom, obklopeným mátohami,
         ktoré ako psi brechali na moju plavbu. Fosforeskujúce medúzy mi svietili po ceste, keď som
         narazil na potopený Titanic a jeho plavčíci, ako chiméry, obliehali moju bárku. Krížniky
         vojnové blúdiace po dne morskom, som objavoval, nákladné lode s kávou, bavlnou a zlatom
         krúžili okolo mňa, matrózi živí i mŕtvi sprevádzali ma belasými očami a volali na mňa a
         nepoznali moje meno. A ja som bežal od nich preč. I nebo, i obzory som chcel mať na dosah,
         musel som sa náhliť, aby ma nik nepredbehol. Vedel som len jedno: toto more, tieto
         priestory nepatria ešte nikomu, budú moje. Tento svet nekonečnej oblohy, nedohľadných plání
         vodných stane sa mojím a nebude nikoho, kto by mi vzal moc nad slnkom i nad lúčmi hviezd.
   </p>
   <p>
    Ach, ako som bol sklamaný! Vyhýbali sa mi denné slnká i večerné luny, hviezdy sa
         spúšťali za obzory, plávajúce ostrovy prchali predo mnou, ostával som sám, zúfal som a
         všetka moja zakliata krv sa búrila vo mne nad unikajúcimi diaľavami. A nakoniec, keď sa ma
         ujali delfíny, z ich šmykľavých chrbtov hľadel som ustrašene za suchou zemou a plakal som
         za všetkými brehmi oceánov. Ach, koľké zátoky ma vychrlili poza prístavné mestá ako trosku,
         koľké golfské prúdy ma vysotili k skalným morským stenám, kde som sa zachytil ako smeť,
         ktorú už nepotrebuje vesmír, ani more, ani zem.
   </p>
   <p>
    To bývalo za mlada vo chvíľach, keď som nemal miesta na svete.
   </p>
   <p>
    Dnes som svoje vysnívané miesto na ďalekom mori našiel, loď ma odváža do šíreho
         kráľovstva oceánu.
   </p>
   <p>
    Čí život bol od nemluvňaťa nepokojom, kto začínal rásť a žiť pod tlakom strateného
         detstva, kto od malička zápasil, padal, vstával s údermi zakliatej mladosti i tápania v
         temnotách dlhých hodín, kto v slabosti nevedel nič, len vystrčiť holé ruky k nebu, ako
         topiaci sa v krútňave zlých riek, ten večne hľadá svojho strašného dvojníka v šírom horkom
         svete, s ktorým by sa pozdravil v príbuznom hľadaní, utrpení i boji. Koho odplekala bolesť
         a podávali si ho búrky z ruky do ruky, pre koho nebolo dosť, že sám bol na svete a dušu mal
         utrýznenú, ale i sliny a žlté chrchle ľudské nosil prilepené na tvári, kto nielen zo svojej
         viny sa trápil, ale i z viny nepriateľských blížnych a bol odsotený od všetkých rúk ako
         odhodený zdrap handry, ten potom uteká od ľudí a chce sa skryť vo veľkej prírode,
         nepokazenej, hučiacej, živelne pohyblivej, ktorá neúprosne prekričí a pogniavi všetky rany,
         utŕžené na tvári i na srdci.
   </p>
   <p>
    Dnes som kročil na more nie zaspievať spev Maldorora, nie vyvadiť sa so vzdorom a
         spurnosťou, ktorá ma mohla sem zahnať v horúčkach mladosti, ale dostal som sa tu riadením
         starostlivosti Božej, aby som o tejto skutočnosti urobil vyznanie Bohu pred tvárou oceánu.
         Prišiel som na more azda neskoro, azda ukonaný, ubitý a prosím iba Boha, aby som si
         oddýchol.
   </p>
   <p>
    Saluti Oceano! Oprel som sa o palubné zábradlie, ruky mi klesli a slzy mi začali padať
         do mora. Boli dosť horké, mohli sa pomiešať s oceánom. Všetok nepokoj, čo sa ho v živote
         mojom nakopilo do tejto chvíle, ktorý ma hnietil na srdci ako škvrna z čela Kainovho,
         všetku ťarchu plaču, ktorá dusila moju dušu od straty matky až po môj útek svetom, dal som
         do rúk Božích, ktoré ma pozdvihli až k očiam oceánu. Či nájdem na svete miesto, kde položím
         hlavu? Či nájdem ešte ruky, na ktoré by padali moje slzy? Tmavé masívy vodné zahučali, keď
         som položil na ne ustaté oči.
   </p>
   <p>
    Nad vodami rozhýbaného mora som zastal a hlavu svoju ubolenú sklonil som tak, ako siaha
         na ňu pohľad Boží. More kričí, narieka, búri sa, a je tiché. More tu leží ako ľúta levica,
         je krotké. Kde oko dovidí, pozoruje vody, vody bez konca. Hodiny a hodiny stačí hľadieť
         spokojne do vôd, nie preto, že tu niet tvorov, čo sa rušivo miešajú medzi nás a Boha, ale
         preto, že duša dlho hľadala cestu k tichým rozhovorom s Bohom.
   </p>
   <p>
    A zastal som nad morom môjho života. Pane, bol si pri kolíske mojej bolesti, môj zrod
         bol nechránený pred povíchrami. Len čo som sa nohami dotkol zeme, prišla smršť, zviala ma z
         brehov do divých vĺn morských a odnášala ma do hurhaja oceánov. Tam som, Pane, zápasil o
         život svoj od čias dieťaťa a neochutnal som v mladosti svojej nič, okrem horkého kalicha,
         ktorý mi dal svet a ktorý mi z času na čas odnímali od úst Tvoji anjeli.
   </p>
   <p>
    Tam, Pane, vo víroch úzkostí a nepokojov, ktoré ma besne pohlcovali, zadúšal som sa
         prosbami i ponosami pod nebom i nad hĺbkami vodných zákrut, lebo som nemal nič, len vzlykot
         a plač. Tak si ma, Pane, vídal, ako som sa vymrštil nad vody k nebeským azúrom, ako som
         dočahoval Tvoje slnká, ako som tratil sily a padajúc zachytal sa na akýchsi útesoch
         ostrovov a omdletý ostával visieť medzi búrkami a morom. Hádam, Pane, morské albatrosy mi
         nosili pokrm, že som nezahynul.
   </p>
   <p>
    Kdekoľvek ma odnášali prúdy, kdekoľvek ma zahodili vlnobitia, všade si bol, Pane. Keď
         som bol krvavý, nemocný, keď som umieral, ako umiera denné slnko, keď som padal do mrákot a
         telo i duch môj hasli, keď som v dlhých agóniách odchádzal zo sveta, stál si pri mne, Pane,
         a striehol si na môj dych.
   </p>
   <p>
    Pane, vieš, že som bol deckom vzbury, deckom vzdoru, deckom neposlušným. Vzpieral som sa
         všetkému na svete a nič mi nebolo nedotknuteľné. Bol som ako obluda, ako bludár, strach
         šiel zo mňa, fantómom som bol, hotovým fantómom. A ja viem, Pane, ako si ma vtedy pevne
         držal a kričal si na mňa: mne neujdeš! More sa vôkol búrilo a Ty, Pane, si mal vystretú
         ruku a velil si vetrom. Vtedy, čo nastalo chvíľami ticho, načrtal sa na obzoroch môj
         spustnutý tieň, tieň stroskotanca, mávajúceho ešte rukou vo vetre. Ako som sa dostal na
         hladinu z toľkého dna mora! Pane, v ktorých hĺbkach si ma videl! Na ktorých povrchoch som
         mátal! Povedz, Pane, z ktorých priepastí si ma ťahal! Nebolo nikoho na svete, odpudil som
         od seba ľudí, napokon aj divá zver ma obchádzala, len Tvoja ruka rozhrňovala mračná a Tvoj
         Duch sa vznášal nad vodami.
   </p>
   <p>
    Inokedy, Pane, býval som úplne v Tvojom zajatí. More môjho života bývalo vtedy
         majestátne pohyblivé, chvíľami mierne zvlnené, chvíľami aj rozbúrené, lebo taká je hladina
         našich rokov. Nemožno byť bez pohybu, nemožno stáť, v stojatých vodách všetko zakysne,
         zhnije. A tu si ma, Pane, vzal do náručia a priniesol si ma do svojich prístavov. Tam mi
         ostala ležať hlava na Tvojom srdci, ako padla, keď si ma bral na ruky. Dal si mi vedieť,
         ako miluje Tvoje srdce, dal si mi lásku, nechal si ma zalievať sa slzami pokoja a ja som
         kričal či blúznil: Pane, dobre je mi tu! Potom si ma poslal k mojim blížnym, ponajviac k
         zablúdeným úbožiakom, k deťom nikoho, aby som im povedal; chudobným sa hlása evanjelium,
         slepí vidia, hluchí čujú, kráľovstvo Božie prišlo na svet. Dal si mi, Pane, do srdca oheň,
         do očú teplotu, dotkol si sa mojich úst a pomazal si moje ruky i povzbudil si ma: posielam
         vás ako ovce medzi vlkov, blahoslavení, ktorí trpia… Áno, Pane, i to prišlo. Na mojom
         svätom rúchu, keď som sa k Tebe vracal, videl si pľuvance. Bol som neprijatý, preklínaný
         pre Tvoje meno, ale Tvoja tvár bola nezmenene milá, nekonečne milá, svätá. Nedal si mi
         zúfať, ani rúhať sa Tvojim stvoreniam. Potom si ma viedol po dlhých samotách, mnoho ráz som
         sa Ti vyšmykol z rúk, mnoho ráz som v zápätí popolom posýpal svoju hlavu a na kolenách so
         slzami som Ťa prosil: „miserere mei, Deus“ — zmiluj sa nado mnou, Bože. Neodohnal si ma,
         aký zázrak; nezavrhol si ma a mal som za sebou mnoho krivých chodníkov a vydriapal som sa z
         dlhého radu čiernych hodín, ktorými som bol zasypaný ako kamením. Presvedčil som sa, že
         nesmierne milosrdenstvo Tvoje neprevýšil som hriechmi ani ja, ani svet. Videl som, ako s
         úsmevom si ma vyzeral, keď som sa blížil k Tebe z planých ciest, ufúľaný a zaprášený. Pane,
         naveky budem hlásať divy Tvojej lásky!
   </p>
   <p>
    Hľa, teraz na šírom oceáne Tvojom, po útrapách, skúškach i úderoch života, smiem si
         odpočinúť na chvíľu, ach, na chvíľu po mnohých rokoch smútku a nepokoja. Nikoho to
         nepomýli, tento svet vôd je ľudoprázdny. Nesmierne priestranstvá morské, neobývané ľuďmi,
         nepoškvrnené zlým človekom, dávajú veľký azyl duši, ktorú unavil život i ľudia. Tu ju nič
         neprenasleduje, nik neutýra. Tu je všetko v Božom poriadku, tak ako v prvý deň stvorenia,
         keď videl Boh, že všetko je dobré.
   </p>
   <p>
    Jedine požehnaný svet na mori! Dvíham oči, hľadím na veľkosť oceánu, kde všetko je
         poslušné Bohu, niet ničoho, čo by bolo odvrátené od Boha. Tu svojho Stvoriteľa nikto
         neuráža, tu niet života vzbúreného proti Bohu, tu niet stvorení, ktoré by boli sprotivené
         so svojím Pánom. Niet nevery, niet zla, niet hriechu, ktorý by sa spurne staval proti
         Všemohúcemu, niet nelásky k Bohu, niet rúhania, niet vzbury, niet preklínania, tu všetko
         žije v pokoji Božom.
   </p>
   <p>
    A vtedy som sa modlil. Človek sa môže vrúcnejšie modliť už len v nebi.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2579294">
       </a>
       Pod Južným krížom
      </h2>
     </div>
    </div>
   </div>
   <p>
   </p>
   <p>
   </p>
   <p>
    Príchod do Buenos Aires nebol nijako dojímavý. Bol to príchod stroskotanca k brehom, na
         ktorých mu nikto ruku nepodal. Slovenský bojovník nemá temer priateľov, kým si ich
         nevybojuje. K tomu ešte v prístave ma vykradli. Z môjho biedneho batôžka vzali skoro
         všetko. Potom som nosil jednu košeľu dva mesiace a dostal som vši.
   </p>
   <p>
    Ešte v Európe dali nám poučenie o Argentíne. Zlá a závistlivá propaganda hovorila nám o
         nej toto:
   </p>
   <p>
    Je to krajina nezdravého vzduchu, nekonečného prúdenia vlhkosti, kašľa a moskytov.
         Materializmus, hnusný a neznesiteľný mamon — to sú jej obyvatelia. Pesos je boh a iných
         bohov nebudeš mať pred sebou ani v chráme, ani v duši, aby si sa im klaňal. Uvidíš avenidu,
         plnú luxusných áut, akoby si videl čertov tanec nad priepasťou pekla, do ktorého sa svet
         rúti naslepo. Keď už do pekla — tak na luxusnom aute! Duch tam nie je nijaký. Európska
         výška, v ktorej sme rástli, európske myslenie, európske spôsoby hľadania hodnôt — to všetko
         je vyvážené nadbytkom mäsa. Najedz sa, naplň si brucho. Bohu slúžiť? Boha milovať? Tomuto
         svetu najlepšie vyhovie jeden indiferentný boh! Aby dal ľuďom pokoj!
   </p>
   <p>
    To hovorila propaganda.
   </p>
   <p>
    Na druhej strane, keď sa pozastavíme nad životom, povieme: človek má všade také
         ovzdušie, aké si stvorí. Dúha tvojho života vychádza z tvojej duše, nie z duše milionára,
         samovraha alebo bohorúhača. Konečne, keď vidíš zlých, treba ti byť horším od nich?
         Pohoršuje ťa, keď vidíš hmotárov klaňajúcich sa zlatému teľaťu? Trepni ich po hlave
         prikázaním Božím. To treba povedať, ale treba mať ruky čisté. Vidíš ľudí padlých? Modli sa,
         ale maj aj srdce čisté. Nie, neslobodne haniť zem, ktorá nám dala prístrešie. Lásku — tú
         musíme mať sami. Trpieť — to nám dá celý svet.
   </p>
   <p>
    I povedal som si: Slováčik biedny, prijímaj všetko, čo ti Boh dá. Tvoje vyhnanstvo nech
         je tvoja láska k Bohu. Ani láska k Bohu nemá na ružiach ustlané. Kristus sa volal Láskou a
         odkaz jeho lásky bol: vezmi kríž svoj! Trp! — to je pojem, to je skutočnosť, ktorá dala
         Bohu svätcov a ľudstvu hrdinov.
   </p>
   <p>
    Tak tiahnem svoju reťaz chvíľ, dní, rokov vyhnanstva, aby som na konci vyznal za všetko:
         nech je meno Božie pochválené. Koľko je krajín, kde som sa horko vyplakal! Koľko je
         zastávok, čo hovorím duši svojej: nekonečne dlhé sú stopy mojich múk a modlitieb. Tiahne sa
         za mnou tieň smútku a pruh zvíreného nepokoja, ako po mori za loďou, ktorú naložili
         bolesťou, predlžuje sa po zemeguli. Kde sú lanské a predlanské svety?! Kde sú kraje a
         krajiny mojich ostatných pútí?! Od Bratislavy po Buenos Aires — to je cesta bolesti,
         nádejí, bojov, utrpenia. Od Bratislavy po Buenos Aires — to sú tisícky kilometrov, diaľky
         kvílenia a modlitby, to je cesta volania po milosrdenstve Božom.
   </p>
   <p>
    Čím ďalej som od rodnej zeme, tým väčšmi sa modlím za vlasť. Oceán neuhasil moju lásku k
         bratom, naopak, volanie diaľok stáva sa mocnejším. A čím viac sa zahľadím večerami na
         hviezdnaté nebo, vždy viac pozorujem, že i tie nebeské svetlá horia tak, akoby boli
         ružencami v rukách Božích, ktoré tu ticho šepkám v záhrade pod viničmi a palmami. Ruženec a
         jeho kríž! Slzy mi padajú, koľko ráz upieram oči na Južný kríž. Tento krásny hviezdnatý
         blankyt — prečo svieti sem a nie i na Slovensko? I pýtam sa: načo tu toľko belasého neba
         nado mnou? Zakrývam svoje oči dlaňou, lebo nevidím Slovensko. I načo sú mi oči, keď nevidím
         Slovensko! Kde je dnes to Slovensko, kde som pil matkine mlieko a anjeli mi spievali? Kto
         mi ho dá? Kto v tomto temnom veku myslí na lásku a na spev anjelov? Keby sme ho ešte raz
         počuli, tlieskali by sme mu ako malé deti. Hľa čistý, spokojný, šťastný spev domova! Zdá
         sa, ako by zablúdil, akoby nemal prísť, akoby nehľadal ľudí, odchádza, uniká, beží preč,
         lebo je vek besnoty, vrážd, nenávisti, nelásky. Lenže tomu nemá kto tlieskať.
   </p>
   <p>
    Slovenská zem! Bože môj, zem spevu, rozkvetu, života leží predo mnou v hrobe tak, akoby
         z nekonečných vesmírov padla dolu tvárou, mŕtva, nehybná, smutná. Ako by človek, ktorý tam,
         kde pokľakne pod ťarchou umierania, zanechal v prachu stopu, ktorá mu odokryje kúsok miesta
         a zlomok hodiny pre smrť.
   </p>
   <p>
    Koľko ráz kľačím pred tebou, ďaleká rodná zem, kľačím, ako na rozlúčku pri mojom drahom
         mŕtvom, z ktorého srdca som začal kedysi žiť. Ruky spínam pri Otčenáši, lebo len tak môžem
         dočiahnuť to mŕtve telo, ktoré smiem pohladiť modlitbou, slzami a bolesťou.
   </p>
   <p>
    Ach, modlím sa za vlasť, za trpiacich, nech sa znesie požehnanie Všemohúceho do údolí, v
         ktorých i slzy vyschli, i zem spí pod ľadom. Dopraj nám slobody, ktorou sú nám tvoje ruky,
         tvoje náručie. Nenechaj, ó, Pane, zahynúť nám bez zeme, ktorú by si prv rukami nedočiahol a
         náručím neobjal!
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2579523">
       </a>
       Vek na ulici
      </h2>
     </div>
    </div>
   </div>
   <p>
   </p>
   <p>
   </p>
   <p>
    Pýtam sa a pýtajú sa milióny ľudí: prečo Boh potrestal svet? Prečo sme stratili domov,
         slobodu, štát? Prečo žijeme v neistote o životy? v neistote o nádej? o budúcnosť? V čom
         väzí vina hnevu Božieho, že sme pokutovaní ako zlí anjeli neba, vyvrhnutí a potulujúci sa
         po pustých a vlhkých krajinách sveta!
   </p>
   <p>
    Stačilo mi vidieť mestá, ako Rio de Janeiro, Sao Paolo, Montevideo a mohol som povedať:
         skaza sveta prišla na ľudí. V týchto rokoch pohanstva a kultu hriechu, keď v ľuďoch besnia
         fúrie, nevystupuje do neba nijaký dym z obete Ábela spravodlivého a s hromobitím hory Sinaj
         nie je spojený dav dolu na námestiach čo tlieska zlatému teľaťu. Hlas Boží, ktorý mal
         hrmieť do svedomia ľudí, odráža sa od betónu veľkomesta, kde miesto sviatkov Božích vládne
         záhaľka tela i duše. Nebol tento vek ani trochu dotknutý výzvou svojich chrámov: čiňte
         pokánie! Až medzi davy nemohol sa dostať veľkňaz v bielom rúchu. Ó, koľko sa musel modliť
         za všetkých ten niekto, koho viera bola väčšia ako moc diablova nad svetom. Ó, ako veľmi
         musela prenikať do neba prosba ktorejsi duše, keď sa dav na ceste do krajiny Lucifera
         vzrušene zastavoval a pýtal sa: kto nás znepokojuje? A nedali sa znepokojovať. Vpád
         barbarov s krikom a hurhajom valil sa ďalej po mestách a mestečkách, občania Bábela
         vynášali sa na rukách, rozvrat a besnota sídlila v ich prsiach.
   </p>
   <p>
    Na mestá betónové ľahol súmrak vekov a do očú ľudských vchádza príšera apokalyptická.
         Mrakodrapy sa chcú zachytiť oblakov, a nezachytia sa. Ani ľudí nezaujíma to, čo sa deje vo
         výškach. Tam po temných kútoch aveníd, ulíc a uličiek leží človek na chodníkoch ako
         pohodený ohryzok. Tam sa vláči obeť civilizácie po odpadkoch a chrchľoch a s hulákaním sadá
         k stolom, po ktorých sa leje kyslé víno. Tam ponúka výdobytky nemravu a zvrhlosti: ako
         zabiť svojho druha. Už nie zvery púšte, nie šelmy, ale človek mu je v ceste. Človek musí
         byť premožený, lebo s ním sa stretajú záujmy jeho ziskov, chamtivosti, podvodov a lží.
         Potom po polnociach svojich vrážd spokojne odchádza domov do brloha, v ktorom snuje ďalšie
         úklady a prehrýza sa nepokojne k novému ránu.
   </p>
   <p>
    Vonku na perifériách veľmiest iný druh človeka zobudil sa na zavolanie čudesných nových
         dní. Sám nevie, ktorou púšťou sveta dýcha jeho život. Nerozmýšľa, nedebatuje. Nezaujíma ho
         úsmev a spev ani modlitba. Fajčí cigarety, tmolí sa po uliciach, živí sa nenávisťou. Druhí
         majú milióny, nie on. Svoje zlorečenie vyvaľuje ako vyplazený jazyk na rodinné obytné
         štvrte mesta a na kamenných obrov, ktorí nikdy nebudú jeho. Jeho ateizmus rozbehol sa do
         metropoly v sprievode diabla, ohavne nahého, obliateho smolou, zápachom a zlou slinou a
         vyvádza nehanebnosti pred každým domom a vo všetkých dvoroch. Vráža medzi davy, upozorňuje
         na seba, že je tu. Jeho triumf sa darí, nikto mu nezlorečí. Potom sa k nemu pridávajú iní,
         pridávajú sa všetci. Pošmúrni krvilačníci, pozbieraní po svete, ako ich potratili
         protiduchovné revolúcie, nijako sa neusilujú rozísť sa, neželajú si koniec rozvratníctva.
         Postávajú v hluchote dlhých hnevov, niet zákona, niet represálií, niet trestných sankcií,
         niet polície na to, ako ľudí prinútiť k láske. Ostatne, čo by aj pomohlo človeku, keby
         brachiálna moc za ním hrmotala kladou ako rinčiaca reťaz, visiaca z rúk a zo šije otroka,
         ktorý sa dovliekol ku gilotíne, keď sa nepolepší! Gilotína nevychováva k láske.
   </p>
   <p>
    A uprostred tupých boháčov a žiarlivých bedárov zjaví sa naraz nevídaný úkaz: pomedzi
         všetkých ide človek, stvorený na obraz Boží. Ide ojedinele. Ufúľanci i úžerníci pľujú na
         neho: beda vám, spiatočníci, ktorí ste zdvihli na ceste spadnutého úbožiaka Krista! Mal
         počas vekov zahynúť, nemalo stopy po ňom ostať! Beda vám, svätí, ktorí ste niesli sviecu,
         zapálenú na počesť prítomnosti Božej. Nepotrebujeme dozor z neba, preč s tým prežitkom!
         Beda vám, proroci, ak ste vbehli do mesta s horiacou fakľou a idete hlásať príchod éry, v
         ktorej sedmihlavá obluda bude sputnaná vo vrchoch a pastieri budú môcť úvalmi hnať biele
         stáda! Beda všetkým, ktorí chcú uveriť, že Boží Syn má sa zjaviť v oblakoch v sláve a
         velebnosti! Preč s poverami a babonami!
   </p>
   <p>
    Plač svätých ozýva sa opustenými zátišiami popred chrámy, z hlbín storočí šumia ich
         tiché modlitby, bijú do pŕs každého, kto zablúdil do ich končín a zvestujú dni Božej
         trpezlivosti.
   </p>
   <p>
    Zatiaľ okolo súsoší na námestiach vetry sa prehnali, z korún a paliem mučeníkov vyšiel
         bolestný zvuk a nikto nesňal svoj klobúk pred Jánom Krstiteľom, aby pozdravil hlas
         volajúceho z púšte. Každý sa díval, z akého vzdoru títo svätí vytrvávajú na svojich
         miestach!
   </p>
   <p>
    Stoja tu ešte chrámy Božie, priestranné, prázdne, vojny im pobrali veriacich, to prišlo
         vo vzduchu, to sa dostalo i tu, kde vojen nebolo. V týchto chrámoch iba fresky a arabesky
         chytajú sa múrov, ako jesenná pŕška lístia. Kto zastal v ich kolosoch, pýtal sa: načo toľko
         priestoru? Pre tých, čo ulicami veľkomesta tvoria masy ľudu, priemyselníkov, obchodníkov,
         bankárov, lupičov a vrahov? Nemajú kedy zbadať kostol! Každému z nich je náhlo, skoro by sa
         pošliapali. Zhon, ruvanie sa za väčším koštiaľom, jarmočníctvom, kupčiarstvo i keťasenie je
         jediným hýbadlom života; všetkého je plný svet a trma-vrma je domovom pre každú usužovanú
         kastu. Ľudia bežia okolo kostolov a nevytrhne ich z tlačenice Boh, ktorý zastal práve predo
         dvermi. Bolo by treba povedať: Pochválen Pán Ježiš Kristus! Bolo by treba prihovoriť sa mu:
         Prešiel si, Pane, pomedzi mravenisko, volajúce biede ľudskej: Hosanna! Teraz vchádzaš do
         nebeského Jeruzalema, to nikoho, vidíš, nezaujíma. Zjavil sa tvoj sluha vo dverách pri
         tebe, povedz, koho to upúta? Kňaz? I ten nám chce niečo pripomenúť? Za chvíľu povisí na
         Golgote. Čo sa stane? Nič. Je menej o jedného z tých, čo boli nepohodlní. Svet ich
         neoplače, ľudia pri studenom stisnutí ruky si na nich nespomenú.
   </p>
   <p>
    V chráme sa odbavuje omša svätá. Priestory katedrály zunia tichom, niekoľko žien sa
         privlieklo do blízkosti oltára. Vonku pred chrámom hučí a jačí ľudský hurhaj ako na
         parenisku. Autá so sirénami, ako valiaca sa rieka dolu veľkomestom, ženú sa s milionármi,
         burziánmi a frivolnými dámami za nenájdeným šťastím. Tam blízo katedrály veľké kasína
         pohlcujú státisíce občanov túžiacich po rozptýlení. Tam poniže parfum, likér a dym voňavých
         cigariet Virginie vanie z vetrajúcich sa lokálov. Deň a noc tu stoja otvorené zábavné
         podniky najfantastickejšieho druhu pre ľudí, ktorí hľadajú vzrušenie alebo umŕtvenie
         nervov. Medzi plyny áut po avenide a medzi húfy davov vrieskajú reklamy kupcov a pokrikujú
         kameloti. Vozidlá, čo stoja kraj cesty ako nekonečné húsenice, zabávajú svojich panských
         šoférov hudbou z rádia, kým v herniach ich majitelia utrácajú peniaze a tlieskajú čertovmu
         tancu nad priepasťou pekla. Nahé mulatky im sedeli na kolenách, keď sa išli občerstviť do
         baru. Ulica vybuchuje a šumí ako šampanské a všetko chce piť tento zbláznený nápoj života,
         každý beží ozlomkrk nastaviť ústa moku bohov i nebohov. A v chráme sa skončila omša, na
         oltári bola Krv, obetovaný Kristus, uložený do hrobu veľkomesta, hukom ulice ako kameňom
         zavalený, odpočíva v pokoji. Svet o tom nechcel nič vedieť. I zajtra bude omša svätá a
         pôjdu autá, tramvaje, davy a deň ďalej; a kostol bude odporný i tým zo štvrte milionárov, i
         tým z periférie.
   </p>
   <p>
    Tupá rezignácia, apatia zeme a skazenosť pokolenia dozrela pre deň Božieho hnevu.
         Smrteľný nezáujem, nevera v Boha, hluchota duší sprevádza náš vek na ulici, v ktorom ešte
         neumrel Boh pod bremenom tejto exaltovanej éry.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2579791">
       </a>
       Jeden mesiac zápisníka
      </h2>
     </div>
    </div>
   </div>
   <p>
   </p>
   <p>
   </p>
   <p>
    November 1948
   </p>
   <p>
   </p>
   <p>
    1. Vojnu nevyhralo ľudstvo, to je chyba, vyhrala ju nenávisť. Čo ostalo po nej? Vojnoví
         zločinci. Na jedných zločincov prišla spravodlivosť ľudská (súd v Norimbergu). Na iných
         príde spravodlivosť Božia. To bude súd druhej kategórie vojnových zločincov.
   </p>
   <p>
    2. Komu osožila druhá svetová vojna? Zaiste nikomu. Vojna sa skončila a nepriateľmi sme
         si ďalej.
   </p>
   <p>
    3. Je po vojne? Je pokoj? Čo pomôže pokoj, keď niet vojny!
   </p>
   <p>
    4. Je hrozné prejsť v tomto štvormiliónovom meste okolo státisícov ľudí denne a
         nevidieť, ako sa modlia.
   </p>
   <p>
    5. Som unavený. Niet dňa, aby som videl dopredu.
   </p>
   <p>
    6. Vo svete je málo šťastia, menej lásky a najmenej dobrej vôle. Na to všetko politici
         nemajú kedy.
   </p>
   <p>
    7. Okolo všetkého na svete sa chodí po palcoch, len okolo duše ľudskej nie. — Dnes som
         nikoho nevidel, chvála Bohu.
   </p>
   <p>
    8. Nevinným dušiam neprekáža to, že sú na svete vinníci, modlia sa za nich. Či aj
         modlitba môže byť prekážkou?
   </p>
   <p>
    9. Bude treba sa nám aj modliť, nie iba debatovať. Na zasadnutí SOV-u mi vyčítali, že
         nič nerobím. Myslel som si: vy posielajte telegramy do USA Trumanovi, Marshallovi, ja do
         neba. Telegram môjho jedného Otčenáša vôbec nie je nákladný, rýchlejšie príde na určené
         miesto a je povšimnutý.
   </p>
   <p>
    10. Len, preboha, nech je nás nie 400. Už nevydobyjeme slobodu Slovenska!
   </p>
   <p>
    11. Nerád mám ohnivé slová. Oheň prestane a slov niet.
   </p>
   <p>
    12. Západ — to je večný jarmok slov — za doláre. Kedysi platilo: „fiat justicia, pereat
         mundus;“ dnes platí: „fiat dolar, pereat libertas.“
   </p>
   <p>
    13. Boh dáva všetkým ľuďom všetko: veselým veselosť, smutným smútok.
   </p>
   <p>
    14. Svet sa stal naposmech smetiskom. Byť zametačom ulíc je už len privilégiom Božím.
   </p>
   <p>
    15. Mal som na sebe celú váhu dňa, bol som úplne sám.
   </p>
   <p>
    16. Keď sa Slováci vo vyhnanstve vadia, rozmýšľam nad tým a neviem, čo je to. Dedičná
         zaťaženosť? Zvrhlosť? Zlomyseľnosť? Odpovedám si: Boh je láska a Slováci sú bez lásky,
         preto ich bolo treba rozohnať po svete ako Židov čo Krista umučili.
   </p>
   <p>
    17. Ako zomierajú každý večer vrchy v diali, zomiera mojich 43 rokov. Očistec na
         pokračovanie.
   </p>
   <p>
    18. Ľudia sa hádajú o budúcnosti sveta. Toľko je prorokov na svete, že cítime potrebu,
         aby bolo povedané aspoň jedno proroctvo.
   </p>
   <p>
    19. Komunisti všade na svete chcú — nie povaliť kapitál, ale zmocniť sa ho. A zaujímavé:
         preto, lebo ho nenávidia.
   </p>
   <p>
    20. Truman nedávno povedal: „Netreba komunizmus v USA zakázať. Komunizmu možno predísť
         väčšou a lepšou demokraciou.“ Komunizmus je organizovaný satanizmus, je legálna zločinnosť.
         Satan i zločinci kašlú na demokraciu. Zločinci nikdy nežili v biede, nepotrebujú zlepšenie
         svojej životnej úrovne, na zločincov treba trest, nič iné.
   </p>
   <p>
    21. Západu my vyhnanci nie sme potrební. Sme im ešte vždy vojnovými zločincami. Nechcú
         nás, boja sa nás. Nie je to vlastne strach, ale nenávisť. Aká satanská zvrátenosť:
         nenávidieť porazeného!
   </p>
   <p>
    22. Kedysi som čítal: zabíjal a deptal — z túžby žiť, napáchal hŕbu bezprávia — aby bol
         bezpečný. Kto? Literárny kritik?
   </p>
   <p>
    23. Máme exercície. Páter, čo má exhorty, šušle popod nos, nič mu nerozumiem. V
         kastílčine som ešte prislabý. Dnes z celej exhorty som rozumel iba šesť slov: „Beati
         mortui, qui in Domino moriuntur.“ Povedal to latinsky a myslím, že to stačí nie na jednu
         exhortu, ale na celý život.
   </p>
   <p>
    24. Koľko rokov má môj smútok? Ach, či môže byť smútok starý?
   </p>
   <p>
    25. Svätý Anton z Paduy hovorí o závistníkoch: Vy budete pašou pre diabla a vaša duša
         bude dobrým jedlom pre pekelného hada. — Pýtam sa: čo si čo máme závidieť v boji za
         oslobodenie Slovenska?!
   </p>
   <p>
    26. Vidím v kníhkupeckom výklade knihu o minulej vojne. Na obálke knihy tri hlavy:
         Stalin, Churchill a Roosevelt. Dali ste nám všetko, čo ste mali. Nepovieme vám Pán Boh
         zaplať!
   </p>
   <p>
    27. Nič. Ani jediný dobrý človek sa neukázal.
   </p>
   <p>
    28. Ťažko nám padne volať do hluchého sveta: sme Slováci, chceme svoj štát. Prečo? Pred
         kým máme neustále padať na kolená a prosiť za odpustenie viny, že sme príslušníkmi
         slovenského národa? Koho máme my do nekonečna molestovať, aby sa zmiloval nad nami, že sme
         Slovákmi a chceme na jednom kúštičku zemegule žiť! Tých máme prosiť, ktorým je
         ľahostajnejšie naše utýranie, ako naše právo na slobodu? Ak veríme, že po premožení
         červeného antikrista nastane kráľovstvo Božie na zemi, stane sa tak istotne bez zásahu
         lotrov a kupcov s národmi. Kráľovstvo Božie nie je pre lotrov.
   </p>
   <p>
    29. Nemal som na tramvaj desať centávov. Chcel som sa postaviť na roh ulice a volať na
         okoloidúcich: kúpte si moju chudobu, prídete do neba, stojí len desať centávov.
   </p>
   <p>
    30. Za úsmev by som sa hocikomu poďakoval. Za utrpenie treba ďakovať Bohu.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2580084">
       </a>
       37 hodín v oblakoch
      </h2>
     </div>
    </div>
   </div>
   <p>
   </p>
   <p>
   </p>
   <p>
    Bože môj, ísť ďalej, nebyť tu dlho — to je vzdych nás, čo sme vo vyhnanstve. Odchody,
         večné odchody, diaľky, volajúce diaľky — to sú prístavy našej budúcnosti. Za obzormi, za
         vodami — tam kdesi je hviezda nášho šťastia. Ach, zbaviť sa príťaže času a priestoru,
         príťaže, ktorá väzní, zbaviť sa miesta, ktoré unavuje, odísť — odísť, odletieť, mať krídla
         ako vtáky, byť inde, byť ďalej, byť ešte raz tam, kde sa žije. Žiť, nezomierať dlho, žiť!
   </p>
   <p>
    Je v nás večný nepokoj a prežíva ho, kto osudmi a bolesťou bol zahnaný tam, kde nikdy
         nechcel byť. To sme my. Túžime ďalej, napred a blíž k tomu, čo je ešte naše. Náš
         spravodlivý žiaľ nami lomcuje a zmieta srdcom naším, keď sa nám čo i len na chvíľu podarí
         roztrhať okovy nášho domova, ktorý domovom nie je. Chceme zabiť svoje sklamanie. Ach, čo to
         stojí utrpenia a námah dostať sa k vykúpeniu svojej túžby! A predsa nie je úplným
         vykúpením.
   </p>
   <p>
    Bože dobrý, bolo mi nakoniec aj bolestné hľadieť za zemou, keď sa môj avión rozbehol a
         zahučal v oblakoch. Skoro budú tri roky, čo som Buenos Aires poznal a hľadal v ňom svoj
         život. Toto mesto som ani nemiloval, ani nepreklínal. Vyhnanstvo, opustenosť, žiaľ,
         priatelia, stretnutia, útechy, boje, poézia, ružence — ach, všetko — všetko mi hovorí:
         vrátiš sa. Koľko ráz som večerami a do hĺbky noci opieral sa rukami o oltár, aby som sa
         dostal k chvíľam oddychu, úľavy, pokoja. Vrátim sa.
   </p>
   <p>
    Betónové kvádre tejto metropoly Argentíny sa za mnou strácali pomaly v raňajšej hmle.
   </p>
   <p>
    Potom to už bolo bez vzrušenia. História takej cesty Buenos Aires — New York nie je
         napínavo zaujímavá. O ôsmej ráno odlet. Sedíme. Stewardka Miss Peterson ponúka nám deky na
         nohy. Za chvíľu zhasnú červené svetlá, môžeme fajčiť. Dávajú kávu s chlebíčkami, pustia
         ústredné kúrenie, ponúkajú žuvaciu gumu. Preletíme Rio de la Plata, sme o deviatej v
         Montevideu. Letíme ďalej, obedujeme, stojíme v Sao Paolo, Riu de Janeiro a ešte raz v
         severnej Brazílii, potom vo všetkých Guineách, v Porto Ricu a konečne v New Yorku.
         Brazílske hory a rovníkové pralesy nedávajú nič na pobavenie, oblaky sú nudné a svet
         vzduchu neslýchane prázdny. Búrka nás pohádzala, pohladilo nás pohľadom šíre more pod nami,
         deň bol dlhý, noc na spanie zlá.
   </p>
   <p>
    Čo bolo robiť? Díval som sa oblokom dolu na zem a rozjímal som o Božom usporiadaní
         sveta. Omyl je to, omyl — túžiť po oblohe nebeskej. Básnici, rojkovia, milenci chcú
         hviezdy, človek chce to, čo nemá. Boľavé duše hľadajú svoj únik, bežia za akýmsi belasým
         motýľom a nikdy ho nedochytia. A potom zúfalo túžia po návrate.
   </p>
   <p>
    Vo výškach nad Južnou i Strednou Amerikou rozmýšľal som, akým mraveniskom je život
         ľudský na svete. Niečo chceme, niečo máme, niečo stratíme a niečo sme nedostali. Viete,
         mohol som k samým hviezdam letieť, nič by mi nepomohlo. Ak niečo chcem, ak niečo mám, to mi
         môže iba zem dať. Ak chcem žiť, to môžem iba na zemi. A, naozaj, po jednodňovom lete som už
         mal dosť výšok. Túžobne som hľadel dolu na našu zem. Chcelo sa mi vidieť ľudí na pevných
         kontinentoch, kde sa boria so životom, kde zápolia o svoje bytia, kde plačú i jasajú,
         strádajú a aj dary Božie prijímajú, ako im ich matka zem dáva. Chcelo sa mi vidieť ľudí,
         akí sme všetci; v potu tváre budeš hľadať chlieb svoj. Tu v lietadle život je ako bublina,
         tu vo výškach je človek chvíľu a nebude ho tu. Hľa, pre výšky sú stvorené orly, oblaky,
         dúha a pre nás stvoril Boh zem. Preto som s rozochvením hľadel dolu a napínal som všetku
         silu zraku, aby som človeka videl dolu v hĺbkach, kde žije a kde ho nebolí srdce, že
         vtáctvo žije v oblakoch a on má svoju chatu. Kde sú tie chaty? Ako malé mravčie kopčeky sa
         tratia pod nami v priepasti. A zaujímavé, začína ma srdce bolieť za nimi. Človek má rád
         miesto svojho pôvodu a gravituje k stredu zeme. Ale kde sú tie milióny ľudí, preboha! To sú
         skoro dva svetadiely, čo prejdeme ponad ne a nevidno duše. Teraz, práve teraz chcem väčšmi
         žiť s ľuďmi, keď cítim, že som tu nad nimi cudzí a mlčím ja a mlčia oni. Toto mlčanie
         zabíja. Cesty ľudské musia viesť od človeka k človeku a tu som vytrhnutý z ľudského
         prostredia, chýbajú mi všetci a viem, že preletíme štáty, niekoľko štátov, a svet je tu
         ľudoprázdny. Čo sa stalo? Ešte silnejšie hľadím dolu a tu — aká škoda — oblaky nás už dlho
         zakrývajú pred zemou a my nič nevieme o zemi a už sa začíname báť, čo je s ňou? Vidím na
         všetkých cestujúcich, s akou netrpezlivosťou nazerajú do oblokov, kedy uvidia zem. Zem!
         Zem! Konečne zasa čistý vzduch a vidíme zem. Radujeme sa, ako malé deti. Tam dolu sú naši,
         myslím si, i keď neviem, kde práve sa nachádzame a kto tam dolu žije. Azda Venezuela? To
         nič, i tam mám bratov. Hľa, vidím v mestách a mestečkách pod nami belejú sa kostoly a je mi
         clivo za oltárom, strašne clivo. Tam dolu sú chrámy Božie s Eucharistiou, tam dolu sú moji
         bratia s láskou k Bohu, tu vo výškach niet chrámov, niet Eucharistie, niet modliacich sa.
         Ach, zvolal som bolestne: vráťte mi moju zem, moje chrámy, mojich bratov. Vráťte mi tých, s
         ktorými ma spája láska i utrpenie, nádeje i zúfalstvá, modlitby i plač! Tu vo výškach nieto
         zložených rúk pri modlitbe, tu je hluchota a prázdnota, tu sme cudzí votrelci, tu vládne
         nemota, hrozná nemota, ako v zakliatom svete. Vráťte nás k ľuďom, dajte nám nazad našu zem.
   </p>
   <p>
    Ako som mohol byť spokojný v niekoľko tisícmetrovej výške, keď osud môj je byť vyhnancom
         na zemi! Ako som sa mohol radovať z toho, že som načas vytrhnutý z biedy na zemi a jej
         blata sa nedotýkam, keď ma ani v aeropláne neprestalo srdce bolieť nad strašným životom
         naším! Našiel som svoju vyrovnanosť po dlhých dňoch rozháranosti a neistoty? Nehnieti ma
         už, koľko biedy, koľko pohanenia a potupenia ľudského ostalo pod nami dolu v údoliach
         krajín? Koľko žalosti a sĺz ľudských sa skrýva v našom pokolení, utrápenom bolestným
         včerajškom, neistom o svoj dnešok, neistom o svoje bytie! Môžeme byť spokojní, že na zemi
         rozrastá sa peklo, satan Bohu kradne duše? Čo nám pomôže aeroplán, čo babylonská veža, keď
         sa trasieme nad životom svojím a nad životmi miliónov! Trosky, opravdivé trosky viezlo naše
         lietadlo a ostávalo nám chvíľami iba prižmúriť oči, nehľadieť na seba, nevidieť zem,
         nevidieť chmáry a čakať na záchranu. Keby sme boli práve na zemi, trávy by sme sa chytali,
         badajúc, že sa topíme. Vtedy mi náš aeroplán pripadal, ako do oblakov vysotený vrak XX.
         storočia.
   </p>
   <p>
    Potom som vzal do rúk breviár, modlil som sa. Práve na ten deň padlo mi čítať v prvom
         nokturne
    <span class="emphasis">
     <em>
      Apokalypsu
     </em>
    </span>
    sv. Jána. Ach, zem, zem! Úbohá, ťažko skúšaná zem!
         Akéže to čaše hnevu Božieho máš prijať z rúk anjela — zhubcu!? Milujeme ťa i preklíname, i
         oplakávame, i utekáme od teba, i túžime za tebou, vraciame sa, chceme žiť i zomierať s
         tebou!
   </p>
   <p>
    Na druhý deň po polnoci o jednej pod nami sa vynorilo more farebných newyorských
         svetiel, zleteli sme a dali sme sa nimi tíško objať.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2580333">
       </a>
       Na rozhraní časov
      </h2>
     </div>
    </div>
   </div>
   <p>
   </p>
   <p>
   </p>
   <p>
    Nad mestom bola rozostretá polnoc. Nik nepozoroval, žeby bola vyrovnaná, zasnená, ako
         všetky noci. Naopak, zdalo sa, že dostáva zvláštnu silu i zvláštne vzrušenie, dočahujúce
         strechy domov i ľudí, čo jej vyjavene vyšli v ústrety na ulice mesta. Ľudia ju chceli
         vidieť nahú. A ona jednako nelíšila sa od iných polnocí. Bola pokojná, krásna, bežiaca od
         vrcholkov kupolí a veží po samé hĺbky nebeskej oblohy. V jej výškach a priestoroch postáli
         hviezdy, ktoré sú tiché od stvorenia sveta, majestátne v svojej nádhere, poslušné Bohu i
         anjelom.
   </p>
   <p>
    Ale dolu pod oblohou stála metropola jedného svetadielu a z jej aveníd v tej chvíli
         rozhučalo sa šialenstvo, ohrozujúce svet. Zauvzal sa človek, že ide stvoriť nové dni s
         novým slnkom, novú oblohu a nové hviezdy, nový úsek časov s novým bohom na nebi i na zemi.
         I vyslovil svoje pyšné: budem ako Boh. Ale ani prvý neposlušný anjel nemal kedy stať sa
         rovným Bohu, ani terajší človek s pokusom pýchy a spupnosti nedostal sa k výške Boha,
         naopak, prv ako sa na to podujal, bol Bohom zavrhnutý a vzal ho hrtan temného pekla. Na
         obraz Boží stvorený človek stal sa horším od zvieraťa, stratil vládu nad sebou, nad rozumom
         i nad vôľou.
   </p>
   <p>
    Polnoc vysotila spodinu do ulíc. Tam sa dostal k slovu spotvorený človek, aby sa rúhal
         Božej nádhere tejto noci, ktorá na strašnom rozhraní dvoch polovíc jedného storočia
         naliehavo prišla klopať na svedomie tohto strateného pokolenia. No nik nepočul jej
         zaklopanie. Zdivené davy sveta boli na nohách, milióny rozvášnených ľudí zahulákali vo
         chvíli jej príchodu. Ulice, priedomia, lokále i strechy činžiakov hemžili sa nedočkavcami,
         holomkami a výtržníkmi všetkého druhu. Už to má prísť, už je to tu! Každý sa ponáhľal
         prispieť k hurhaju polnoci svojím zbláznením sa, svojím rozbesneným jačaním a lomozením. Zo
         všetkých strán ozýval sa rev, vulgárny, surový, prízemný rev. Pijanské, vyžraté hlasy
         korheľov, labužníkov a vyžitých chlípnikov, lenivcov a nedoukov zneli ako chrapot a smrad
         akejsi zdochýňajúcej mrciny, čo ju nechali nezahrabanú na zemi. Vyzeralo tak, akoby zem v
         bezhlavom virvare mala sa pominúť. Azda súdny deň, keď naposledy jeden cez druhého sa
         hádže, výska a pokrikuje, šalie a niet mu už rady ani záchrany. Hľa, perverzný koniec
         sveta, nezvestujú ho anjeli na nebi, ale légie diablov, čo vhrnuli sa do ulíc, tanec nad
         peklom už začal. Námestia páchnu zábavou z úžery, výparom alkoholu, smilstvom a satanskou
         rozpustilosťou. Vek tento už rachotí a rúti sa do svojej nenávratnej podoby, do ktorej Boh
         zahnal prvú pýchu i tých, čo ju vynašli.
   </p>
   <p>
    Čo sa vlastne stalo?
   </p>
   <p>
    V polnoci od tejto chvíle číta sa rok 1951.
   </p>
   <p>
    Silvestrovská noc! Ako radi sme ju strávili kedysi pri večernej pobožnosti, keď sme si
         urobili v chráme Božom bilanciu minulého roku, ďakovali Bohu za všetko, čo v ňom bolo dobré
         i trpké a prosili ho o pomoc pre nastávajúci rok. Milá a prívetivá bola história takejto
         noci.
   </p>
   <p>
    Dnes sa pýtame: kam speje svet? Ide na pohreb jednej epochy, jednej krásnej minulosti,
         ktorá vedela dať i slzy, i šťastie. Ide sa pochovať srdce ľudské, aby sa v človeku nič
         neradovalo čistou radosťou a neplakalo poľavujúcimi slzami. Preč s týmto prežitkom!
         Stvoríme nový vek a nový život. Hľadať Boha v oblakoch — to je pre slabosť ľudskú, hľadať
         ho na zemi — je nerozumné. Človeku dáme viac, ako Boh, dáme mu voľnosť zlým byť, naučíme ho
         milovať hriech, povieme mu: ži, ako sa ti chce, rob, čo ti dobre padne.
   </p>
   <p>
    Človek, ktorý by chcel na výsmech vyniesť každý veľký moment Božej prítomnosti na zemi,
         nezmohol sa ani teraz na iné, iba na svätokrádežné vlúpanie sa do dielne Božej a na
         znesvätenie príchodu plnosti Božích časov. Aká blasfémia! Pretože Boh mu klope na čelo,
         ponáhľa sa postaviť sa vyzývavo pred neho so svojou špinavou nahotou, so skriveným zrakom a
         berie na tvár masku svojej znetvorenej podoby, ktorá už nemá na sebe obrazu Božieho. Kto ho
         to naučil? Kto mu dal odvahu pre takýto bohorúhavý postoj? Veď zajtra bude zlorečiť matke,
         čo ho porodila, až sa mu zosype na hlavu žeravé uhlie zrátaných Božích dní. Naši otcovia sa
         pri hromobití prežehnávali. Či nebudeme preklínať svojich otcov, že sme ich stratili, že
         sme stratili i modlitbu? Kto nám vloží do úst slovo výkriku k Bohu, až príde hodina
         úzkosti!? Tak sa svet zabáva, akoby si ľudia nepriniesli z posledných vojen ani trochu
         strachu a obavy o svoje bytia. Žeby prišlo niečo horšie od vojen, na to, zdá sa, nik
         nemyslí. Ako na to prišli?! Kto im dal istotu, akoby svet šiel ďalej svojou vychodenou
         koľajou, aby mohli spokojne hýriť? Kto im povedal, že sa nejde nič diať? Krv už tečie, ale
         to nie je úzkosť posledná. Začiatok hrôzy je už medzi nami, no preľaknutie ešte len vojde
         do nás. Apokalyptický anjel zhuby je pripravený pustiť sa cestou štyroch vetrov a nám bude
         prichodiť zúfalo triasť sa. No, nejde len o úzkosť a strach, nejde o obavy z hrôz a pohrôm.
         Ide o všetky plány Božie, v ktorých je úmysel nie zničiť a zahubiť človeka, ale zachrániť
         ho. Zachrániť dielo kráľovstva Božieho na zemi, dielo toľkých milostí Božích, dielo
         svätcov, dielo lásky, obetavosti, heroizmu, dielo, ktorému večnú hodnotu dala smrť Syna
         Božieho na kríži. Ríša satanova sa povážlivo rozrastá. Ak pôjde o zničenie sveta, pôjde len
         o jej zničenie, aby satan ani len zdanlivo neprevládal nad Kristom a nad jeho dielom.
   </p>
   <p>
    „Non praevalebunt“ — brány pekla budú oslabené a neprevládnu.
   </p>
   <p>
    Hľa, na nebi tmavom tu-tam blikoce plachá hviezdička, dívajte sa na ňu, je to kvapka
         slzy, vyronená tu na zemi, odnesená anjelmi na oblohu nebeskú, aby zažiarila do temnej
         polnoci. Nikto nevyšiel do ulíc medzi zhýralé davy, ó, dosť hodne je ich, čo sa utiahli do
         chrámu a do svojich samôt, aby na prahu apokalypsy zopäli ramená pred Všemohúcim a prosili
         za seba a za ostatných. Slzy im padajú a to sú hviezdy na blankyte, čo prosia Boha o
         milosrdenstvo a bojujú o desať spravodlivých v Sodome a Gomore sveta. Prijala ich veľká
         obloha nebeská, pod ktorou možno nájsť pokoj a dych, lebo neopustila zákony Božie. Hľa, kto
         v tejto chvíli ide k Bohu so zdvihnutou tvárou k oblohe, jeho pohľad stráca sa v nájdenom
         náručí Božom. Je očistený, zem mu nemusí dať záchranu. Boh sa veľkodušne postará o svoj
         ľud. Deje Božie nepôjdu dopredu a nebudú sa riadiť v zameraní na rev a huk davu, ale na
         tichý šepot tých, čo im ešte v bolestnej modlitbe ostala chvíľa času, aby uprosili
         láskavého Stvoriteľa za nestratených i stratených. V kráľovstve Božom sa bojovalo za nich.
         Hádam tam bolo počuť spev svätých a zavanul Duch svätý pri skrúšenom
    <span class="emphasis">
     <em>
      Veni
         Creator
     </em>
    </span>
    , aby sa nám pomohla stvoriť epocha pre záchranu dietok Božích, lebo so
         zlými majú prijať kalich utrpenia i dobrí. Už poznáme cenu zbožnej prosby a cenu bolesti,
         ktorá ju sprevádza. Ak ide o jediný výkrik, jediné slovo modlitby, ktorým vieme prehovoriť,
         stačí, aby sme dôverovali v ochranu jediného slova.
   </p>
   <p>
    Tam na oblohe je tichá polnoc, mučivý hurhaj sveta neporušil ani za pomoci satana jej
         sviatočné chvíle, ktoré sa tam už slávia ako najvznešenejší symbol príchodu Božej éry na
         zemi. Bude to hodina skúšky, ale súčasne hodina víťazstva krvi Syna Božieho na kríži. Cez
         obetovaného Baránka dostane sa toto pokolenie na cestu pokoja a lásky. Tu zanikne
         kráľovstvo lži, sputnaný bude potvorský človek, ktorý vzal podobu diabla na seba a jeho
         vlastný hurhaj zosype sa na neho, aby stopa všetkých výčinov, ktoré popáchal, bola
         zahladená i s jeho menom navždy.
   </p>
   <p>
    To sa stane i na tejto strane zemegule, ktorú si lichotivo voláme Západom, pripraveným
         čeliť záplave bezbožníctva z Východu.
   </p>
   <p>
   </p>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2580603">
       </a>
       Nádej
      </h2>
     </div>
    </div>
   </div>
   <p>
   </p>
   <p>
   </p>
   <p>
    Časy sú nepretržite zlé. Ohrození sú veriaci v Boha, zvádzaní a pokúšaní vyznávači
         apoštolskej viery, služobníci pri oltári vlasti vylákaní do víru sveta, strácame sa každý
         deň, je nás menej a je nás viac slabých. Huk sveta, nákaza, zhon po nemravnej slobode,
         narkóza pre zabíjanie hodín — to zvádza ľudí vyčerpaných, nedbalých, vyhovárajúcich sa na
         slabosť, majúcich v duši búrku, samu búrku a tupé nervy.
   </p>
   <p>
    Ako sa dostať von z tejto ukrutnosti?!
   </p>
   <p>
    Čas stvoril túto dusnú atmosféru. Čas i mňa chytil kolo drieku, aby ma dohnal k
         rezignácii, k ústupu. A musel ma vziať so sebou, vziať do ďalšieho prelomu tohto veku i
         vtedy, keď som sa nepoddal a nekľakol pred ním na kolená. A tak sme išli horami-dolami,
         veľkomestami, dedinami, do ulíc, na námestia, na púšte i do cely mnícha. Čo mi ostalo, to
         bola boľavá duša a poznačenie smútku.
   </p>
   <p>
    Nehľadím chvíľami, kde sa vzal, kto ho nosí do srdca môjho. Azda je to veľký dar Boží,
         ktorému som od mladosti podľahol a poznal som ho v tvorivej sile poézie. Azda i dnes je
         pohnútkou, aby som so vzrušením duše snoval krásu neďalekých dní.
   </p>
   <p>
    Smútok mi káže tichým sa stať, skromným a pozerať do väčších hĺbok života. Cezeň sa
         dostávam k blízkej budúcnosti, ktorú vyzerám každé ráno pri úsvite dňa. Vyzerám ju so
         zaroseným okom. Bez nej nebolo by v duši mojej svetla, ktoré stvoril Boh. A môžem sa placho
         privinúť k zorám, čo mi ich nosia tieto rána a zasnívať sa do nich a počuť zaspievať ich
         dušu. Toto sú moje sviatky slnka a v ich žiare vystupuješ ty, skrytá, vznešená, božská pani
         môjho srdca. Mal by som ti skoro zrána natrhať v záhrade kvetov a položiť ti ich na stôl,
         aby dýchali, ako ty dýchaš do tváre mojej. Každým ránom si mi blíž, máš so sebou vôňu lúk a
         hôr, zvlňuješ trávy i potoky, všetko, čo mi nesie kus šťastia, kus oblohy na nebi. Ó,
         bielunké oblaky, čo sa nahlas ponáhľajú ku mne, aby mi celý čas nebolo žiaľno, ako jasne
         hovoria o tvojej prítomnosti! Iste ich za sebou strhávaš, nohy tvoje sú sladké, rosu na
         nich nesieš. Ešte si vzdialená, ligoceš sa ako vidina a diaľky ťa držia. Komu patria tieto
         ukrutné diaľky? Ako sa ich dotknúť v ich začarovanom pásme? Moje ruky sú ťažké, azda v tej
         chvíli prosia milosrdenstvo Božie, podopierajú celú zem a čakajú na lúče tvoje. Ponáhľaj sa
         v rozkvete, pani moja, ponáhľaj sa stať sa ešte rozkvitnutejšou. Daj mi slobodu odletu, daj
         mi vyroniť šťastnú slzu a zavinúť ju do peny tvojej šatky, aby bežiac do svojej diaľky,
         nezacítila úder pri páde na rodnú zem. Volám ťa, aby si sa mi ukázala z tejto prítomnosti,
         do ktorej som vošiel hľadať ťa. Dostanem ťa do objatia a nepustím ťa. Teba, ďalekú, utopenú
         v hĺbkach časov, teba, čo striehneš na púť mojej duše a hovoríš mi: budeš môj, teba chcem
         mať objatú v hľadaní života i v tichu umierania. Teba chcem, akú som si ťa vymodlil,
         neporušenú, dokonalú, neomylne čistú, padajúcu a vstávajúcu so mnou, ako nebeský Fénix,
         spaľujúci sa a rodiaci sa v túžbe po slnku.
   </p>
   <p>
    Dnes ešte mlčíš, pani moja a ja sa rozprávam s tvojím mlčaním. Máš moje priateľstvo, o
         tom Boh vie, a mojim očiam si sa otvorila ako vtákom výšky blankytu. Keď ti raz podám ruku,
         môj pohľad splynie s tvojím ako nebo a jazero ponorené do seba, ako motýľ vpitý do ruže,
         ktorú chodí bozkávať do záhrad v horúcich letných večeroch. Dáš mi skutočnosť. Dneska mi
         dávaš sen, nádych azúru, stvorený z mojich smútkov a ponechaný mi ako tabuľku smeru pre
         moje ťažké oči. Ty priložíš ústa k mojim rozliatym zrakom.
   </p>
   <p>
    Pani moja, buď dobrotivá k mojim ďalekým cestám. Ja mám iba zvuk zármutku, iba modlitbu,
         som belasý od utrpenia. Som vyhnanec, žijem v úzkosti o svoje dni, plný som pochýb,
         zahorknutostí, sprevádza ma neláska, nevítaný som krajinami a ich vánkami. Ó, pani moja,
         buď dobrotivá, zažni mi svetlo na púti svetom, svieť, svieť! Buď veľkou, šľachetnou,
         čistou, buď kňažnou pri mojom srdci. Tvoje meno, ó, pani moja, je krásne, tvoje meno je:
         Nádej.
   </p>
  </div>
 </body>
</html>
