<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e109">
       </a>
       Povzbudzujem
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <span class="bold">
     <strong>
      1
     </strong>
    </span>
   </p>
   <p>
   </p>
   <p>
    Toto je cesta hladká, choď po druhej. Tadeto, kde kameň pod nohou je tvrdý.
   </p>
   <p>
    Nie sú kamene, aby neporanili, ale aby si išiel ticho po nich.
   </p>
   <p>
    Taká je vôľa Božia. Sám Boh si dovolil prejsť Golgotu.
   </p>
   <p>
    A povedal: vezmi kríž, poď, čas pracuje pre teba.
   </p>
   <p>
    Každý deň trochu, nie naraz. A hlás sa s prosbou o pomoc.
   </p>
   <p>
    Tak treba niesť seba hore vrchom.
   </p>
   <p>
    V poranení potrápiš sa i pre tých ostatných.
   </p>
   <p>
   </p>
   <p>
    <span class="bold">
     <strong>
      2
     </strong>
    </span>
   </p>
   <p>
   </p>
   <p>
    Pozor daj, je jazva a je len škriabnutie vetríkom.
   </p>
   <p>
    Tento list stromu padol na zrub studne a hľadí hlboko do nej.
   </p>
   <p>
    Nauháňal si sa, franforce ti šibú po tele. Pozošívaj si šaty.
   </p>
   <p>
    Nie tak, nie rovno do prsta. Pozri, už máš na ňom červený bod.
   </p>
   <p>
    Čosi ako pichnutie ihlou, čo ani neštípe a predsa štípe.
   </p>
   <p>
    Rana sa nezakryje ranou.
   </p>
   <p>
    Málo sa dá utrieť bolesť ručníkom. Tá malá sinka ešte menej.
   </p>
   <p>
   </p>
   <p>
    <span class="bold">
     <strong>
      3
     </strong>
    </span>
   </p>
   <p>
   </p>
   <p>
    Otvor oči, na príchod rána, nezmeškaj brieždenie.
   </p>
   <p>
    Nenakrúcaj si kolo prsta svet. Odfúkni páperie z dlane.
   </p>
   <p>
    Odrež si z nitky lúča, z prvého výbuchu mozaiky chlebovej.
   </p>
   <p>
    O celej zemeguli, že ju pokrájaš ľuďom na smidky, nesnívaj.
   </p>
   <p>
    Ruky si oprášiš len od vlastných omrvín.
   </p>
   <p>
    Ostal by iba belások, čo krásu rozširuje.
   </p>
   <p>
    A šepká od stromov k stromom, že slnko mu dalo tak málo, iba kvietočky.
   </p>
   <p>
   </p>
   <p>
    <span class="bold">
     <strong>
      4
     </strong>
    </span>
   </p>
   <p>
   </p>
   <p>
    Pár krokov, pár zakolísaní — a pritlačili ťa k zemi duchovia.
   </p>
   <p>
    Choď, teraz nemysli, kto je vinný, kto ti dal ťarchu, kto kázal ísť.
   </p>
   <p>
    Mal si už ďalej byť, o jednu rieku, o jedno pohorie, o jednu krajinu.
   </p>
   <p>
    O jednu púť. Pozri, sedmikrásky bežia, nemajú hraníc.
   </p>
   <p>
    A dážď prešiel z jednej hory za sedem hôr, i s ťarchou oblakov.
   </p>
   <p>
    A cikády, ľaľa, i domov majú i záhrady a sú všade, kde je Boh s nimi.
   </p>
   <p>
    Pár rozbehov, pár vŕškov. Ak sa zotmie, prenocuješ s hlavou opretou o neho.
   </p>
   <p>
   </p>
   <p>
    <span class="bold">
     <strong>
      5
     </strong>
    </span>
   </p>
   <p>
   </p>
   <p>
    Vravíš: bolesť. Tá pri tebe, nie za tebou, nie pred tebou. Tá, čo si sadla.
   </p>
   <p>
    Prvá je vráska a neutrieš ju rukávom.
   </p>
   <p>
    Ani ručníkom, monogram na ňom je tvoj.
   </p>
   <p>
    Keď sa vznesie na blankyt, neumyješ blankyt po nej.
   </p>
   <p>
    Nepoložíš ju na stôl ako pohár. Lietajúce oko nedá sa chytiť.
   </p>
   <p>
    Nepri sa o ňu. Krúti ju koleso osudu, zoderie ti lakeť.
   </p>
   <p>
    Potroche pi. Je to víno prudké, prehryzlo by aj dno kalicha.
   </p>
   <p>
   </p>
   <p>
    <span class="bold">
     <strong>
      6
     </strong>
    </span>
   </p>
   <p>
   </p>
   <p>
    Sú ťarchy a sú strminy. Je láska a je strata lásky.
   </p>
   <p>
    Dievčatá, čo sa nevrátia, chvíle jari, čo neprídu nazad.
   </p>
   <p>
    Človek nikdy nemyslí logicky, keď sa zamiluje.
   </p>
   <p>
    Potom mu ostane smútok. Povie si: zalejem ho.
   </p>
   <p>
    Ale nemá radosti, kto pije, ak nie je podnapitý.
   </p>
   <p>
    Nehvízdne si ľahko Sizyfos hore vrchom.
   </p>
   <p>
    Nebudeš Sizyfom. Taký balvan vytisne dohora mnohý človek. A nejde viac za ním dolu.
   </p>
   <p>
   </p>
   <p>
    <span class="bold">
     <strong>
      7
     </strong>
    </span>
   </p>
   <p>
   </p>
   <p>
    Vetry stínajú aj ľudí, maj hore hlavu, neskloň ju.
   </p>
   <p>
    Pod sekerou hory nešumia, ale sa jej rúhajú.
   </p>
   <p>
    A stromy užitočné?
   </p>
   <p>
    Ktože je tak zrelý, že ho možno odtrhnúť ako jablko!
   </p>
   <p>
    Čierne zasipenie vo vzduchu sa ponáša na hada. On striehne, je na mieste.
   </p>
   <p>
    Ešte pred zahrdúsením pekne rozprával. Ale spoza žihadla.
   </p>
   <p>
    A s jedom pozeral, ako vysoko bolo ovocie, aj tvoja hlava.
   </p>
   <p>
   </p>
   <p>
    <span class="bold">
     <strong>
      8
     </strong>
    </span>
   </p>
   <p>
   </p>
   <p>
    Chytám ťa za ruku boľavú. Bude ťa bolieť, kým ju nedočiahnem srdcom.
   </p>
   <p>
    Stokrát si ju odtrhol z konára, ktorý nerodí.
   </p>
   <p>
    Keď sa dejiny tvorili, nič nepísala.
   </p>
   <p>
    Keď jazdci leteli, hrivy sa pustila.
   </p>
   <p>
    Keď jaskyne objavili, videli ju skamenelú.
   </p>
   <p>
    Len na močiaroch, ako vták ibis, horela.
   </p>
   <p>
    Preto ťa táto ruka bolí. Ja ju chcem srdcom hojiť.
   </p>
   <p>
   </p>
   <p>
    <span class="bold">
     <strong>
      9
     </strong>
    </span>
   </p>
   <p>
   </p>
   <p>
    Žalmom sa dotknem tvojej harfy. Vieš, čo je prstoklad, vieš, čo je hudba.
   </p>
   <p>
    Vieš, čo je Dávid, nie hodina kastaniet, nie repríza rumby.
   </p>
   <p>
    To, čo je ťažké a preto krásne.
   </p>
   <p>
    To, čo sa prvý raz ozvalo po hriechu: Zmiluj sa nado mnou, Bože.
   </p>
   <p>
    Teraz predsa len vieš, čo steny odtlačí, keď voláš hlasne.
   </p>
   <p>
    To, čo ich aj preboriť smie: odpustenie.
   </p>
   <p>
    Daj môjmu žalmu dotknúť sa tvojho nástroja. To ťažké je aj veľké.
   </p>
   <p>
   </p>
   <p>
    <span class="bold">
     <strong>
      10
     </strong>
    </span>
   </p>
   <p>
   </p>
   <p>
    Možnože raz sa svety zbratajú. Keď nie slovami, pohľadom vydolujú z ruže vôňu.
   </p>
   <p>
    Bohatstvo je v láske. Nerúbme konár pod sebou.
   </p>
   <p>
    Tadiaľto, kde vetry nebudú sa už hnať.
   </p>
   <p>
    Pribudne miesta dosť, keď sa do záhrad prevalí leto.
   </p>
   <p>
    Moje oči zavoláš za svojimi.
   </p>
   <p>
    Nezahučia sady naokolo, iba si mlčky budú rozumieť.
   </p>
   <p>
    Lebo nie slovami sa ruže prihovárajú, ale bezlistnatým tichom.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e355">
       </a>
       Hlas atómu
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <span class="bold">
     <strong>
      1
     </strong>
    </span>
   </p>
   <p>
   </p>
   <p>
    Atómova bomba je antievanjelium.
   </p>
   <p>
    Vrh diskom z perín pekla.
   </p>
   <p>
    Zrúknutie ohňa, nenávisť osedlaná.
   </p>
   <p>
    Trhavina protituričná, pohŕdanie slovom.
   </p>
   <p>
    Guľa spaľujúca, narodená za vás všetkých.
   </p>
   <p>
    Všadeprítomná, antispasiteľná. Bubon dutý.
   </p>
   <p>
    Hrb, nie na iných, na nás a na našich deťoch.
   </p>
   <p>
   </p>
   <p>
    <span class="bold">
     <strong>
      2
     </strong>
    </span>
   </p>
   <p>
   </p>
   <p>
    Je bezbolestná páľa slnka, ktorú dal Boh viniciam.
   </p>
   <p>
    Vystrela sa na strapci hrozna.
   </p>
   <p>
    A tu? Démon pripíja na utrpenie.
   </p>
   <p>
    Ani v strachu pred smrťou nezastal.
   </p>
   <p>
    Chcel seba čmárať po nás. Je schopný.
   </p>
   <p>
    Chcel skríknuť: premohol som Boha a jeho slnko. Nad hrobom vládnem.
   </p>
   <p>
    Oprel sa o nás, opitý zemou.
   </p>
   <p>
   </p>
   <p>
    <span class="bold">
     <strong>
      3
     </strong>
    </span>
   </p>
   <p>
   </p>
   <p>
    Že už nebude krásy po vtáčkoch.
   </p>
   <p>
    Zhorený Fénix nevstane, nemá hrobu.
   </p>
   <p>
    Pád všetkého, pád, povetrie trasľavé.
   </p>
   <p>
    Neprídu pochovať ľudí, nemal by kto.
   </p>
   <p>
    Umrlec stratí podobu, čím bol.
   </p>
   <p>
    Kedysi z mŕtvych tvári vzlietal ešte úsmev.
   </p>
   <p>
    Teraz v spáleniskách prvé budú ležať drozdy bez duše.
   </p>
   <p>
   </p>
   <p>
    <span class="bold">
     <strong>
      4
     </strong>
    </span>
   </p>
   <p>
   </p>
   <p>
    Boh príde ohňom súdiť svet.
   </p>
   <p>
    Sodomu rozdrásal hriech.
   </p>
   <p>
    Ale Boh vie očami anjelov vidieť, kde býva Lót.
   </p>
   <p>
    Ber len to, čo na pleci unesieš, ty a tvoji synovia.
   </p>
   <p>
    Nič iné, ani plač z domova. Nebude kedy.
   </p>
   <p>
    Ani vkladnú knižku, ani vola, ani osla.
   </p>
   <p>
    Všetko to ostatné Boh na oheň položí.
   </p>
   <p>
   </p>
   <p>
    <span class="bold">
     <strong>
      5
     </strong>
    </span>
   </p>
   <p>
   </p>
   <p>
    Začneš žiť, ak zachrániš púšť na púšti.
   </p>
   <p>
    Kŕdeľ detí a nikde plánky.
   </p>
   <p>
    Potom, keď puknú plody malinčia, pre ne sa nepobite.
   </p>
   <p>
    A pobijú sa, lebo sú bratia, tvoji synovia.
   </p>
   <p>
    Vyrúbu kry krvavým potom.
   </p>
   <p>
    Zas Kain. On nie je strážcom Ábela.
   </p>
   <p>
    Utne si bakuľu, odíde svojím divým smerom.
   </p>
   <p>
   </p>
   <p>
    <span class="bold">
     <strong>
      6
     </strong>
    </span>
   </p>
   <p>
   </p>
   <p>
    Blúdiac, toľko sa nenaučil: vidieť.
   </p>
   <p>
    Väčší je môj hriech, vraví.
   </p>
   <p>
    Teraz, náš Kain, prenocuj.
   </p>
   <p>
    Nezobudíš sa vlastným nezazvonením.
   </p>
   <p>
    Je miesto, kde sa urval zvon z veže.
   </p>
   <p>
    Iste ten bol, ktorý ťa mal volať.
   </p>
   <p>
    Blúdiš, lebo si sa nenaučil počuť.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e505">
       </a>
       A noc
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <span class="bold">
     <strong>
      1
     </strong>
    </span>
   </p>
   <p>
   </p>
   <p>
    Vopred nevieš, kde zomrieš, v slabom odliatku.
   </p>
   <p>
    Nedostaneš náhrobný nápis.
   </p>
   <p>
    Na mramor malý životopis.
   </p>
   <p>
    A ešte menší za ním bod.
   </p>
   <p>
    O kvetoch nehovorme.
   </p>
   <p>
    Nemáš si za čo kúpiť.
   </p>
   <p>
    Nemáš čo dať za plač.
   </p>
   <p>
   </p>
   <p>
    <span class="bold">
     <strong>
      2
     </strong>
    </span>
   </p>
   <p>
   </p>
   <p>
    Ľahnúť si do jarku, čakať.
   </p>
   <p>
    Podíde ti k uchu chrobáčik.
   </p>
   <p>
    Plný ubolenia.
   </p>
   <p>
    Ktorýže plaz spí bezbolestne!
   </p>
   <p>
    Tam ďalej kukurica ťa pohladila.
   </p>
   <p>
    Tam v horách zvonky stáda ťa pokropili.
   </p>
   <p>
    Bude to vždy tam. Slnko práve zašlo.
   </p>
   <p>
   </p>
   <p>
    <span class="bold">
     <strong>
      3
     </strong>
    </span>
   </p>
   <p>
   </p>
   <p>
    Za tichým hlasom osík.
   </p>
   <p>
    Šiel by si za splnu mesiaca.
   </p>
   <p>
    Všetko je vyslovené.
   </p>
   <p>
    I vylomeniny.
   </p>
   <p>
    Teraz sa chvejú na tvojom tele.
   </p>
   <p>
    Mal by si ťažký krok.
   </p>
   <p>
    Jedna noha rozplače druhú.
   </p>
   <p>
   </p>
   <p>
    <span class="bold">
     <strong>
      4
     </strong>
    </span>
   </p>
   <p>
   </p>
   <p>
    Mäkkému slovu dáš miesto.
   </p>
   <p>
    I v tvrdej kôrke chleba.
   </p>
   <p>
    Muž má vždy klenbu nad hlavou.
   </p>
   <p>
    Raz nebo a raz smútok.
   </p>
   <p>
    Tak ho nájde prvá rosa.
   </p>
   <p>
    Večerný zvon.
   </p>
   <p>
    Položí mäkkosť na chlieb.
   </p>
   <p>
   </p>
   <p>
    <span class="bold">
     <strong>
      5
     </strong>
    </span>
   </p>
   <p>
   </p>
   <p>
    Veverička za jedným stromom túži.
   </p>
   <p>
    Prebehne okolo sto iných.
   </p>
   <p>
    Ako-kedy, zem je plodonosná.
   </p>
   <p>
    Tebe sa vidí, že má dosť lásky, chuderka.
   </p>
   <p>
    Že jej našla mnoho.
   </p>
   <p>
    Áno, a celý život je úsporná.
   </p>
   <p>
    Zahrabe korisť do zeme, nie do hrobu.
   </p>
   <p>
   </p>
   <p>
    <span class="bold">
     <strong>
      6
     </strong>
    </span>
   </p>
   <p>
   </p>
   <p>
    V noci sú nemé minúty.
   </p>
   <p>
    Biele sú všetky slzy.
   </p>
   <p>
    Nečujný je plač.
   </p>
   <p>
    Polospiačky ide človek.
   </p>
   <p>
    Opitý kolíše sa duchovne.
   </p>
   <p>
    A nevie, od čoho sa opil.
   </p>
   <p>
    Od ktorých ďalekých snov.
   </p>
   <p>
   </p>
   <p>
    <span class="bold">
     <strong>
      7
     </strong>
    </span>
   </p>
   <p>
   </p>
   <p>
    Že by sova? Ktože má taký zreteľný hlas!
   </p>
   <p>
    Učí ťa čisto hovoriť.
   </p>
   <p>
    Zametie z tvojich krokov míľniky.
   </p>
   <p>
    Postiera prach.
   </p>
   <p>
    Rozpletie šnúrky topánok.
   </p>
   <p>
    Aby si nezaspal obutý.
   </p>
   <p>
    Aby si videl čistú noc.
   </p>
   <p>
   </p>
   <p>
    <span class="bold">
     <strong>
      8
     </strong>
    </span>
   </p>
   <p>
   </p>
   <p>
    Píšeš, ako ti písala matka.
   </p>
   <p>
    Pretože dávno.
   </p>
   <p>
    Na stôl ti prišla očami.
   </p>
   <p>
    Teraz sa hreješ.
   </p>
   <p>
    Ruky ti položila na spomienky.
   </p>
   <p>
    Píšeš jej nepokojnou vidinou.
   </p>
   <p>
    Dávno, každú noc sa tak stalo.
   </p>
   <p>
   </p>
   <p>
    <span class="bold">
     <strong>
      9
     </strong>
    </span>
   </p>
   <p>
   </p>
   <p>
    V hore sme ako stromy.
   </p>
   <p>
    V noci neviditeľné.
   </p>
   <p>
    Ale prečo sa pýtaš, keď si s nami?
   </p>
   <p>
    Ľudia sa nepýtajú. Zavidna vyrúbujú horu.
   </p>
   <p>
    Zlodej má noc.
   </p>
   <p>
    A povedz, či nie v horách slovenských?
   </p>
   <p>
    A žijú neviditeľne stromy.
   </p>
   <p>
   </p>
   <p>
    <span class="bold">
     <strong>
      10
     </strong>
    </span>
   </p>
   <p>
   </p>
   <p>
    Je miesto, kde povieš: doma.
   </p>
   <p>
    Nech by šlo zatmenie do okien.
   </p>
   <p>
    Nech by bol pochovaný črep kvietkový.
   </p>
   <p>
    Tvoje svetlo nedá spať zemi.
   </p>
   <p>
    Keď si ju pravdou živil, že jestvuješ.
   </p>
   <p>
    Keď si neluhal domovu.
   </p>
   <p>
    Keď si sa nepomeril s nocou.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e751">
       </a>
       Orava
      </h2>
     </div>
    </div>
    <div>
    </div>
   </div>
   <p>
   </p>
   <p>
    Dr. Jozefovi Staškovi, Dr. Jozefovi Mikušovi, Dr. Arvédovi Grébertovi, Dr. Jozefovi
         Dieškovi a Jánovi Mešťančíkovi
   </p>
   <p>
   </p>
   <p>
    <span class="bold">
     <strong>
      1
     </strong>
    </span>
   </p>
   <p>
   </p>
   <p>
    Z dediniek stal sa svet. Z mála Slovenska sú vesmíry.
   </p>
   <p>
    Stamodtiaľ, z plátenkárskych chalúp.
   </p>
   <p>
    Plťou do Kraľovian, do Komárna a do galaxií.
   </p>
   <p>
    A do orbít, s ovseným chlebom pod pazuchou.
   </p>
   <p>
    Zvádza strom hviezd. V Božích elektrónkoch niet hadov.
   </p>
   <p>
    Veľký voz, nasadajte. Družice chcú ho premôcť.
   </p>
   <p>
    Nepremôžu, už nás poznajú.
   </p>
   <p>
   </p>
   <p>
    <span class="bold">
     <strong>
      2
     </strong>
    </span>
   </p>
   <p>
   </p>
   <p>
    Rieka Orava bola nám morom.
   </p>
   <p>
    A stužky roličiek pozdĺž nej, sťa lodiek zástavky.
   </p>
   <p>
    Otec sa pohrbil pred klasom s mojou knižkou v ruke.
   </p>
   <p>
    Na chrbát jeho sadal čas a niesol nás.
   </p>
   <p>
    Vetry menili zvuk, svety inde zarodili.
   </p>
   <p>
    Keď báseň niesli vtáky na nebi.
   </p>
   <p>
    Keď more valilo sa k Soche s fakľou slobody.
   </p>
   <p>
   </p>
   <p>
    <span class="bold">
     <strong>
      3
     </strong>
    </span>
   </p>
   <p>
   </p>
   <p>
    Vedome si povedať: chlapi sme. Bývať i na zemetrasení.
   </p>
   <p>
    Odhrnúť prach, kde nie je tanier preň.
   </p>
   <p>
    Výjsť z reštaurantu UN.
   </p>
   <p>
    Vydržať, až večer pijeme.
   </p>
   <p>
    Pocítiť radosť vystrelenia k hviezdam.
   </p>
   <p>
    Mať moc nakresliť svet po tisíc rokoch.
   </p>
   <p>
    Mať stôl s mapami, bez dychu na ústach.
   </p>
   <p>
   </p>
   <p>
    <span class="bold">
     <strong>
      4
     </strong>
    </span>
   </p>
   <p>
   </p>
   <p>
    Nájsť konferenčnú budovu pre kozmos.
   </p>
   <p>
    Nepostriekanú krvou.
   </p>
   <p>
    Mať ľudstvo bez vojny.
   </p>
   <p>
    Bez porazených.
   </p>
   <p>
    Vždy bolo ukrutné to vyslovené pri stole.
   </p>
   <p>
    Bolo v diplomacii hrozné nehovoriť s národmi.
   </p>
   <p>
    Boli s plačom národy.
   </p>
   <p>
   </p>
   <p>
    <span class="bold">
     <strong>
      5
     </strong>
    </span>
   </p>
   <p>
   </p>
   <p>
    Budúce veky nebudú mať súd hrdlorezov, čo upísujú smrť.
   </p>
   <p>
    Šialenstvo — mlyn sveta hnať krvou.
   </p>
   <p>
    Uboleným človekom podoprieť dvoranu s hostinou.
   </p>
   <p>
    Takéto stĺpy Samson dávno zrúcal.
   </p>
   <p>
    Goliat sa zrútil od kamienka z praku.
   </p>
   <p>
    Nabukodonozor sa išiel pásť.
   </p>
   <p>
    Tichých je láska. Súd sa neodročí.
   </p>
   <p>
   </p>
   <p>
    <span class="bold">
     <strong>
      6
     </strong>
    </span>
   </p>
   <p>
   </p>
   <p>
    Zohriať si dušu. Studňu mať žeravú.
   </p>
   <p>
    Pod košeľu ruku položiť na jej tep.
   </p>
   <p>
    Teplotou vojde do prstov.
   </p>
   <p>
    Slnko samé nevie, aká je horúčosť hrozná.
   </p>
   <p>
    To bude miera budúcnosti, stratosféra presne zhrievaná.
   </p>
   <p>
    Inak by súžili sa celé národy.
   </p>
   <p>
    A neusúžia sa od ruky položenej na tep duše.
   </p>
   <p>
   </p>
   <p>
    <span class="bold">
     <strong>
      7
     </strong>
    </span>
   </p>
   <p>
   </p>
   <p>
    Sme na roli sveta. V semienku sú deje budúce.
   </p>
   <p>
    Rozsievač kráča, rozsievač miluje.
   </p>
   <p>
    Silným nemožno lásku ukradnúť.
   </p>
   <p>
    Majú plachtu zlatú, chlebovú.
   </p>
   <p>
    Každej brázde tykajú.
   </p>
   <p>
    Oni videli do ľudských sŕdc tým chlebom.
   </p>
   <p>
    Oni pohostiť môžu na stole pri lampe.
   </p>
   <p>
   </p>
   <p>
    <span class="bold">
     <strong>
      8
     </strong>
    </span>
   </p>
   <p>
   </p>
   <p>
    Kedysi na váhu budúcnosti sme kládli aj slzy.
   </p>
   <p>
    Pridali sme i ducha básne.
   </p>
   <p>
    Ako keď decko odštipne z kvietka lupienok a stratí ho.
   </p>
   <p>
    Ale dlaň je ťažšia o vetrík, čo na ňu sadá.
   </p>
   <p>
    Nie o tú slzu. Otec povedal, chlapče s plačom nič nenájdeš.
   </p>
   <p>
    Treba ísť za iným lupienkom.
   </p>
   <p>
    Vidíš tie lúky? Veľké sú a z kvetov sú.
   </p>
   <p>
   </p>
   <p>
    <span class="bold">
     <strong>
      9
     </strong>
    </span>
   </p>
   <p>
   </p>
   <p>
    A pridáme i svetom z našich kvetov. Z tých z Oravy.
   </p>
   <p>
    Z tej biednej Oravy? Nie, z tej krásnej.
   </p>
   <p>
    Z tej, kde bolo ťažko stúpať po strnisku. Pichalo.
   </p>
   <p>
    Kde bolo bolestné aj belasý klinček nájsť.
   </p>
   <p>
    Kde vysýpal sa nám hrnček jahôd, menších ako mravce.
   </p>
   <p>
    Kde sme i vojnu prehrali a verili, že hrom len predsa ustúpi.
   </p>
   <p>
    Kde nás pálili životy, ako Krista klince na kríži.
   </p>
   <p>
   </p>
   <p>
    <span class="bold">
     <strong>
      10
     </strong>
    </span>
   </p>
   <p>
   </p>
   <p>
    Orava — čo by tá chcela! Ameriku objaviť!
   </p>
   <p>
    A keby aj v svete väčšom.
   </p>
   <p>
    Keď bude veľké ľudstva stretanie.
   </p>
   <p>
    Keď Rokáče sa budú pásť len po nebi.
   </p>
   <p>
    Azda za dobrú hrsť rokov.
   </p>
   <p>
    Keď na novej Zemi otvorí sa éra bez Mefistov.
   </p>
   <p>
    Keď si to chlapci povedia.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e999">
       </a>
       Uteká deň
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <span class="bold">
     <strong>
      1
     </strong>
    </span>
   </p>
   <p>
   </p>
   <p>
    Pusť ma, odíď! Neodídeš? Neodídem!
   </p>
   <p>
    Tak zápasil biblický Jakub s anjelom.
   </p>
   <p>
    Keby bol i prehral, mal cestu z krajiny do krajiny.
   </p>
   <p>
    Vtedy ľudia a anjeli mali celý svet.
   </p>
   <p>
    Ale návrat do rodnej zeme sa nedal vyhrať po kúskoch.
   </p>
   <p>
    V takom boji nemožno popustiť. Jakub šiel do tuhého.
   </p>
   <p>
    Až potom čakala ho požehnaná krajina. Oplatil sa zápas o požehnanie.
   </p>
   <p>
   </p>
   <p>
    <span class="bold">
     <strong>
      2
     </strong>
    </span>
   </p>
   <p>
   </p>
   <p>
    Pýtaš sa, čo je za horami, za dolami.
   </p>
   <p>
    Čakanie pohárikov, hostia neprichádzajúci.
   </p>
   <p>
    Ó, prísť tam, kde by nás milovali!
   </p>
   <p>
    A čie je to pole? Kedy nás pustia?
   </p>
   <p>
    Prv, než sa niečo stane, máme o vrásku viac.
   </p>
   <p>
    A snívame, či ten chotár raz otvoria.
   </p>
   <p>
    V mene všetkých krajín. A v mene lásky.
   </p>
   <p>
   </p>
   <p>
    <span class="bold">
     <strong>
      3
     </strong>
    </span>
   </p>
   <p>
   </p>
   <p>
    Daj mi ruku, sme z krvopotnej krajiny.
   </p>
   <p>
    Ešte dnes budeme putovať. Zima nám nakreslila dom.
   </p>
   <p>
    Z hory do hory nie je vždy cesta k jahodám. Šanuj si chlieb.
   </p>
   <p>
    Pozri, ktosi tu šiel, stopa pri stope.
   </p>
   <p>
    Akoby bežali sväté duše po pôstnom poli.
   </p>
   <p>
    Vravíš, že nahlucho rozprávali, nevideli sa, noc bola.
   </p>
   <p>
    Ale si niesli z domova hrudku zeme, mrvili ju, aby sa videlo, kade idú.
   </p>
   <p>
   </p>
   <p>
    <span class="bold">
     <strong>
      4
     </strong>
    </span>
   </p>
   <p>
   </p>
   <p>
    Nevydržali všetci, odvrátili sa.
   </p>
   <p>
    Hovorili, zastali, zmĺkli. Slovom, nikto nevedel.
   </p>
   <p>
    Z tej strany ťa bude vidno, od svetla.
   </p>
   <p>
    Možno ráno, možno napoludnie.
   </p>
   <p>
    A nie opakom, nie chrbtom k slnku.
   </p>
   <p>
    Ak vetrík fúkne, iď jeho smerom, on nesie peľ.
   </p>
   <p>
    Povieš mu: vzkries púčok. A vzkriesi. Keď prejdeš púšť.
   </p>
   <p>
   </p>
   <p>
    <span class="bold">
     <strong>
      5
     </strong>
    </span>
   </p>
   <p>
   </p>
   <p>
    Decko nechce ísť na ruky, našlo zlatý nožík.
   </p>
   <p>
    Robí si z vrbín píšťalku.
   </p>
   <p>
    Kotúla po zemi prvé koliesko.
   </p>
   <p>
    Rozbehne sa ďalej a ďalej.
   </p>
   <p>
    Letí a padne, nie už pred svojim domom.
   </p>
   <p>
    Na ten nožík iste padne.
   </p>
   <p>
    Zdvihne ho, kríva a s plačom ho nemá komu odovzdať.
   </p>
   <p>
   </p>
   <p>
    <span class="bold">
     <strong>
      6
     </strong>
    </span>
   </p>
   <p>
   </p>
   <p>
    Nikdy sa nežaluj. Chodíš smutno po zemi, vari prekážaš.
   </p>
   <p>
    Vravíš priateľovi: vezmi moju bolesť. Kdežeby vzal.
   </p>
   <p>
    Píšu ti, vidieť to na písme, že ťa chcú potešiť, tí ďalekí.
   </p>
   <p>
    Ale u tých tu sú tváre iné a iné.
   </p>
   <p>
    Inak a inak hľadia, nezaštepené do tvojho stromu.
   </p>
   <p>
    Je ôstie, ktoré nehromadia na kopu, aby inde bolo.
   </p>
   <p>
    Je publina v stene, nie okno. A hľadia dnu na človeka, čo smutno chodí po zemi.
   </p>
   <p>
   </p>
   <p>
    <span class="bold">
     <strong>
      7
     </strong>
    </span>
   </p>
   <p>
   </p>
   <p>
    Je noc znakov, je tisíc práškov obežníc. Sú mŕtve.
   </p>
   <p>
    Nič nečuť zhora. Mali by kamene ožiť.
   </p>
   <p>
    A neožijú, nehádž ich.
   </p>
   <p>
    Do hviezd sa nedohodíš.
   </p>
   <p>
    Nedozvieš sa, čo si mŕtvi povedia.
   </p>
   <p>
    Čo cvrčky hudlikujú v tme.
   </p>
   <p>
    Dozvieš sa všetko, potom, ráno, čelom k rozvidneniu.
   </p>
   <p>
   </p>
   <p>
    <span class="bold">
     <strong>
      8
     </strong>
    </span>
   </p>
   <p>
   </p>
   <p>
    Je málo stromov? Na tvoj sa vyškriabu i dvakrát.
   </p>
   <p>
    Je blížnym ten, čo ti z jablone zlé slovo povedal. Odpustíš.
   </p>
   <p>
    Mohol prísť, vinník, zaklopať stŕpnutou hankou, prosiť. Nie. I tak odpustíš.
   </p>
   <p>
    Mohol pohnúť brvou, sklopiť oči. Nie on, ty si tak urobil.
   </p>
   <p>
    A mohol doniesť aspoň jablko, odpadnuté, že je tvoje. Že strom je tvoj.
   </p>
   <p>
    Povedať: odkroj z neho to nahnité, dá sa jesť. A mohol vidieť tvoju slzu dojatia.
   </p>
   <p>
    Nie, neurobil to. Teba nie, ale lásku chcel obísť. A neobišiel ju, ty odpúšťaš.
   </p>
   <p>
   </p>
   <p>
    <span class="bold">
     <strong>
      9
     </strong>
    </span>
   </p>
   <p>
   </p>
   <p>
    Vzdycháš: osud. To sa nepovie ľahko.
   </p>
   <p>
    Taká je duša, celkom na zemi, keď vládne temnota.
   </p>
   <p>
    Len zdola. Zhora nič, ani lístok stromu.
   </p>
   <p>
    Ani sýkorka.
   </p>
   <p>
    Dopité víno, pokár prevrátený, spevník dospievaný.
   </p>
   <p>
    Hodinky netikajú.
   </p>
   <p>
    Hľadíš, ako sa podpísať, keby ti dali papier.
   </p>
   <p>
   </p>
   <p>
    <span class="bold">
     <strong>
      10
     </strong>
    </span>
   </p>
   <p>
   </p>
   <p>
    Golgota predĺžene žije.
   </p>
   <p>
    Nesie každý seba, pozatáca sa.
   </p>
   <p>
    Vieš, môžeš pomôcť Kristovi, keď nevládze.
   </p>
   <p>
    Keď plače Šimon, ktorý má kríž.
   </p>
   <p>
    Náhle sa ti môže dostať von z rany hláska: poď.
   </p>
   <p>
    Tak ju počuješ, ako keď k tebe nik druhý nehovorí.
   </p>
   <p>
    To je, čo ty sám v sebe niesť máš.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1245">
       </a>
       Starenka
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <span class="bold">
     <strong>
      1
     </strong>
    </span>
   </p>
   <p>
   </p>
   <p>
    Starenka hluchá povie, čo počula na koncerte.
   </p>
   <p>
    Zbierajúc parieriky po ulici.
   </p>
   <p>
    Aby bol pekný chodník k hudbe.
   </p>
   <p>
    Ani list po zemi nesmie šuchotať.
   </p>
   <p>
    A starenka počula muziku dňa.
   </p>
   <p>
    Bol okrášlený sprievod ulíc do sály.
   </p>
   <p>
    Akoby sme išli kvety zbierať na grúne.
   </p>
   <p>
   </p>
   <p>
    <span class="bold">
     <strong>
      2
     </strong>
    </span>
   </p>
   <p>
   </p>
   <p>
    Kážem jej: urob si uzlík, tade ísť.
   </p>
   <p>
    A pozerá za bolesťou.
   </p>
   <p>
    Volám ju Vieročka, nečuje.
   </p>
   <p>
    Volám ju tým, čo miluje a obzrie sa.
   </p>
   <p>
    Ľahko by zhorela pri sporáku, každým vzdychom.
   </p>
   <p>
    Oheň má v svojich prsiach. I tam má uzlík.
   </p>
   <p>
    Nesčíseľne mnoho uzlíkov má, tuho zaviazaných.
   </p>
   <p>
   </p>
   <p>
    <span class="bold">
     <strong>
      3
     </strong>
    </span>
   </p>
   <p>
   </p>
   <p>
    Pri práčni raz mi spadla.
   </p>
   <p>
    Volala vnúčence. Behali po poli, neprišli.
   </p>
   <p>
    Po schodoch rátala, koľko ráz sa mohla udrieť.
   </p>
   <p>
    Koľko tých schodov prežila!
   </p>
   <p>
    Počnúc od prsteňa.
   </p>
   <p>
    Počnúc od vdovských sĺz.
   </p>
   <p>
    Počnúc a nekončiac tým, že spadla.
   </p>
   <p>
   </p>
   <p>
    <span class="bold">
     <strong>
      4
     </strong>
    </span>
   </p>
   <p>
   </p>
   <p>
    Chodila do hory na borievky.
   </p>
   <p>
    Tie zrniečka ružencové aj pre mňa rástli.
   </p>
   <p>
    Pozrite, ako snivo ma našla modlitbou.
   </p>
   <p>
    Takým bozkom ako pri mesiačku.
   </p>
   <p>
    A vždy samotná, v žiali.
   </p>
   <p>
    Pokorne, trpezlivo.
   </p>
   <p>
    Plodmi Božími živená.
   </p>
   <p>
   </p>
   <p>
    <span class="bold">
     <strong>
      5
     </strong>
    </span>
   </p>
   <p>
   </p>
   <p>
    Ťažko ti hľadieť na petržlen v záhradke.
   </p>
   <p>
    Tam som sa pri ňom prešiel.
   </p>
   <p>
    Fazuľka, hrášok, rajčiny. Tisíc vecí.
   </p>
   <p>
    Všetky si mi naspievala očami.
   </p>
   <p>
    Srdcom si ma na nich kreslila.
   </p>
   <p>
    Viem, čo je láska.
   </p>
   <p>
    Keď Boh povie i trávičke, aby rástla.
   </p>
   <p>
   </p>
   <p>
    <span class="bold">
     <strong>
      6
     </strong>
    </span>
   </p>
   <p>
   </p>
   <p>
    Poznáš modlitbu, skoro len prstami.
   </p>
   <p>
    Ako hlások, nikým nepretrhnutý.
   </p>
   <p>
    Ako zvonček, potriasený rukou.
   </p>
   <p>
    Takú báseň ti dal raz Pán Boh o polnoci.
   </p>
   <p>
    Snívala si, že nemáš pri mne pekných šiat na sebe.
   </p>
   <p>
    A najpeknejšie slová niesla si do neba.
   </p>
   <p>
    Sama od seba.
   </p>
   <p>
   </p>
   <p>
    <span class="bold">
     <strong>
      7
     </strong>
    </span>
   </p>
   <p>
   </p>
   <p>
    Doniesla koláč na stôl, čerstvý, z pece.
   </p>
   <p>
    Počuje, ako vonia až von z domu.
   </p>
   <p>
    Čaká, ktosi zaklope.
   </p>
   <p>
    Aj keby prišiel neskôr, nájde ho.
   </p>
   <p>
    Muziku dala k nemu, rádio.
   </p>
   <p>
    A na obrúsok kvietočky.
   </p>
   <p>
    Aj ten kríž k ním, čo na stene visí.
   </p>
   <p>
   </p>
   <p>
    <span class="bold">
     <strong>
      8
     </strong>
    </span>
   </p>
   <p>
   </p>
   <p>
    A často letí v duchu do Jeruzalema.
   </p>
   <p>
    Každý deň prejde Golgotu.
   </p>
   <p>
    Už by jej chýbalo ukrižovanie.
   </p>
   <p>
    Na takých pleciach slabunkých a taká bosá.
   </p>
   <p>
    Celá v sĺzách.
   </p>
   <p>
    Ponížene dáva si umyť oči.
   </p>
   <p>
    Ranami milosti.
   </p>
   <p>
   </p>
   <p>
    <span class="bold">
     <strong>
      9
     </strong>
    </span>
   </p>
   <p>
   </p>
   <p>
    Zachvíľu vakácie.
   </p>
   <p>
    Rozprávka má krídla.
   </p>
   <p>
    Donesie pozdrav. To sa ani na smrť nemyslí.
   </p>
   <p>
    Ale kto príde, povie: hneď je jeseň.
   </p>
   <p>
    Divé húsky sú na nebi.
   </p>
   <p>
    Nachýlený je k zemi sneh.
   </p>
   <p>
    I jablčku pod rukou je smutno.
   </p>
   <p>
   </p>
   <p>
    <span class="bold">
     <strong>
      10
     </strong>
    </span>
   </p>
   <p>
   </p>
   <p>
    Teraz jej ústa ako popol zbledli.
   </p>
   <p>
    Pýtam sa: trpíš? A prečo trpíš?
   </p>
   <p>
    Nevedela, čo sa pýtam, ale rozumela.
   </p>
   <p>
    Odchádzal som, neplakala.
   </p>
   <p>
    Aj keď išlo o to, či sa vrátim.
   </p>
   <p>
    Či pokrytý alebo nepokrytý prachom.
   </p>
   <p>
    Či taký, s láskou a s krížom.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1491">
       </a>
       Osloboď sa
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <span class="bold">
     <strong>
      1
     </strong>
    </span>
   </p>
   <p>
   </p>
   <p>
    Poď na kus poézie.
   </p>
   <p>
    Poď nachvíľu bez rokov žiť.
   </p>
   <p>
    Máš za sebou na ceste pod nohami seba.
   </p>
   <p>
    Písal si svojmu poraneniu list. Neprišla odpoveď.
   </p>
   <p>
    Usúžený si stretol básnika.
   </p>
   <p>
    Hory za tebou pozbiera.
   </p>
   <p>
    Dá sa ti napiť z nich. Utíši ťa.
   </p>
   <p>
   </p>
   <p>
    <span class="bold">
     <strong>
      2
     </strong>
    </span>
   </p>
   <p>
   </p>
   <p>
    Ťažký pacient.
   </p>
   <p>
    Básnik okrem seba teraz nepríjme nikoho.
   </p>
   <p>
    Treba liečiť ovocie z raja.
   </p>
   <p>
    Previesť operáciu duše.
   </p>
   <p>
    Pod svojim nožom byť sám.
   </p>
   <p>
    Boh nemení svoj rozkaz o strome.
   </p>
   <p>
    Prijať i to bolestné.
   </p>
   <p>
   </p>
   <p>
    <span class="bold">
     <strong>
      3
     </strong>
    </span>
   </p>
   <p>
   </p>
   <p>
    Je vás mnoho, čo chcete pieseň.
   </p>
   <p>
    Sú stovky vtáčkov, k piesni od piesne.
   </p>
   <p>
    Z ktorých chalúp k nim prísť!
   </p>
   <p>
    Odkryté dvory dobre odkryť.
   </p>
   <p>
    Na bodných plotoch nevisieť.
   </p>
   <p>
    Pravda je teda v poézii.
   </p>
   <p>
    Že tisíc vtáčkov spieva jednu báseň.
   </p>
   <p>
   </p>
   <p>
    <span class="bold">
     <strong>
      4
     </strong>
    </span>
   </p>
   <p>
   </p>
   <p>
    Ak ťa obdaruje básnik videním, napi sa.
   </p>
   <p>
    Ak ti len trošku toho, čo je krásne, ukáže, uver.
   </p>
   <p>
    Ak zem čiernu načierno vidí.
   </p>
   <p>
    Ak rozdelený sneh na biely a biely.
   </p>
   <p>
    To je jeho práca.
   </p>
   <p>
    Celú krásu by si videl. Ale on šepká to, čo nečuť.
   </p>
   <p>
    On dušou prihrabe ťa k sebe, uver.
   </p>
   <p>
   </p>
   <p>
    <span class="bold">
     <strong>
      5
     </strong>
    </span>
   </p>
   <p>
   </p>
   <p>
    Básnik dá básni svoje meno.
   </p>
   <p>
    Pod videnie sa nedá podpísať.
   </p>
   <p>
    Povedal ti, že je jar.
   </p>
   <p>
    A dvojmo dívate sa, ty i on.
   </p>
   <p>
    Kdesi sa stretne jar s jarou.
   </p>
   <p>
    A je jedna jediná jar.
   </p>
   <p>
    Priťažkávaná tvojím srdcom v jeho srdci.
   </p>
   <p>
   </p>
   <p>
    <span class="bold">
     <strong>
      6
     </strong>
    </span>
   </p>
   <p>
   </p>
   <p>
    Možno sa sprotiviť, možno povedať: pokoj.
   </p>
   <p>
    Ale báseň vie, aká je.
   </p>
   <p>
    Nepokoj želania.
   </p>
   <p>
    Hľadanie nezadržateľné.
   </p>
   <p>
    Dobývanie neúprosné.
   </p>
   <p>
    Ako keď v tanci panna neustúpi.
   </p>
   <p>
    Ako keď skalou nerozbiješ oblok.
   </p>
   <p>
   </p>
   <p>
    <span class="bold">
     <strong>
      7
     </strong>
    </span>
   </p>
   <p>
   </p>
   <p>
    Sám sebe povie básnik: ticho.
   </p>
   <p>
    Videl do Božích dvier.
   </p>
   <p>
    Mal trochu strachu.
   </p>
   <p>
    Aj odtiaľ posiela Boh duše do očistca.
   </p>
   <p>
    Na obetu.
   </p>
   <p>
    Nehrýzucu už telo.
   </p>
   <p>
    Vykupujúcu, teraz už po čase hadov.
   </p>
   <p>
   </p>
   <p>
    <span class="bold">
     <strong>
      8
     </strong>
    </span>
   </p>
   <p>
   </p>
   <p>
    Chcel by si z vrchu videnia zísť.
   </p>
   <p>
    Chcel by si povedať.
   </p>
   <p>
    Chcel by si dodať k slovu básne.
   </p>
   <p>
    Ani básnik nedodá.
   </p>
   <p>
    Malé svetielko v chatrči je očarujúce.
   </p>
   <p>
    Mystické šero, túlavé vrchy neba.
   </p>
   <p>
    Mystika básne, nezvestovateľná.
   </p>
   <p>
   </p>
   <p>
    <span class="bold">
     <strong>
      9
     </strong>
    </span>
   </p>
   <p>
   </p>
   <p>
    Oslavujem ťa bolestného, povedal básnik.
   </p>
   <p>
    Rukami rozhŕňaš oblaky.
   </p>
   <p>
    Plávaš nad svetmi.
   </p>
   <p>
    Tvoríš rajský list.
   </p>
   <p>
    Je chvíľa blesku.
   </p>
   <p>
    Nepadnutého, len zadržaného nad tebou.
   </p>
   <p>
    Obraz, ktorý sa odkrúti a stane sa zas farbami.
   </p>
   <p>
   </p>
   <p>
    <span class="bold">
     <strong>
      10
     </strong>
    </span>
   </p>
   <p>
   </p>
   <p>
    Nemožno dopriať anjelom byť sýtymi.
   </p>
   <p>
    Hlad ich svetom honí.
   </p>
   <p>
    Ktosi, kto s nimi hovorieva, volal na teba.
   </p>
   <p>
    Bol z ríše večne hľadajúcich.
   </p>
   <p>
    Povedal o sebe, že sa vracia na zem.
   </p>
   <p>
    Že samohláska hľadá spoluhlásku.
   </p>
   <p>
    A že sú hladné obidve.
   </p>
   <p>
   </p>
  </div>
  <div>
   <div class="titlepage">
    <div>
     <div>
      <h2 class="title">
       <a name="d56e1737">
       </a>
       Tajomstvo vzletu
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <span class="bold">
     <strong>
      1
     </strong>
    </span>
   </p>
   <p>
   </p>
   <p>
    Pán Boh sa pozrie na palicu pútnikovu.
   </p>
   <p>
    Kdeže je ešte od západu slnka!
   </p>
   <p>
    Kým tvoj zrak príde k nemu, nezvečerí sa.
   </p>
   <p>
    Na konci vrchov nie je koniec sveta.
   </p>
   <p>
    Pozdravuj nás i z druhej strany hôr.
   </p>
   <p>
    Všetci sme mohli nenájsť pravú cestu.
   </p>
   <p>
    Ide iba o tvár, ktorá sa túlala.
   </p>
   <p>
   </p>
   <p>
    <span class="bold">
     <strong>
      2
     </strong>
    </span>
   </p>
   <p>
   </p>
   <p>
    Na ráno vyletela prvá včela.
   </p>
   <p>
    Aby sa tajomstvo vzletu rozuzlilo.
   </p>
   <p>
    Neletieť proti sebe.
   </p>
   <p>
    Opýtať sa kvietkov, kde sú.
   </p>
   <p>
    A v kalendári dňa, kde jar sa zdvihla.
   </p>
   <p>
    Kde dievčatku šumia z vlasov fialky.
   </p>
   <p>
    Kde včela nezláme si nôžku, letiac do úľa.
   </p>
   <p>
   </p>
   <p>
    <span class="bold">
     <strong>
      3
     </strong>
    </span>
   </p>
   <p>
   </p>
   <p>
    Zvírený tátoš s hrivou. Stal sa túžbou.
   </p>
   <p>
    Bez zákrut, bez kúdolu zeme.
   </p>
   <p>
    Nájsť nad oblakmi kaštieľ.
   </p>
   <p>
    Vojsť do komnát.
   </p>
   <p>
    Maľovať naše krajiny.
   </p>
   <p>
    Na ich steny.
   </p>
   <p>
    Povedať: opeknieš, svete.
   </p>
   <p>
   </p>
   <p>
    <span class="bold">
     <strong>
      4
     </strong>
    </span>
   </p>
   <p>
   </p>
   <p>
    Vyzerám ťa na brehoch oceánu.
   </p>
   <p>
    Ten bod na mori je loď a si to ty.
   </p>
   <p>
    Potichy, bez kriku. Je to lepšie, keď sa blížite.
   </p>
   <p>
    Menuj loď hocakým ženským menom.
   </p>
   <p>
    Na mori sa díva do zrkadla neba.
   </p>
   <p>
    Ale súš je už blízo jej pohľadu.
   </p>
   <p>
    Vzrušene číta posledné dejiny zeme.
   </p>
   <p>
   </p>
   <p>
    <span class="bold">
     <strong>
      5
     </strong>
    </span>
   </p>
   <p>
   </p>
   <p>
    Sotva si v prístave. Stojíš, nik ťa nevíta.
   </p>
   <p>
    Ako sa zapelešilo slovo!
   </p>
   <p>
    Ako sa dostal tŕň do básne!
   </p>
   <p>
    Utri si oči, kade pôjdeš.
   </p>
   <p>
    Hadí sa každý chodník.
   </p>
   <p>
    Chorobne púšťa koreň zem.
   </p>
   <p>
    Vždy zem. Tajomstvo doletu.
   </p>
   <p>
   </p>
  </div>
 </body>
</html>
