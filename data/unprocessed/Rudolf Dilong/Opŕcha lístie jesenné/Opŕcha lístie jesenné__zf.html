<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2509805">
       </a>
       Jesenná
      </h2>
     </div>
    </div>
   </div>
   <p>
   </p>
   <div class="literallayout">
    <p>
     <br/>
     Už jeseň kvety zastiera,
     <br/>
     uvädnú myrty do rána,
     <br/>
     v diaľave pampa zomiera,
     <br/>
     mĺkva sťa rieka Paraná
     <br/>
     a život ako v jachte sen
     <br/>
     vraví nám tiché pochválen.
     <br/>
     <br/>
     Viem, vetrík mojím oblokom
     <br/>
     dovanie lístky jesenné,
     <br/>
     vtedy mi prejdú pred okom
     <br/>
     slzy a chvíle bezsenné,
     <br/>
     ktorejsi ruže lupienok
     <br/>
     hľadám na nebi spomienok.
     <br/>
     <br/>
     Toto sú moje odchody,
     <br/>
     ó, jasot mora kdeže je!
     <br/>
     hádžu sa vtáky do vody
     <br/>
     a pieseň Samba nezneje,
     <br/>
     pýtam sa: kde je prístav môj?
     <br/>
     kde zložím večný nepokoj?
     <br/>
     <br/>
     Rozdal som všetko, túhy, sny,
     <br/>
     čo viezol som raz na lodi,
     <br/>
     i srdca výkrik bolestný,
     <br/>
     v ktorom sa pieseň narodí,
     <br/>
     iným som spieval, iným hral,
     <br/>
     iný sa tešil, iný smial.
     <br/>
     <br/>
     A iní žili pre kvety,
     <br/>
     pre iných hviezdy padali,
     <br/>
     môj svet bol smútkom zastretý,
     <br/>
     veštice zle mi hádali
     <br/>
     a v chvíli trudnej neviem sám,
     <br/>
     čo vyčítať mám nebesám.
     <br/>
     <br/>
     Za verše nič som nedostal,
     <br/>
     za lásku muky, úpenie,
     <br/>
     iným som svoju mladosť dal
     <br/>
     stretli ma ruže? ruže nie,
     <br/>
     len mĺkvy kríž na rozcestí
     <br/>
     a šepkal mi o bolesti.
     <br/>
     <br/>
     Hľa, tak sa v dejoch pozmení
     <br/>
     mladosti kolo vzrušené,
     <br/>
     ozvú sa iné ozveny
     <br/>
     a svety inde tušené,
     <br/>
     keď ruka Božia odcloní
     <br/>
     konáre nahých jabloní.
     <br/>
    </p>
   </div>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2509854">
       </a>
       Žobrák
      </h2>
     </div>
    </div>
   </div>
   <p>
   </p>
   <div class="literallayout">
    <p>
     <br/>
     Na kraji šírej cesty stál,
     <br/>
     cez jeho pohľad žiarilo
     <br/>
     svetielko ako cez krištáľ,
     <br/>
     akosi sa mu marilo,
     <br/>
     že vidí iných svetov kruh,
     <br/>
     že nie je človek, že je duch.
     <br/>
     <br/>
     Pred ním sa dvíhal prachu mrak,
     <br/>
     nie na tú stranu,
     <br/>
     na inú obracal premenený zrak
     <br/>
     a hľadal inú krajinu
     <br/>
     a inú vodu poludní,
     <br/>
     kde oddýchne si pri studni.
     <br/>
     <br/>
     Kde šumia sladké nápoje
     <br/>
     a sladký kvet na jabloni,
     <br/>
     kde v kvapke slnka slnko je,
     <br/>
     kde svätý Martin na koni
     <br/>
     svoj kepeň mečom pretína
     <br/>
     a jemu patrí tretina.
     <br/>
     <br/>
     A hľadel až ta na svety,
     <br/>
     kde z chlebov ruže rodia sa
     <br/>
     v zásterke svätej Alžbety,
     <br/>
     kde duša, ľudí okrasa,
     <br/>
     nie je o lásku obratá
     <br/>
     a brat sa mení na brata.
     <br/>
     <br/>
     Sám Kristus z jeho pohľadu
     <br/>
     viac dával ako almužnu,
     <br/>
     ponúkal nebo do radu,
     <br/>
     na veľkú cestu okružnú
     <br/>
     vybral sa krokom lahodným,
     <br/>
     ku dobrým i ku nehodným.
     <br/>
     <br/>
     Snáď nevedel, že na zemi
     <br/>
     od seba nájde biednejších,
     <br/>
     a keď ma stretol, vravel mi
     <br/>
     vo vytrženiach nedeľných,
     <br/>
     že v chráme Božom pri stene
     <br/>
     za mňa sa modlil skrúšene.
     <br/>
     <br/>
     A dom môj ohňom spálený
     <br/>
     potom už nechcel opustiť, šepkal:
     <br/>
     nech Boh je chválený,
     <br/>
     chudobu Božiu začal ctiť
     <br/>
     a nebeskými priestormi
     <br/>
     chlieb Kristov v rukách niesol mi.
     <br/>
    </p>
   </div>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2509903">
       </a>
       Kajúcnica
      </h2>
     </div>
    </div>
   </div>
   <p>
   </p>
   <div class="literallayout">
    <p>
     <br/>
     Pršali na nás nebesá,
     <br/>
     hodina ranná bila,
     <br/>
     chmárami blankyt temnel sa
     <br/>
     a teba bolesť kryla,
     <br/>
     keď vošla si do svätyne,
     <br/>
     podobná bielej kvetine.
     <br/>
     <br/>
     Pamätám, vonku lialo sa,
     <br/>
     lež kto to v chráme tuší!
     <br/>
     tam pohľady sa zarosia
     <br/>
     pri ubolenej duši,
     <br/>
     ktorá ku nebu blíži sa
     <br/>
     a hľadá ruku Ježiša.
     <br/>
     <br/>
     Ty si jak panny premúdre
     <br/>
     konala svätý skutok,
     <br/>
     mala si v oku slzu
     <br/>
     — dve a v srdci večný smútok,
     <br/>
     keď zašumeli v ozvene
     <br/>
     modlitby tvoje bezmenné.
     <br/>
     <br/>
     Nech si ťa Ježiš privinie,
     <br/>
     tak som sa modlil v daždi,
     <br/>
     s ružencom v tejto hodine
     <br/>
     cestu si k nebu dláždi
     <br/>
     ten, čo sa v smútku rovnakom
     <br/>
     žaluje bielym oblakom.
     <br/>
     <br/>
     A dlho, ticho, spokojne
     <br/>
     premokal som do nitky,
     <br/>
     nasýť nás, Pane, prehojne
     <br/>
     z omrvín tvojej smidky,
     <br/>
     kým prejde cez náš okršlek
     <br/>
     hrejivý slnka papršlek.
     <br/>
     <br/>
     A ty, sťa kvet, čo zmyl ho dážď,
     <br/>
     rozvila si sa krásne,
     <br/>
     dotýkal sa ťa Boží plášť,
     <br/>
     organy hrali hlasne
     <br/>
     a dušu tvoju ubitú
     <br/>
     zaliali lúče zenitu.
     <br/>
     <br/>
     Pán neba oblak pošibol,
     <br/>
     dážď stiekol z každej strechy,
     <br/>
     anjel pri tebe bosý bol,
     <br/>
     Boh zotrel bledé hriechy,
     <br/>
     čo ticho, sťa list moruše,
     <br/>
     padajú ľuďom do duše.
     <br/>
    </p>
   </div>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2509953">
       </a>
       Básnik
      </h2>
     </div>
    </div>
   </div>
   <p>
   </p>
   <div class="literallayout">
    <p>
     <br/>
     Mal roztomilé náhody,
     <br/>
     stretol sa s milencami,
     <br/>
     čo mali na rtoch jahody,
     <br/>
     a videl mŕtvych jamy
     <br/>
     a s nimi v tôni javorov
     <br/>
     dal sa do tichých hovorov.
     <br/>
     <br/>
     A poznal malín lásky púť,
     <br/>
     zapadli v húšti jedlí,
     <br/>
     videl i ruže zahynúť,
     <br/>
     čo opŕchali, vädli,
     <br/>
     len vetrík počul polesný,
     <br/>
     že rozpráva im svoje sny.
     <br/>
     <br/>
     Po horách dumní pastieri
     <br/>
     a panny zaklínané,
     <br/>
     čo žili v mŕtvom jazeri
     <br/>
     o lásku ozbíjané,
     <br/>
     ožili ako v rose kvet,
     <br/>
     keď všepol im pár sladkých viet.
     <br/>
     <br/>
     Spieval si ódy nevinné
     <br/>
     a jeho srdca hárky,
     <br/>
     plaché sťa ústa devine,
     <br/>
     videli kvetinárky
     <br/>
     a modlili sa pospolu,
     <br/>
     akoby šli ku kostolu.
     <br/>
     <br/>
     Kto horel, šiel mu v ústrety,
     <br/>
     na jeho ohni visel
     <br/>
     a k slnku výšin upretý
     <br/>
     života čítal zmysel
     <br/>
     a rástol k nebu strom nad ním
     <br/>
     rúk popálených hľadaním.
     <br/>
     <br/>
     Kde zastal, zomrel, ako v sne,
     <br/>
     rodil sa každou chvíľou,
     <br/>
     predniesol verš svoj úzkostne
     <br/>
     a chvel sa krehkou byľou,
     <br/>
     na ktorú, ako povodeň,
     <br/>
     zniesla sa polnoc, polodeň.
     <br/>
     <br/>
     Celý sa svetu v slove dal,
     <br/>
     odokryl srdce zdielne,
     <br/>
     keď dokončil, vždy povedal
     <br/>
     to nevysloviteľné,
     <br/>
     ako keď jar zem zaleje
     <br/>
     a vtáčkom pole malé je.
     <br/>
    </p>
   </div>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2510003">
       </a>
       Mŕtvy les
      </h2>
     </div>
    </div>
   </div>
   <p>
   </p>
   <div class="literallayout">
    <p>
     <br/>
     Neozve sa, to nie je les
     <br/>
     rodného môjho kraja,
     <br/>
     nečuť ho z lanska, neznie dnes,
     <br/>
     šumotom neopája
     <br/>
     a nezapĺňa obzory,
     <br/>
     čo zachádzajú pod zory.
     <br/>
     <br/>
     Nejdú sem vtáčky na výskum v dvoch,
     <br/>
     čo ich láska spája,
     <br/>
     les nemá tône, sladkých dúm,
     <br/>
     nie je tu vetrík mája,
     <br/>
     čo kvietky jarné oplodní,
     <br/>
     tu všetko zmiera deň po dni.
     <br/>
     <br/>
     To šero lúče nepretnú,
     <br/>
     keď poludním zem puká,
     <br/>
     nepočuť sojku klebetnú
     <br/>
     a ďateľ nezaťuká
     <br/>
     a nezaznejú fujary,
     <br/>
     keď čas sa blíži ku jari.
     <br/>
     <br/>
     Niet spevu, keď sa rozvidní,
     <br/>
     kdeže sú maliniarky!
     <br/>
     Tí chlapci nie sú z mojich dní,
     <br/>
     čo preskakujú jarky,
     <br/>
     neslzia starci, stareny
     <br/>
     pre mladosti sen zmarený.
     <br/>
     <br/>
     I ja sa idem poberať
     <br/>
     pomaly k sklonku rokov,
     <br/>
     ktože ma bude vyzerať
     <br/>
     za horou, za vysokou!
     <br/>
     pod lesom kto ma spozná len
     <br/>
     a povie tichý Pochválen!
     <br/>
     <br/>
     Kto zohreje ma rukami?
     <br/>
     kto pridá rôčik k rôčku?
     <br/>
     kukučka nezakuká mi
     <br/>
     na strome pri potôčku,
     <br/>
     tu z lesa vanie mŕtvy chlad,
     <br/>
     sťa zo zásvetných kolonád.
     <br/>
     <br/>
     Ó, lesy, čo vás moja mať
     <br/>
     videla pri kolíske,
     <br/>
     príďte si ku mne podriemať,
     <br/>
     ostaňte srdcu blízke,
     <br/>
     zahučte, keď sa pominiem,
     <br/>
     i v hrobe si vás priviniem!
     <br/>
    </p>
   </div>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2510056">
       </a>
       Brehy slobody
      </h2>
     </div>
    </div>
   </div>
   <p>
   </p>
   <div class="literallayout">
    <p>
     <br/>
     Čudesný chlapec zjavil mi svet mladý,
     <br/>
     keď v polosne raz vzal ma k rodnej stráni,
     <br/>
     on kvety sadil, hľadel na záhrady,
     <br/>
     belel sa ako krásna hradná pani.
     <br/>
     <br/>
     Viete, že tvár mal obrátenú v diale?
     <br/>
     zrak zastieral, i ústa slasťou nemé?
     <br/>
     Bol ako vetrík na strmistom brale
     <br/>
     a pod sebou mal hĺbky snivej zeme.
     <br/>
     <br/>
     V ktorejsi jari pod lipami spával,
     <br/>
     stretajúc vtákov, hľadel im do očú
     <br/>
     a cestou, kde víl preháňal sa nával,
     <br/>
     vkrádal sa ku ich ohnivému koču.
     <br/>
     <br/>
     Vízie snoval, pod ich plachtou driemal,
     <br/>
     v priestoroch Božích na slnce si zvykal,
     <br/>
     netrpel nikdy, v svete zomrieť nemal,
     <br/>
     Boh už viac dom svoj kľúčom nezamykal.
     <br/>
     <br/>
     Všehomír pri ňom jasal symfóniou
     <br/>
     a spevom lásky zneli okršleky,
     <br/>
     tak ako panna snehobielou šijou,
     <br/>
     zaleskli sa tu všetky tiché rieky.
     <br/>
     <br/>
     I kvietky k nebu klonili sa naspäť,
     <br/>
     zomierať chceli v Božom zraku s nehou,
     <br/>
     čudesný chlapec zahľadel sa na svet,
     <br/>
     bielunký, čistý, ako v detstva snehoch.
     <br/>
     <br/>
     Cherubov volal, kázal veliteľsky,
     <br/>
     aby sa raja otvorila brána,
     <br/>
     tam, kde duch pije úsmev stvoriteľský,
     <br/>
     kde ľudí sýti Boží dych, sťa manna.
     <br/>
     <br/>
     Zastal na lúke, hľa, kráľ mesta Salem,
     <br/>
     postavil oltár, extázie chatu,
     <br/>
     prežehnal sa pod novým plodom paliem,
     <br/>
     vykropil stráne rieky Eufratu.
     <br/>
     <br/>
     Pozdvihol oči, vzletel pred anjelmi,
     <br/>
     bol nevinný a horel v zlatom rúchu,
     <br/>
     mal nad všetkými skvieť sa svetadielmi,
     <br/>
     vhrúžený v nebi, v Božom voľnom vzduchu.
     <br/>
     <br/>
     Mal rumeň liať na viničové sady,
     <br/>
     spaľovať višne, rozvlniť klas žitný,
     <br/>
     keď išli hľadať nápoj ženci mladí,
     <br/>
     mal z kopcov zbehnúť, odkryť prameň pitný.
     <br/>
     <br/>
     Kde drevorubač bledol v boji s horou
     <br/>
     a murár s maltou, cestár s bielym skálím,
     <br/>
     ku nim mal vkročiť do chudobných dvorov,
     <br/>
     k pokrmu hladných, k siedmim deťom malým.
     <br/>
     <br/>
     Kde hučia stroje, pália fabrík pece,
     <br/>
     kde z kovadliny ťažko život žiari
     <br/>
     a hodina dňa ľudskou silou mece,
     <br/>
     i tam mal vojsť a zažať úsmev v tvári.
     <br/>
     <br/>
     V baniach mal fárať k čiernym uhľokopom,
     <br/>
     i k Dunaju prísť, k nakladačom lodí,
     <br/>
     k mornárom smädným, ako tiahnu k trópom,
     <br/>
     i k pilotovi, čo sa kozmom brodí.
     <br/>
     <br/>
     Chorých mal hľadať, biedu ľudskú v šíkoch,
     <br/>
     prejsť lazaretmi, útechu dať mužnú
     <br/>
     a pohorelcom v prachu na chodníkoch
     <br/>
     podvihnúť ruku, prosiť o almužnu.
     <br/>
     <br/>
     Bohatým kázať prejsť sa cez uličky,
     <br/>
     nájsť opustených, vyviesť ich zo stínu,
     <br/>
     otvoriť dvere, vstúpte, holubičky,
     <br/>
     vojdite, bratia, poďte na hostinu!
     <br/>
     <br/>
     Berte si hojne zo stolistých ruží,
     <br/>
     ovlažte sa, kde šumia vodomety,
     <br/>
     ó, chudobní, vy nemajte len slzy,
     <br/>
     i chlieb je pre vás, i na stole kvety.
     <br/>
     <br/>
     I hudbu dám vám, víno penivé dnes
     <br/>
     a predstavím vás svojim dvorným bardom,
     <br/>
     vedzte, jak márni poézie prednes,
     <br/>
     skropte si dušu voňavejším nardom.
     <br/>
     <br/>
     Bohatstvo kozmu láska príde zdrobiť,
     <br/>
     radosti výdel, sladké Božie semä,
     <br/>
     kraj celý váš je pre váš šťastný pobyt,
     <br/>
     sťa pre vtáctvo je všetko zrno zeme.
     <br/>
     <br/>
     A prišli húfy, valili sa davy,
     <br/>
     najkrajšie verše písali sa pre nich,
     <br/>
     sám básnik stál pri dverách Božej slávy,
     <br/>
     nebolo ľudí smutných, opustených.
     <br/>
     <br/>
     I taký človek zastal pred komnatmi,
     <br/>
     čo stratil domov, nevie, kde je brána,
     <br/>
     blúdi a hľadí, kde sa podieť za tmy
     <br/>
     a vstúpil dnu a zohrial sa do rána.
     <br/>
     <br/>
     Tam snivo vyčkal do bieleho svitu
     <br/>
     a na druhý deň zmenili sa svety,
     <br/>
     mal domov, mal vlasť znova slnkom spitú
     <br/>
     a vlastných hájov čerešňové kvety.
     <br/>
     <br/>
     Slobody herold prišiel s érou zlatou
     <br/>
     a osud ľudstva nesýtil sa plačom,
     <br/>
     masové hroby nevinili katov
     <br/>
     a nebol človek smrti vyznávačom.
     <br/>
     <br/>
     Nebolo vojen, vojská oddych mali,
     <br/>
     lietadlá spali na lúčinách snových,
     <br/>
     škovránky zlietli na obranné valy,
     <br/>
     fialky rástli v jamách granátových.
     <br/>
     <br/>
     Zem teplá bola, lány chlebom hriali,
     <br/>
     jelene zbehli k ligotavej riave,
     <br/>
     stehlíkov v zime humná zohrievali,
     <br/>
     na jar sem prišli vtáky sťahovavé.
     <br/>
     <br/>
     Čo to za svety! Čo to beží prúdmi
     <br/>
     do súzvučnosti večných Božích hodín!
     <br/>
     Snáď ľudia budú nevinnými ľuďmi
     <br/>
     a pole bude poľom sladkých plodín.
     <br/>
     <br/>
     Čo to za súlad, čo to za stvorenia!
     <br/>
     Za chvíľu zem sťa oltár vďaky vzbĺkne,
     <br/>
     i pahorky sa urovnajú, zmenia
     <br/>
     a každá priepasť vyhladená zmĺkne.
     <br/>
     <br/>
     Snáď plnosť doby hlási Advent tíšky,
     <br/>
     nastáva znova čas pre Božie divy,
     <br/>
     vydajú opäť rosu neba výšky,
     <br/>
     z oblakov spŕchne Mocnár spravodlivý.
     <br/>
     <br/>
     Zahučte, jazy, vôňu dajte, jarky,
     <br/>
     kde poludnie spí, ako mladá srnka,
     <br/>
     rozneste radosť, plaché kvetinárky,
     <br/>
     predjarie matné vám na srdci brnká!
     <br/>
     <br/>
     Družice, trímte sviece rovno tvári,
     <br/>
     výjď, sprievod panien, priblíži sa Ženích,
     <br/>
     modlitbu tichú, sťa sneh v januári,
     <br/>
     šepkajú ústa ulíc rozochvelých!
     <br/>
     <br/>
     Nový vek svitá, prileť, holub iný,
     <br/>
     ratolesť mieru, na obzoroch zasvieť!
     <br/>
     Sú odpustené veľké ľudské viny,
     <br/>
     potopa hrozná nepríde viac na svet.
     <br/>
     <br/>
     Čudesný chlapec pohody vzlet hlásal,
     <br/>
     Boh zmluvu svoju uzavrel už dúhou,
     <br/>
     nebude rabov, nezakvíli vazal,
     <br/>
     on k nebu vedie všetkých svojich druhov.
     <br/>
     <br/>
     Čistotu prijal, vedu nevinnosti,
     <br/>
     krstom sa odel, rúchom pred oltármi,
     <br/>
     pokoja stánok, ktorý ľudstvo hostí,
     <br/>
     otváral rukou, mrhal jeho darmi.
     <br/>
     <br/>
     Pustil sa svetom, o pokladoch vedel,
     <br/>
     vybral sa hľadať poézie krásu,
     <br/>
     išiel do sviatkov, šiel do večných nedieľ,
     <br/>
     bez prachu ciest, bez hriechu a bez času.
     <br/>
     <br/>
     Do dedín šiel a prešiel veľmestami,
     <br/>
     aj keď mal sto ciest, poznal iba jednu,
     <br/>
     nebolo hroblí, nezívali jamy,
     <br/>
     z tisícich ulíc mal tú zlatú, strednú.
     <br/>
     <br/>
     Na Východ bral sa, i na Západ kráčal,
     <br/>
     sám nespal nikdy, iní dlho spali,
     <br/>
     zrána sa modlil a na zemi kľačal,
     <br/>
     navečer k sebe chudobní ho zvali.
     <br/>
     <br/>
     Snáď k vráskam zeme priklonil sa nadol
     <br/>
     a klesol tam, kde slnka pád bol zvislý,
     <br/>
     vtedy sa pohli kamene, kde padol
     <br/>
     a vrásky zeme samy tíško zmizli.
     <br/>
     <br/>
     On nesmie zastať, hľadieť na potoky,
     <br/>
     len ide-ide, jeho rieka ide,
     <br/>
     prúd jeho ide, nevie, koľké roky,
     <br/>
     k nebeskej púšti, k Božej pyramíde.
     <br/>
     <br/>
     Ako v snách ide medzi alfou jari
     <br/>
     a omegou, čo jesene má zvuky,
     <br/>
     pri kvetoch lúčnych nevie, jak je starý,
     <br/>
     len sklonený je ponad mladé puky.
     <br/>
     <br/>
     A po dolinách ako vetrík beží
     <br/>
     k príbytkom tichým, k samej ľudskej stope,
     <br/>
     keď zbehne z vrchov, z hôr, kde večne sneží,
     <br/>
     chalúpkam bielym na obloky klope.
     <br/>
     <br/>
     A tečie k moru v každej horskej riave
     <br/>
     a spieva pieseň Božích oceánov,
     <br/>
     prúdi po svete, vynorí sa v dave,
     <br/>
     ide na púšť za smädnou karavánou.
     <br/>
     <br/>
     Snáď nájde kdesi i vlasť vtáčkov snežnú,
     <br/>
     kde oddychujú pod strechami v mestách
     <br/>
     a nešatia sa, nesejú a nežnú,
     <br/>
     neplačú nikde na skrížených cestách.
     <br/>
     <br/>
     Ach, ľuďom chce dať kúsok z tohto neba,
     <br/>
     kde nenarástlo tŕnie ani hložie,
     <br/>
     nič nehľadajte na zemi, kde treba
     <br/>
     pomyslieť najprv na kráľovstvo Božie.
     <br/>
     <br/>
     Len vstaňte skoro, zo sna zobuďte sa
     <br/>
     na veľký sviatok, na Epifániu,
     <br/>
     kráľovský večer klope na nebesá,
     <br/>
     vám tymian pália, pre vás stoly kryjú.
     <br/>
     <br/>
     Ó, svetlo, svetlo! nekonečný svieceň,
     <br/>
     v komnatách Božích šľahaj do večnosti!
     <br/>
     Boh krája ťa sťa vzácny chleba peceň,
     <br/>
     dáva na misu, usadzuje hostí.
     <br/>
     <br/>
     Čudesný chlapec prvý beží k rohom
     <br/>
     a volá ľudí pod belasým nebom,
     <br/>
     volá a zve na rozhovory s Bohom,
     <br/>
     nežije človek na púšti len chlebom.
     <br/>
     <br/>
     A keď ho k chrámu privábili jari,
     <br/>
     horiaci kríčok obísť musí bosý,
     <br/>
     anjel je pri ňom, keď sa rodí z žiary
     <br/>
     a kvietok jazmín jeho meno nosí.
     <br/>
     <br/>
     Sú neprehľadné šíky nebešťanov,
     <br/>
     s ktorými ide na hostinu vekov,
     <br/>
     chrám vyzdobuje, čaká na kresťanov,
     <br/>
     čaká na duše šírych okršlekov.
     <br/>
     <br/>
     K oltárom volá, okrášleným kvetmi
     <br/>
     a vysvieťuje chrámu sväté lode,
     <br/>
     Veľká noc ide vznášať sa nad svetmi,
     <br/>
     sviatky sú, stojte na posvätnej pôde!
     <br/>
     <br/>
     V tej chvíli paškál Vzkriesenia sa vzpriami,
     <br/>
     ľud začne spievať slávne Aleluja,
     <br/>
     už horia kvety, vejú kadidlami,
     <br/>
     po bokoch stojí rozpálená tuja.
     <br/>
     <br/>
     Nastáva veľké Sviatku zasvätenie,
     <br/>
     je to deň Pána, oddych po robote,
     <br/>
     už zvony bijú ľudstvu na vzkriesenie,
     <br/>
     už jeho Kristus nie je na Golgote.
     <br/>
     <br/>
     Už sa pod krížom nerúhajú kati,
     <br/>
     niet nenávisti rozpálených zrakov,
     <br/>
     je bratom Krista i ten, čo sa vráti,
     <br/>
     čo blúdil dlho v temnej ríši drakov.
     <br/>
     <br/>
     Čudesný chlapec miluje až k smrti,
     <br/>
     sťa blúznivci, sťa svätí Boží blázni,
     <br/>
     rozbehne sa do všetkých sveta štvrtí,
     <br/>
     rozdá sa vždy a srdce nevyprázdni.
     <br/>
     <br/>
     To je spln éry, vykúpenia hrada,
     <br/>
     vrát otvorenie, úsvit večnej zory,
     <br/>
     ľud zbožný vďačne pred obetou padá
     <br/>
     v nedeli svätej, v tichom lásky mori.
     <br/>
     <br/>
     Sloboda, vitaj! prístav otca, matky!
     <br/>
     šťastne je plakať, kde sa belie brána,
     <br/>
     kde dušu nesú ponad križovatky
     <br/>
     večnosti svetlá, nehasnúce rána.
     <br/>
    </p>
   </div>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2510306">
       </a>
       Raňajšia modlitba
      </h2>
     </div>
    </div>
   </div>
   <p>
   </p>
   <div class="literallayout">
    <p>
     <br/>
     Buď pozdravená nad nami,
     <br/>
     večitá Božia krása!
     <br/>
     slávu pred neba bránami
     <br/>
     dielo dňa tvojho hlása,
     <br/>
     odkrývaš rána oponu
     <br/>
     a prúdiš svetlom v nachu,
     <br/>
     vzdávam ti, Večný, poklonu,
     <br/>
     padnutý v tvojom prachu.
     <br/>
     <br/>
     Ó, otvorené zenity,
     <br/>
     vypusťte dych svoj svätý,
     <br/>
     do ochrany ma vezmi ty,
     <br/>
     stvor, Pane, nové svety,
     <br/>
     príď preklenúť svoj veľký most
     <br/>
     nevoľným našim bratom,
     <br/>
     trpeli, bolo tmy už dosť,
     <br/>
     rozbi ty sám náš atóm!
     <br/>
     <br/>
     Príď, stvoril si ma, Všemocný,
     <br/>
     a uč ma ako žiaka,
     <br/>
     i púčok kvietka nemocný
     <br/>
     na pohľad tvoj tu čaká,
     <br/>
     vnikneš na bojazlivý ret
     <br/>
     i plachej margarétke,
     <br/>
     lúč slnka, ako bajonet,
     <br/>
     striehne pri každej snietke.
     <br/>
     <br/>
     V tvojom dni, Pane, stojím tu,
     <br/>
     viem, zdvihneš veľké rampy
     <br/>
     a vyjdem k tvojmu Olympu
     <br/>
     na zarosené pampy,
     <br/>
     i ja mám tam svoj chodníček,
     <br/>
     svoj žiary lesk na šatách,
     <br/>
     pozbieral som ho z hviezdičiek
     <br/>
     v nebeských horských chatách.
     <br/>
     <br/>
     Chcem ponad všetky mohyly
     <br/>
     vybočiť z krivej cesty,
     <br/>
     v Zdravaskoch nič ma nemýli,
     <br/>
     najlepšie, Pane, vieš ty,
     <br/>
     že chcem len teba milovať,
     <br/>
     nosím si, ako lásku,
     <br/>
     modlitby sladkú inovať
     <br/>
     v ruženci na opasku.
     <br/>
     <br/>
     Ó, Pane, ranné oblohy
     <br/>
     svetlami neba prervi,
     <br/>
     z tých výšok i tvor úbohý,
     <br/>
     i biedne zemské červy
     <br/>
     nech dostanú svoj šíry deň
     <br/>
     a veľké ráno v piesni,
     <br/>
     otvor im lásky priehlbeň,
     <br/>
     svoj domov prečudesný!
     <br/>
    </p>
   </div>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2510356">
       </a>
       Vyhnanec
      </h2>
     </div>
    </div>
   </div>
   <p>
   </p>
   <div class="literallayout">
    <p>
     <br/>
     V krajine zastal novej,
     <br/>
     krajina bola hmlistá,
     <br/>
     v záhrade olivovej
     <br/>
     volal sa bratom Krista.
     <br/>
     <br/>
     Široký potok Cedron
     <br/>
     černal sa od paliem
     <br/>
     a Veronika s vedrom
     <br/>
     prešla bez Pochválen.
     <br/>
     <br/>
     Nezavolala: bratku!
     <br/>
     nevbehla do chatrče
     <br/>
     podať mu bielu šatku:
     <br/>
     utri si z tváre kŕče!
     <br/>
     <br/>
     Muž chýbal v tomto deji,
     <br/>
     aby bol prišiel sem:
     <br/>
     ja, Šimon z Cyreney,
     <br/>
     ten kríž ti ponesiem.
     <br/>
     <br/>
     A dcéry týchto krajín,
     <br/>
     tie bujné dcéry tuzemské,
     <br/>
     nevyšli plakať nad ním,
     <br/>
     jak ženy jeruzalemské.
     <br/>
     <br/>
     Nebolo matky v žiali,
     <br/>
     čo by sa za ním vliekla,
     <br/>
     zmizla jej tôňa v diali,
     <br/>
     slovíčka nepreriekla.
     <br/>
     <br/>
     Tak ostal bez Márie,
     <br/>
     úbožiak, trikrát padol
     <br/>
     a z vrchu Kalvárie
     <br/>
     nebolo cesty nadol.
     <br/>
     <br/>
     Počul, jak pod ním dolu
     <br/>
     šialené mesto vrieska;
     <br/>
     Golgotu prešiel holú,
     <br/>
     bila ho soldateska.
     <br/>
     <br/>
     Pod krížom ešte jačal
     <br/>
     ľud krvilačný, vlčí,
     <br/>
     ktosi tam v octe zmáčal
     <br/>
     špongiu plnú žlči.
     <br/>
     <br/>
     Víchrisko skokom zradným
     <br/>
     handričky z neho zmietlo,
     <br/>
     tma zahučala nad ním
     <br/>
     a zmĺklo neba svetlo.
     <br/>
     <br/>
     V epoche zhynul novej,
     <br/>
     epocha bola hmlistá,
     <br/>
     v krajine vyhnancovej
     <br/>
     volal sa bratom Krista.
     <br/>
    </p>
   </div>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2510410">
       </a>
       Prosba pred smrťou
      </h2>
     </div>
    </div>
   </div>
   <p>
   </p>
   <div class="literallayout">
    <p>
     <br/>
     Vyhnaný z raja prevždy,
     <br/>
     tíšim sa slzami,
     <br/>
     môj deň sa ťažko brieždi,
     <br/>
     zviazaný uzlami.
     <br/>
     <br/>
     Za bránou prizamknutou
     <br/>
     anjel trest číta mi,
     <br/>
     čakajú na mňa s knutou
     <br/>
     odpadlí titani.
     <br/>
     <br/>
     Idú mi zgniaviť šiju,
     <br/>
     čo horšie —  ducha tiež,
     <br/>
     tesné mi šaty šijú
     <br/>
     v tôňave fíg a briez.
     <br/>
     <br/>
     Ach, kde je na mne nitka?
     <br/>
     kde obsec z mojich sár?
     <br/>
     horká je denná smidka,
     <br/>
     tvrdý je komisár.
     <br/>
     <br/>
     Žijem tu, ako Adam,
     <br/>
     len medzi tŕňami
     <br/>
     a hložie ku záhradám
     <br/>
     zlý osud zhŕňa mi.
     <br/>
     <br/>
     Hynie môj kvet, je zima,
     <br/>
     cítim sa ustatým,
     <br/>
     ó, Bože, nechal si ma
     <br/>
     na ceste pustatín.
     <br/>
     <br/>
     A predsa k tebe letím,
     <br/>
     aj keď si zamkol raj,
     <br/>
     pred plným odumretím
     <br/>
     stojím tu, pamätaj.
     <br/>
     <br/>
     Čosi ti povedať chcem,
     <br/>
     schýľ uši obidve,
     <br/>
     na slová a na akcent
     <br/>
     dám pozor v modlitbe.
     <br/>
     <br/>
     Dlhá je moja záveť,
     <br/>
     ako je dlhá púť,
     <br/>
     ak ti zle budem vravieť,
     <br/>
     za to ma neodsúď.
     <br/>
     <br/>
     Si láska, milosrdie
     <br/>
     bez každej premeny,
     <br/>
     blízko mňa nemá smrť je,
     <br/>
     mora breh stienený.
     <br/>
     <br/>
     Nevidím, idem, tápem
     <br/>
     a klesám naveky,
     <br/>
     s bolesťou iba chápem
     <br/>
     tvoj obzor ďaleký.
     <br/>
     <br/>
     Tmolím sa, jak sa tmolia
     <br/>
     všetci, čo plačú dnes,
     <br/>
     rany nás ešte bolia,
     <br/>
     na srdci máme rez.
     <br/>
     <br/>
     Ó, nemaj ťažké oko,
     <br/>
     my sme tu bez vlasti,
     <br/>
     ty bývaš prevysoko,
     <br/>
     my dolu v priepasti.
     <br/>
     <br/>
     Preto ja prosím teraz,
     <br/>
     zabi noc pretrúchlu,
     <br/>
     temnoty naše preraz,
     <br/>
     zahraj už svoju hru.
     <br/>
     <br/>
     To, čo je v kartách, vieme,
     <br/>
     tuná ich vylož ty,
     <br/>
     veď sme len prášok zeme,
     <br/>
     nehodní milosti.
     <br/>
     <br/>
     Len v láske nebuď iný,
     <br/>
     neváhaj pri nikom,
     <br/>
     odpusť nám naše viny,
     <br/>
     i našim vinníkom.
     <br/>
    </p>
   </div>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2510460">
       </a>
       Pred drahou Matkou
      </h2>
     </div>
    </div>
   </div>
   <p>
   </p>
   <div class="literallayout">
    <p>
     <br/>
     Som pastier na vŕškoch,
     <br/>
     schúľam sa pod pŕškou
     <br/>
     Božieho rána
     <br/>
     a v tvojom údolí
     <br/>
     spievam si po vôli,
     <br/>
     nebeská Panna.
     <br/>
     <br/>
     Obloha po kúskoch
     <br/>
     padá mi v obrúskoch
     <br/>
     z blankytných ramien;
     <br/>
     príklon sa trošíčka,
     <br/>
     pozri do košíčka,
     <br/>
     nesiem si plameň.
     <br/>
     <br/>
     On horí oddávna,
     <br/>
     ale ty, oddaná
     <br/>
     vždy našim lúkam,
     <br/>
     vo svojej svätyni
     <br/>
     zmeň ho na kvetiny,
     <br/>
     ktoré ti núkam.
     <br/>
     <br/>
     Prichodím pokorne,
     <br/>
     o láske hovorme,
     <br/>
     mám pieseň v nôške;
     <br/>
     môj dych si nestretla?
     <br/>
     Máš svetlo, stred svetla,
     <br/>
     Dieťatko Božské.
     <br/>
     <br/>
     Ach, to je slasť tvoja
     <br/>
     a ty spod závoja
     <br/>
     tonieš v jej mori,
     <br/>
     snáď v snehu celá si
     <br/>
     a azúr belasý
     <br/>
     na tebe horí.
     <br/>
     <br/>
     Jak decku bez zmyslov,
     <br/>
     netreba dnes mi slov,
     <br/>
     idem sa zhrievať,
     <br/>
     pritúľ ma v náručí
     <br/>
     a to ma naučí
     <br/>
     piesenku spievať.
     <br/>
     <br/>
     Ľúbim ťa presladko,
     <br/>
     spí tvoje Dieťatko,
     <br/>
     spí tvoja hymna,
     <br/>
     v rukách máš večný jas
     <br/>
     a v srdci povíjaš
     <br/>
     do plienok i mňa.
     <br/>
    </p>
   </div>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2510509">
       </a>
       Rozhovor s anjelom
      </h2>
     </div>
    </div>
   </div>
   <p>
   </p>
   <div class="literallayout">
    <p>
     <br/>
     Už jeseň spí na poli
     <br/>
     a bude koniec prácam;
     <br/>
     chodím po starej roli,
     <br/>
     ešte sa ku nej vraciam.
     <br/>
     <br/>
     Opŕchle moje klasy
     <br/>
     vetríček pozametá,
     <br/>
     i moje mladé časy,
     <br/>
     i moje mladé letá.
     <br/>
     <br/>
     Ubehlo všetko v ceste
     <br/>
     a zmenila sa postať;
     <br/>
     keby tak mohol ešte
     <br/>
     môj anjel strážny postáť.
     <br/>
     <br/>
     Keby tak moje roky
     <br/>
     mohli sa vrátiť nazad,
     <br/>
     keby tie spätné kroky
     <br/>
     vedeli bolesť zmazať.
     <br/>
     <br/>
     Keby mi čistý zenit
     <br/>
     vedeli slzy vrátiť,
     <br/>
     vedeli cestu zmeniť,
     <br/>
     vedeli smútok skrátiť.
     <br/>
     <br/>
     Zastavte, roky v behu,
     <br/>
     nebež, ty rieka divá,
     <br/>
     neber ma ešte z brehu,
     <br/>
     staroba bolestivá.
     <br/>
     <br/>
     Chcem malý kúsok neba,
     <br/>
     môj svätý anjel strážny,
     <br/>
     mne ešte tepla treba,
     <br/>
     zažni mi blankyt, zažni.
     <br/>
     <br/>
     Vždy si stál tíško pri mne,
     <br/>
     či svit bol, či deň zmieral,
     <br/>
     i moje noci zimné
     <br/>
     žiarili z tvojich perál.
     <br/>
     <br/>
     Pekne si pohovorme,
     <br/>
     osud môj ty si písal,
     <br/>
     i keď som bol pri norme,
     <br/>
     i keď som zakolísal.
     <br/>
     <br/>
     I keď som niesol batoh
     <br/>
     márnivých, márnych oblúd
     <br/>
     a šiel som púšťou mátoh,
     <br/>
     ktoré ma chceli opľuť.
     <br/>
     <br/>
     Kde si ma dávno stretal,
     <br/>
     i dnes tam v smútku lietaš,
     <br/>
     i vtedy si tak lietal,
     <br/>
     nevieš už? nepamätáš?
     <br/>
     <br/>
     Len si ty spomeň presne:
     <br/>
     mal som to, čo má bohém
     <br/>
     a utekal som hriešne
     <br/>
     a naháňal som oheň.
     <br/>
     <br/>
     Noc pálila mi zmysly,
     <br/>
     cigán mi k ušku húdol
     <br/>
     a potom smútky prišli,
     <br/>
     či si to nezabudol?
     <br/>
     <br/>
     Môj druh sa modlil i klial
     <br/>
     a vravel: veď sme ľudia,
     <br/>
     kto by ti oko vyklal?
     <br/>
     kde sú tí, čo ťa súdia?
     <br/>
     <br/>
     Vtedy si sám bol v cele
     <br/>
     a k žiaľu si sa schýlil,
     <br/>
     trpel si v svojom tele,
     <br/>
     i v duši mojej kvílil.
     <br/>
     <br/>
     Dneska už skončíme púť,
     <br/>
     skončili anekdoty,
     <br/>
     ó, nebuď prísny, nebuď,
     <br/>
     mám so sebou dosť psoty.
     <br/>
     <br/>
     A dosť mám trampôt s ľuďmi,
     <br/>
     zápasu s Mefistami,
     <br/>
     i boja vždy dosť s bludmi,
     <br/>
     dnešok má zradné jamy.
     <br/>
     <br/>
     Nedaj ma viacej drakom
     <br/>
     a dračiciam, čo hryzú,
     <br/>
     v storočí sme tu takom,
     <br/>
     kde sipí plno hmyzu.
     <br/>
     <br/>
     Ty do pozadia zatlač
     <br/>
     všetok ten výkrik drámy,
     <br/>
     pokánie daj mi a plač,
     <br/>
     pretkaný ružencami.
     <br/>
     <br/>
     V modlitbe so mnou povieš
     <br/>
     to, čo už nezabolí,
     <br/>
     dobre je, i ty to vieš,
     <br/>
     oddať sa Božej vôli.
     <br/>
     <br/>
     V tichosti slúžiť Pánu,
     <br/>
     niesť skromne kríž na pleci,
     <br/>
     mať záhradu a bránu,
     <br/>
     mať tisíc malých vecí.
     <br/>
     <br/>
     Po tráve bežať ránom,
     <br/>
     v potoku hrať sa s vlnou,
     <br/>
     tešiť sa so škovranom,
     <br/>
     do poľa ísť za žlnou.
     <br/>
     <br/>
     Porobiť dennú prácu
     <br/>
     a potom na noc usnúť.
     <br/>
     Ty poznáš kartu hraciu,
     <br/>
     nenechaj kvet môj uschnúť.
     <br/>
     <br/>
     I v noci odžeň chmáry,
     <br/>
     tiež chodia, nepoznáš to?
     <br/>
     Veď vieš, že človek starý
     <br/>
     bez spánku býva často.
     <br/>
     <br/>
     Zastav môj zlý sen trošku,
     <br/>
     chce ma brať na parohy,
     <br/>
     s reumou líham v lôžku,
     <br/>
     prihrej mi, prihrej nohy.
     <br/>
     <br/>
     A keď sa bude blížiť
     <br/>
     smrť, sestra tvrdých ramien,
     <br/>
     pomôž mi ruky skrížiť,
     <br/>
     spokojne povedz: Amen.
     <br/>
    </p>
   </div>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2510599">
       </a>
       Domov náš
      </h2>
     </div>
    </div>
   </div>
   <p>
   </p>
   <div class="literallayout">
    <p>
     <br/>
     Dávne sú tvoje rody
     <br/>
     a deje v storočiach,
     <br/>
     na kúsku tejto pôdy
     <br/>
     máš veky na očiach;
     <br/>
     náš si a nech hrom perie,
     <br/>
     nech bije po tvári,
     <br/>
     nám ťa nik nezoberie
     <br/>
     a nik ťa nezmarí,
     <br/>
     nik nevymaže z mapy,
     <br/>
     z tatranskej oblasti,
     <br/>
     ešte sa rodia chlapi,
     <br/>
     tí chlapci dvanásti.
     <br/>
     <br/>
     Ešte sa uvidíme,
     <br/>
     plesnivec, Tatier kvet,
     <br/>
     ešte sa bude v dyme
     <br/>
     a v prachu rodiť svet,
     <br/>
     ešte ty vstaneš, drahá
     <br/>
     zem moja, rodná mať
     <br/>
     a triasť sa bude Praha
     <br/>
     a Bradlo pevne stáť,
     <br/>
     a tyran, čo nás láme,
     <br/>
     padne na chotári,
     <br/>
     ešte sa podívame
     <br/>
     pandúrom do tvári.
     <br/>
     <br/>
     Nám patrí Bratislava,
     <br/>
     tá tisícročná piaď,
     <br/>
     náš je grunt Rastislava,
     <br/>
     náš Devín, Karpát hať;
     <br/>
     náš bude ten kus zeme,
     <br/>
     ako bol doposiaľ,
     <br/>
     i sväté jeho semä,
     <br/>
     čo Metod rozoslal,
     <br/>
     čo ľud náš zbožný skrýval,
     <br/>
     keď ostal bez svetla
     <br/>
     a nezobral ho príval
     <br/>
     a búrka nezmietla.
     <br/>
     <br/>
     Náš je ten dom pod svahom,
     <br/>
     i stráne slnečné,
     <br/>
     kde pltník dolu Váhom
     <br/>
     keruje pri Strečne,
     <br/>
     kde z dvora vidno Hole,
     <br/>
     vonia dub po lístí,
     <br/>
     kde otec kosil pole
     <br/>
     a matka v zemi spí,
     <br/>
     kde slovenská brať v chráme
     <br/>
     túli sa ku brati.
     <br/>
     Ešte sa vrátiť máme
     <br/>
     k dedovskej úvrati.
     <br/>
    </p>
   </div>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2510648">
       </a>
       Chalúpka rodná
      </h2>
     </div>
    </div>
   </div>
   <p>
   </p>
   <div class="literallayout">
    <p>
     <br/>
     Chalúpka rodná drahá,
     <br/>
     v srdci ťa ukrývam,
     <br/>
     niet okrem teba blaha,
     <br/>
     kde sa len podívam,
     <br/>
     niet teploty, niet kvetov
     <br/>
     a spievajúcich krás,
     <br/>
     dosť mi už piesní svetov!
     <br/>
     dosť búrok týchto čias!
     <br/>
     dosť letu divých húsok,
     <br/>
     vyhnaných nevôľou!
     <br/>
     chce sa mi dýchať kúsok
     <br/>
     chalúpky pod hoľou.
     <br/>
     <br/>
     Chce sa mi vidieť strechy,
     <br/>
     dedinku predrahú,
     <br/>
     nepadnem bez útechy
     <br/>
     pred domom na prahu,
     <br/>
     dolinka s cintorínom,
     <br/>
     dáš mi mak pokoja,
     <br/>
     otcovia hľadia k synom,
     <br/>
     čo prídu, ako ja,
     <br/>
     raz k svojim mŕtvym Božím
     <br/>
     na slávnosť hodovnú,
     <br/>
     prach kostí svojich zložím
     <br/>
     ku prachu dedovmu.
     <br/>
     <br/>
     Ale prv chcem si zahriať
     <br/>
     to srdce boľavé;
     <br/>
     tam kolo našich záhrad
     <br/>
     list šumí v diaľave,
     <br/>
     v chalúpke pod horami
     <br/>
     nehasne lampy kmit
     <br/>
     a kto je plný snami,
     <br/>
     pamätá jari svit,
     <br/>
     ešte si cestu značí,
     <br/>
     vetrík ju ovieva,
     <br/>
     ešte si pri Machnáči
     <br/>
     na vŕšku zaspieva.
     <br/>
    </p>
   </div>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2510667">
       </a>
       Cez súmraky
      </h2>
     </div>
    </div>
   </div>
   <p>
   </p>
   <div class="literallayout">
    <p>
     <br/>
     Hrdo si nesiem pochodeň,
     <br/>
     svoj olympijský plameň,
     <br/>
     svietim si dušou popodeň,
     <br/>
     nevypustím ho z ramien,
     <br/>
     nezbiedne v ľudskom úškrne,
     <br/>
     poznám vás, zurvalci dňa,
     <br/>
     nech oko vaše ustrnie,
     <br/>
     nájdem svoj cieľ za vidna.
     <br/>
     <br/>
     Susedov zlých sa nebojím
     <br/>
     ani ich chladných zrakov,
     <br/>
     nechcem nič od nich, lebo im
     <br/>
     neprší dáždik z mrakov,
     <br/>
     nedýcha kvietok v záhrade,
     <br/>
     nekrúžia orly nebom,
     <br/>
     za moju pieseň v náhrade
     <br/>
     nechcem žiť cudzím chlebom.
     <br/>
     <br/>
     Nepýtam kúsok almužny,
     <br/>
     môj duch vás nepoprosí,
     <br/>
     váš päták mi je podružný,
     <br/>
     mne stačí kvapka rosy,
     <br/>
     čo blyští sa mi na duši,
     <br/>
     sťa drahý prvok zeme,
     <br/>
     ak sa raz jej lesk naruší,
     <br/>
     spoločne zahynieme.
     <br/>
     <br/>
     Nechcem mať s bratom-nebratom
     <br/>
     vospolnej krivej čiary,
     <br/>
     som pravým Božím dieťaťom
     <br/>
     a nezvedú ma dary,
     <br/>
     čo lichotivé núkajú
     <br/>
     pochybné s hadmi styky,
     <br/>
     utiekol som z ich hurhaju,
     <br/>
     z ich prahôr narkotiky.
     <br/>
     <br/>
     Nech chráni moju vieru Boh,
     <br/>
     šír môjho vzletu sladkú,
     <br/>
     falošných krídla cherubov
     <br/>
     nevzývam od počiatku,
     <br/>
     neberiem od nich nadchnutie
     <br/>
     pod letným slnovratom
     <br/>
     a ťažké sú mi perute,
     <br/>
     sfŕkané zemským blatom.
     <br/>
     <br/>
     Hrdo si nesiem fakľu dňa,
     <br/>
     zbehovia diaspory,
     <br/>
     viete, že hra je osudná,
     <br/>
     nekradnem z vašej hory,
     <br/>
     mňa vaša chata neschová,
     <br/>
     mne bleskami svet kypí,
     <br/>
     mňa obráni Boh Jehova
     <br/>
     a jeho žhavé šípy.
     <br/>
    </p>
   </div>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2510687">
       </a>
       V slobodu verím
      </h2>
     </div>
    </div>
   </div>
   <p>
   </p>
   <div class="literallayout">
    <p>
     <br/>
     Vo svete smútkov ťažkých
     <br/>
     len v teba, sloboda, som veril,
     <br/>
     bral som ťa do rúk kňazských,
     <br/>
     aby ťa nik po tvári neuderil.
     <br/>
     <br/>
     Poznal som kraje horkoslnné,
     <br/>
     po mnohom mori moja myseľ chodila,
     <br/>
     ostrovy v kvete ligotali sa na vlne,
     <br/>
     ako pleť farbistého motýľa
     <br/>
     a sny o šťastí hmýrili mi čelom,
     <br/>
     horúcich krajín bolo sťa na výstave,
     <br/>
     ale ty, sloboda, si s nemým trpiteľom
     <br/>
     stratená v každom prístave.
     <br/>
     <br/>
     Verný som otcovizni ostal,
     <br/>
     nepovie nikto, že som zradil,
     <br/>
     úbohé vyhnanstvo som dostal,
     <br/>
     cvendžiaci groš som nehromadil,
     <br/>
     aby som ho do futra zašil,
     <br/>
     svoj sen o tebe, Slovensko,
     <br/>
     som ziskom nezaprášil.
     <br/>
     <br/>
     Chudobný som tu s nebeskými vtákmi,
     <br/>
     sny moje s ľaliami žijú,
     <br/>
     a keď už starý budem s neborákmi,
     <br/>
     čo nenasadia v boji šiju,
     <br/>
     ty, Pane, slovo do úst dáš mi,
     <br/>
     modliť sa budem za tých, čo sa bijú s drakmi,
     <br/>
     posejem pole bitvy Otčenášmi,
     <br/>
     ako Boh stráne červenými makmi.
     <br/>
     <br/>
     I keď mám jazvy, ako starý plavec,
     <br/>
     sťaby mi šabľou líce preťal,
     <br/>
     nič zato, čas je krutohlavec,
     <br/>
     i cezeň orol k nebu vzlietal,
     <br/>
     i cezeň prasknú ľady z jari,
     <br/>
     sloboda dúhovitá, vzídeš z ozimín
     <br/>
     a ja si vzdychnem na chotári:
     <br/>
     to malo prísť — tak melie Boží mlyn.
     <br/>
    </p>
   </div>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2504516">
       </a>
       Starý čln
      </h2>
     </div>
    </div>
   </div>
   <p>
   </p>
   <div class="literallayout">
    <p>
     <br/>
     Na brehoch pustých vôd
     <br/>
     spia trosky vlaňajškov,
     <br/>
     spia chmúrne dni, niet stopy
     <br/>
     po hlase stehlíkov a žĺn;
     <br/>
     tu osamele sedím,
     <br/>
     krvácam s tebou, starý čln.
     <br/>
     <br/>
     Pod stromom belasým,
     <br/>
     akoby v hrobe sinom,
     <br/>
     schnú spŕchle halúzky,
     <br/>
     pri mne sa rozpadáva
     <br/>
     slávičia pieseň,
     <br/>
     spev rieky na kúsky.
     <br/>
     <br/>
     Ešte je čas, kým mrazy padnú,
     <br/>
     ešte sem jeseň beží z vrchov nadol
     <br/>
     a neozve sa lúka,
     <br/>
     ešte sa leskne pri mne lýra,
     <br/>
     ako keď vojak padol
     <br/>
     a belie sa mu ruka.
     <br/>
     <br/>
     Som jeden z tých, čo s ohňom boril sa
     <br/>
     a keď sa zazorí,
     <br/>
     snáď ešte pôjdem diaľky dobývať
     <br/>
     búrkam a víchrom navzdory,
     <br/>
     hľa, ešte blýska sa
     <br/>
     a horia obzory.
     <br/>
     <br/>
     Ožijem, vstanem,
     <br/>
     chcem stretnúť drakov tohto času,
     <br/>
     hľadieť im v oči uprene,
     <br/>
     ten rozpadnutý čln
     <br/>
     nech šepká svoje mŕtve: nie.
     <br/>
     <br/>
     On už boj dobojoval,
     <br/>
     skončil svoj sen,
     <br/>
     na jeho bokoch nahnutých
     <br/>
     zhlodala hrdza pien
     <br/>
     vyryté v srdciach šípy,
     <br/>
     iniciálky mien.
     <br/>
     <br/>
     Ale ja z brehov pustých vôd
     <br/>
     vzdialim sa, ako z noci
     <br/>
     a v svetle luny žltkastom
     <br/>
     poviem, kto som,
     <br/>
     príšerám poviem,
     <br/>
     že nie som fantastom.
     <br/>
     <br/>
     Na brehoch pustých vôd
     <br/>
     starý a dokaličený
     <br/>
     bez hlasu stehlíkov a žĺn
     <br/>
     ja osamele vstanem,
     <br/>
     pustím sa vodami,
     <br/>
     nechám ťa, mŕtvy čln.
     <br/>
    </p>
   </div>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2504566">
       </a>
       V trvaní noci
      </h2>
     </div>
    </div>
   </div>
   <p>
   </p>
   <div class="literallayout">
    <p>
     <br/>
     Kedysi volal som za mlada:
     <br/>
     aspoň ty, ó, noc, skry ma!
     <br/>
     A dnes tma padá, padá, padá
     <br/>
     a trvá temnôt klíma.
     <br/>
     <br/>
     Som slepec, noc sa po mne šplhá,
     <br/>
     šliapem ťa, zem bez priezviska,
     <br/>
     má temné oči táto doba dlhá,
     <br/>
     k múru ma zbraňou pritíska.
     <br/>
     <br/>
     Hľa, blesk mi prederavil plášť,
     <br/>
     bol víchor podvečerný,
     <br/>
     pustil sa na mňa smrti dážď,
     <br/>
     dážď biely a dážď čierny.
     <br/>
     <br/>
     Koľko som prosil: ustaň, víchrica,
     <br/>
     daj aspoň trávy pod hlavu,
     <br/>
     daj lístím stromu prikryť sa,
     <br/>
     vytrhaj spod nôh pŕhľavu.
     <br/>
     <br/>
     Daj, aby osud nepoznal ma,
     <br/>
     oázu hľadám, mesto bez ruín,
     <br/>
     po kvapke padni mi na jazyk, palma,
     <br/>
     som ako v púšti beduín.
     <br/>
     <br/>
     Čaká ma kdesi mŕtva luna
     <br/>
     na brehoch smutných riek,
     <br/>
     je zima, zima, zima tuná,
     <br/>
     chlad prestrelil mi driek.
     <br/>
     <br/>
     A vody morské obmyli
     <br/>
     černastý pohľad havranom,
     <br/>
     on si ma ľahko pomýli
     <br/>
     so stromom, vetrom, balvanom.
     <br/>
     <br/>
     Čakať na teplo rodných striech?
     <br/>
     kde by som sa ho dočkal?
     <br/>
     Predo mnou ušiel breh,
     <br/>
     uteká more spod skál.
     <br/>
     <br/>
     Hoďte mi k nohám zeme piaď!
     <br/>
     volám ku roztrateným anjelom,
     <br/>
     Kaina poďte odohnať,
     <br/>
     nechcem byť krotkým Ábelom.
     <br/>
     <br/>
     V hlave mi hučí rieka Ikarov
     <br/>
     a rieka vagabundov,
     <br/>
     i rieka pevcov s citarou,
     <br/>
     boli tu pred sekundou.
     <br/>
     <br/>
     A z planét čujem čiesi hlasy,
     <br/>
     padajú všetky slová sveta,
     <br/>
     odpovedám im: doba, zlá si!
     <br/>
     A v ľuďoch mlčí moja veta.
     <br/>
     <br/>
     Ó, hviezdy hviezd, i vám sa vyhnem,
     <br/>
     tej noci ste jak tvrdé päste,
     <br/>
     tej noci odídem a navždy stíchnem,
     <br/>
     stratím svoj stesk po ceste.
     <br/>
     <br/>
     Nič iné po mne neostane,
     <br/>
     z bolesti tiež nič pred svitaním,
     <br/>
     nech prídu ku mne plaché lane,
     <br/>
     už nedýcham, už neporaním.
     <br/>
     <br/>
     Priatelia, čo vás nemám, hľaďte,
     <br/>
     už je po piesni, zhasla v krôpke,
     <br/>
     na hrob mi ružu nezasaďte,
     <br/>
     nech nekrváca kvet na stopke.
     <br/>
     <br/>
     A pútnik povzdychne si, kým jar odkvitne:
     <br/>
     nech spí vzduch ľahký v tomto mene!
     <br/>
     Mal lutnu a mal prsty priesvitné,
     <br/>
     blankytmi poranené.
     <br/>
    </p>
   </div>
   <p>
   </p>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2504620">
       </a>
       Večerná modlitba
      </h2>
     </div>
    </div>
   </div>
   <p>
   </p>
   <div class="literallayout">
    <p>
     <br/>
     Ja, Rudolf Dilong, trubadúr,
     <br/>
     z milosti Božej bedár,
     <br/>
     zatváram knihu, cyklus chmúr,
     <br/>
     žalosti abecedár;
     <br/>
     ó, tu v ňom placho nešumí
     <br/>
     tichučké slovo vďaky,
     <br/>
     hrôzy svoj popol nesú mi
     <br/>
     na skrvavené zraky.
     <br/>
     <br/>
     Dokončím službu, inovať
     <br/>
     na nej len mraziť môže,
     <br/>
     bezmocne musím žalovať:
     <br/>
     vek zlý je, čas na nože,
     <br/>
     blen neodteká z denných drám,
     <br/>
     možno ho brať do vedár,
     <br/>
     ťahám sa s krížom a som sám,
     <br/>
     z milosti Božej bedár.
     <br/>
     <br/>
     Som smútok zeme a nie soľ,
     <br/>
     na poli líham k mlákam,
     <br/>
     hľa, tu ma cyklón zaniesol,
     <br/>
     už ťažko dúfam, čakám;
     <br/>
     noc ide, mne chlad neskorý
     <br/>
     zatvára oči. Kto som?
     <br/>
     Chceš, Pane, viacej pokory
     <br/>
     v človeku večne bosom?
     <br/>
     <br/>
     Koľko tu ciest, tých tŕnistých!
     <br/>
     koľko len hluchých uší!
     <br/>
     koľko dní, hodín neistých
     <br/>
     musel som uniesť v duši!
     <br/>
     A ešte neviem, kde sa hnúť
     <br/>
     a zdržať mlynské kolo,
     <br/>
     vyháša leto, vyschne prút,
     <br/>
     už nebude, čo bolo.
     <br/>
     <br/>
     Pýtam sa: kde som na zemi?
     <br/>
     ešte raz kričím: kto som?
     <br/>
     kde mi je vlasť? kríž nástenný?
     <br/>
     kto ma hnal s jeho lósom?
     <br/>
     Už hrob tam kdesi rastie mi
     <br/>
     na poli s vyschlým prosom,
     <br/>
     ber si ma, Bože, z rannej hmly
     <br/>
     za prvým albatrosom.
     <br/>
     <br/>
     Ja, tohto veku biedny vrak,
     <br/>
     striasam prach, Pane, z bedár,
     <br/>
     to, čo ti dávam, skloňže zrak,
     <br/>
     je slabosť moja, nie dar;
     <br/>
     bez teplej zeme, bez tíšin
     <br/>
     cudzina ostala mi,
     <br/>
     čože ti mám dať — ničí syn?
     <br/>
     Buď, Pane Bože, s nami!
     <br/>
    </p>
   </div>
  </div>
 </body>
</html>
