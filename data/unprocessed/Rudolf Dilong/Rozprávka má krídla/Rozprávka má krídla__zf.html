<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e89">
       </a>
       Emigrant
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <span class="bold">
     <strong>
      1
     </strong>
    </span>
   </p>
   <p>
   </p>
   <p>
    Žil si päť minút pred smrťou. Utiekol si ponad seba, nevisiaci ani na vlásku.
   </p>
   <p>
    Ustatý poležal si v poli na lúke. Tam ťa čakalo málo trávy, menej ako pod hlavu.
   </p>
   <p>
    Treba bolo zaťať do belasých svetov, začínať nový domov. Stvoriť pocestnú palicu a
         oprieť sa.
   </p>
   <p>
    Niekam si putoval — a nedoputoval. Povedali o tebe: je stratený, na ňom nezáleží.
   </p>
   <p>
    Nezahyniem — súril si seba — moja smrť by zjatrila čiesi neporanenie: čo neostal, kde
         bol!
   </p>
   <p>
    A ktosi bude, šepkáš, bude tu človekom, aj za hradbami, z ktorých strieľa. Aj pod ním
         múry horia ako pod tebou.
   </p>
   <p>
    Ubehlík je vždy duša horúca. Milenec, ktorý sa bodaj len z ohňa a popálenia rodí.
   </p>
   <p>
   </p>
   <p>
    <span class="bold">
     <strong>
      2
     </strong>
    </span>
   </p>
   <p>
   </p>
   <p>
    Na medzi, ktorá delí lúče nebeské na tvoje a netvoje, sedíš a pýtaš sa: ktoré slnká
         ktorým úbožiakom nepatria!
   </p>
   <p>
    Von za šiatrami je sloboda, vždy večer, keď výjdu hviezdy. Na tvojej oblohe.
   </p>
   <p>
    Naraz sa ozve zbor prírody. Cikády hudlikujú, kričia do neba, že sú tu všetky.
   </p>
   <p>
    Ukážeš svoj prsteň, pozlátený. Blyští sa, zasnúbený si s voľnosťou na zemi žiaľov.
   </p>
   <p>
    Bude tvojím stratený kľúč od spevu, ako si ho podávajú vtáčky z pesničky do pesničky.
   </p>
   <p>
    Je jeseň, niet bahniatok; ale rakyty bez nich tiež ťa môžu zohriať. Aj smútkom.
   </p>
   <p>
    Napiješ sa z klobúka vody. Potom si ľahneš, máš ho pod hlavou, aby ti ho — božechráň —
         vietor nevzal, celý majetok.
   </p>
   <p>
   </p>
   <p>
    <span class="bold">
     <strong>
      3
     </strong>
    </span>
   </p>
   <p>
   </p>
   <p>
    Noc je naplno v rozbehu. Padá čierna láska rosy na zimu tvojho tela, na nahý kvietok.
   </p>
   <p>
    Vidiny zošaleli, nahrnuli sa do stohov na poli, ktosi ich podpáli malým škriabnutím na
         tvári.
   </p>
   <p>
    Dymom sa vchádza i do pekla, ale ty neplačeš za tým, čo si dal napospas ďasnám noci.
   </p>
   <p>
    Odnášajú ťa na márach. V nepomenovateľom svete pochodujú s tebou, zabaleným v rajskom
         liste.
   </p>
   <p>
    Zdá sa, skončil sa zápas o Vesmír. Polámané sú svitania, pomrznuté zory, nikdy neprídu.
   </p>
   <p>
    Iba ak znova Boh bleskom pokrája zem pustú na šesť dní stvoriteľských a stíchne na
         siedmy deň.
   </p>
   <p>
    Na nebo neopovážiš sa skríknuť. Zložíš ruky a počúvaš, aký majú zvuk.
   </p>
   <p>
   </p>
   <p>
    <span class="bold">
     <strong>
      4
     </strong>
    </span>
   </p>
   <p>
   </p>
   <p>
    Prekročíš pošmúrnosti a väčšie vidíš. Nie sú tvoje, ale ani zeleň tráv nebude tá istá na
         jeseň.
   </p>
   <p>
    Chodí svetom ponurý duch a povie: sprobujem tvoju silu, či dokvitneš na poli.
   </p>
   <p>
    To je ten hrozný osud, naveky utajený v knihe Jóba. Z temnôt príde anjel, pohladí, aby
         ťa zradil.
   </p>
   <p>
    Teraz, na okraji vyhodenia z domu, niet lásky. Okolo teba vidia, že musíš trpieť.
   </p>
   <p>
    Ak priatelia vzĺknu ľútostivosťou, šľahajú tvoj pád, aj dlhým mlčaním, aj presedením pri
         tvojej tvári.
   </p>
   <p>
    Ale ty si kniha všetkých, každému dáš slovo, i na popole sveta. Zhoreniskom bude aj ich
         hlas.
   </p>
   <p>
    Nezaplačeš márnotratne, aby sa z tvojej ceny mohli smiať. Tak si a tak bývaš, navyknutý
         na zvonenie každý večer.
   </p>
   <p>
   </p>
   <p>
    <span class="bold">
     <strong>
      5
     </strong>
    </span>
   </p>
   <p>
   </p>
   <p>
    Vesmíru by sa zišiel tvoj halier. Tí, čo ti ho nevedia dať, lebo nemajú, poznajú svoju
         bolesť.
   </p>
   <p>
    Veď by sa ho zriekli a nemali by ustrachovaný výraz. Tak ako kľačali, keď ho dávali
         pocestnému.
   </p>
   <p>
    To svoje ti povedia, ako sa žije. Z nažobraného ťa nasýtia. Ich ťažké črty neodmietneš.
   </p>
   <p>
    Vravia, že ste si anjelmi a každý jeden druhého tam priniesol kraj cesty.
   </p>
   <p>
    Keď vám hodí niekto ten žiadaný peniažtek, viete, že pri takom darčeku treba dlho ostať.
   </p>
   <p>
    A veríte v čisté dávanie seba, čo má byť od človeka, čo ešte je len v blankytoch.
   </p>
   <p>
    I teba možno novým stvoriť, i tvojich nerozlučných druhov, keby si tak spomenul svet, že
         vám treba domov.
   </p>
   <p>
   </p>
   <p>
    <span class="bold">
     <strong>
      6
     </strong>
    </span>
   </p>
   <p>
   </p>
   <p>
    Na kus reči ste sa zišli. Povedali ste si hrôzy, máte ich v zimnom kabáte.
   </p>
   <p>
    Jeden druhého nevideli ste inakšie, iba v hľadaní, v neprestajných odchodoch.
   </p>
   <p>
    Ešte je nepokoj po stvorení, svet je nenájdený, na našej strane mu brány nenamaľovali.
   </p>
   <p>
    Je tisíc okien zatvorených a ľudia neodpočívajú po ťažkom dni, nikto nezdriemne.
   </p>
   <p>
    V očakávaní, že sa rozvidní, beriete svoj uzlík vandrovný na plece, na ktorom tiež
         nesvitá.
   </p>
   <p>
    Čosi vás zatrasie nejemne. To nie je vaša zima, tá je z tých hluchých strání sveta.
   </p>
   <p>
    Na chlebe sirotskom je jedna jediná útecha, že nie je poslednou skyvou.
   </p>
   <p>
   </p>
   <p>
    <span class="bold">
     <strong>
      7
     </strong>
    </span>
   </p>
   <p>
   </p>
   <p>
    Niet lásky, vari sme jej unikli. Každý si zvyká, že ho príjmu, ako tam, kde nik
         nevládne.
   </p>
   <p>
    Zdvihneš na poli kvietok, zahvízdaš mu, máš ho v ruke vysoko a kráčaš za ním naslepo.
   </p>
   <p>
    Pozrieš ešte tam, kde niet úsmevu. Ach, omrvinky včerajška, ich šramot sa nehlási.
   </p>
   <p>
    Ktorési mesto by si miloval, hádam Paríž alebo New York. A nevieš. Tí tiež nevedeli, čo
         tam išli.
   </p>
   <p>
    Možnože by si bol osožný, uniesť ťarchu tých miest. Aj tí druhí mysleli, že unesú.
   </p>
   <p>
    Nejaký zvonček na jachte by ti povedal, že sa hodne ľudí rozváža. Všetkými smermi.
   </p>
   <p>
    A tak si iba sadneš nakraj chodníka a budeš hovoriť s bratom slnkom ako sv. František.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e263">
       </a>
       Sloboda
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <span class="bold">
     <strong>
      1
     </strong>
    </span>
   </p>
   <p>
   </p>
   <p>
    Sloboda je veľká myšlienka Boha, neodvolateľná hra neba, keď je v človeku ešte raz
         zachytená.
   </p>
   <p>
    V budove sveta si pánom, komnaty sú tvoje, ale ducha nepribíjaj klincom na dvere.
   </p>
   <p>
    Dvíhaj krídla, ostražite, aby tebou nezatriasla daň pozemná, ktorá nemá rada výšky.
   </p>
   <p>
    Môžu byť zo slobody chrámy velebné, aj plaché cintoríny. Ako je jedna veža pravdou.
   </p>
   <p>
    Poplatok je dobrovoľný; jeden na oltár, druhý na zanikajúce krajiny.
   </p>
   <p>
    Potom už len ponad smrť idú vladári, ako by ju nechceli vidieť. A sú to oni, ktorí
         pricláňajú hroby.
   </p>
   <p>
    A ty sa pýtaš človeka, aký to povlak pridal Božej myšlienke, aký omyl, že ho koná jeden
         za druhým!
   </p>
   <p>
   </p>
   <p>
    <span class="bold">
     <strong>
      2
     </strong>
    </span>
   </p>
   <p>
   </p>
   <p>
    Svätyňa je čistá. Tvoje jestvovanie je v zhromaždení veriacich, ktorí budú vždy semenom
         v nás.
   </p>
   <p>
    Rozprávaš ticho. Kostolným hlasom sú tvoje uši plné a nepohnutí svätci sami o sebe sú
         mocní.
   </p>
   <p>
    Hovoríš k nim ako k ľuďom. Na tej istej duši majú struny, ktorých dotyk ide práve s nami
         po zemi.
   </p>
   <p>
    Im sa tiež neraz stratil kľúč od dverí, kde bývame, kde nad hromničkou nebolo plamienka.
   </p>
   <p>
    Prišli do neznámych samôt, opustených, stratených, neľudnatých. Nedalo sa ani dýchať.
   </p>
   <p>
    Alebo stretli ufúľané deti. Úbohí tvorovia nevedeli sa zveriť ani strygám, ani Bohu.
   </p>
   <p>
    Musíš tam prísť, modliť sa pri nich, pohnúť ich k úžasu, že môžu mať aj po smrti ruky
         zložené.
   </p>
   <p>
   </p>
   <p>
    <span class="bold">
     <strong>
      3
     </strong>
    </span>
   </p>
   <p>
   </p>
   <p>
    Kto zrno seje, vie, že mu dal plnú voľnosť, ako ho položil do brázdy, hoc aj clivo,
         nevediac aké bude.
   </p>
   <p>
    A ono cúva, cúva pred ním, ide hlbšie do pôdy a tam si ušije krehké detské rúcho. Vie,
         že sa narodí.
   </p>
   <p>
    Trvá mu to kratšie ako nám a matka zem mu dáva chlebovú krv pri jeho počatí.
   </p>
   <p>
    A keď začne tušiť svoje bytie, potom už klope prstočkom dohora, na svoju tmavú povaľ.
   </p>
   <p>
    To je sila, preboriť sa von, zdvihnúť zástavu, zatiaľ len sotva viditeľnú, ale nad
         zemou.
   </p>
   <p>
    Musel by každý povedať, že to bolo slnko, čo premohlo kôru zeme. Ono nás ešte
         neoklamalo.
   </p>
   <p>
    Také veľké je jeho meno, že ani krvavou rukou ho človek neumenší, ani kúštiček z neho
         neodtne.
   </p>
   <p>
   </p>
   <p>
    <span class="bold">
     <strong>
      4
     </strong>
    </span>
   </p>
   <p>
   </p>
   <p>
    Keď roztvoríš perute a vzletíš, to je tvoja suverénnosť. A treba ju mať i na zosadnutie.
   </p>
   <p>
    Tvárou si dávaš smer, vidno ťa lúč po lúči; na nebi si ihravým lupienkom, ľahším od
         ľalie.
   </p>
   <p>
    A vždy je dobre nepreceňovať priestory vtákov. Tam hore sa rodia aj búrky.
   </p>
   <p>
    Treba vedieť zletieť, nerozbiť si dušu s lýrou, i proti sile zákona, že zem je
         príťažlivá.
   </p>
   <p>
    Treba si vážiť vzduch, je potrebný, ako keby po víchre každý z nás bol parašutistom.
   </p>
   <p>
    Naša planéta ešte nie je plná ruží, na ktoré možno padnúť. Bojí sa toho všetko, čo
         zosadá.
   </p>
   <p>
    Pred posledným mávnutím krídla už sa neobzrieš hore, len dolu. Búrka prešla, nezotrela
         zem.
   </p>
   <p>
   </p>
   <p>
    <span class="bold">
     <strong>
      5
     </strong>
    </span>
   </p>
   <p>
   </p>
   <p>
    Haním jablko a túžim po jablku. Nepoviem, že nemá právo byť kyslým; ale mať ho aspoň.
   </p>
   <p>
    Mám na výber, medzi očami a srdcom. A na zadosťučinenie bude ma hriať to, čo si
         odnesiem.
   </p>
   <p>
    Niečo každému dám z toho, čo som skúsil. No, radosť nikdy nie je dlhšia ako život.
   </p>
   <p>
    Ak dávam, mám lásku. Viem doniesť i tú nevýslovnú štipku vône, čo som kolo záhrady
         nabral.
   </p>
   <p>
    A nie je kyslé to, čo dávam. Čo ja lahodné pre dvoch-troch, môže byť i pre tisícich.
   </p>
   <p>
    Môj čin má poznačenie, že pod božím nebom dozrieva plod, nám požehnaný, ktorí sme zo
         šírych svetov.
   </p>
   <p>
    Ak by sa niečo stratilo, bola by to len kyslosť ovocia, nie nádych, čo sme na stole
         prestreli.
   </p>
   <p>
   </p>
   <p>
    <span class="bold">
     <strong>
      6
     </strong>
    </span>
   </p>
   <p>
   </p>
   <p>
    Nerozbitný je na zemi hlas. I zvon pukne, i prsteň, i dom. Nič nemá trvania po
         zarastenej tráve.
   </p>
   <p>
    A žasneš, že pretrvá slovo Biblie; prežije časy Homér, Dante i Shakespeare.
   </p>
   <p>
    Rytmus toho, čo žije, zakotví v pokoleniach. Zaryje sa v ich vlnách, ujde pred každou
         smrťou.
   </p>
   <p>
    Je nepominuteľnosť. Zmeniť môžeme krajinu, nie horúčku srdca, nie už viac ani medzný
         kameň.
   </p>
   <p>
    Náš hlas je doma. Básnik pri madunickom Mlieči ho prevzal od dedov, aby sa nepominul.
   </p>
   <p>
    Za chotárom sa svieti. Naše pierko za čiapkou hneď by spievalo, ako sa na zbojníckej
         patrí.
   </p>
   <p>
    My tu pri vatre ešte o slobode hôr hovoríme. Náš hlas zápasí s ohňom. Nezhorí, dosť je
         nás.
   </p>
   <p>
   </p>
   <p>
    <span class="bold">
     <strong>
      7
     </strong>
    </span>
   </p>
   <p>
   </p>
   <p>
    Podopri kopec vínorodý, dovysoka rastie. Na vrchole zachveje sa mu list slnca a
         horizont, jeho vlečník.
   </p>
   <p>
    Netreba tak dlhých svätojánskych dní. Vždy pravdu hovoríme o jeho dozrievaní.
   </p>
   <p>
    Vari aj mihnutím rias zavoláš svet na hostinu. Najmladšej dcére povieš: prestieraj z
         oberaných hrozien.
   </p>
   <p>
    A víno, víno! Pozri, rozhýbe sa každý nastávajúci krstný otec! Ešte i tým, z kúta
         zazerajúcim, je veselo.
   </p>
   <p>
    Rozbehnú sa k stolu a celkom sa pomiešajú s hosťami. Vrabce, tie v škárach humna,
         počkajú.
   </p>
   <p>
    Ak neprišli všetci, ty za to nemôžeš. Každý most ako luk, odrážal duše, neplné nádejami.
   </p>
   <p>
    Aj tak ten sladkorodý porast, ako si ho podoprel, nalieva sa šťavou pre rozlet všetkých.
   </p>
   <p>
   </p>
   <p>
    <span class="bold">
     <strong>
      8
     </strong>
    </span>
   </p>
   <p>
   </p>
   <p>
    Keď pustá snehová noc ti zavrie dvere a vlci zavýjajú, všetko tesné sa stane tesnejším.
   </p>
   <p>
    Zima neoslobodzuje. Dom je chumelicou zašitý, zakožuchovaný, a mrazy sa tisnú na sklá.
   </p>
   <p>
    Myšlienka je ťažšia ako steny. Ak ich prebije a príde k tebe, krúži opakom tvojej hlavy.
   </p>
   <p>
    V takejto chvíli čítaš verše, tie z väzenia. Tie o slobode by sa vracali tou istou
         cestou naspäť.
   </p>
   <p>
    A predsa počkáš. Prejde fujak, minútka preďobe chmúravu. Vydrž, aj slnko vydrží.
   </p>
   <p>
    Naboso staneš si v izbe k takým okamihom. Je ich odrazu mnoho, ako vežičiek na zámku.
   </p>
   <p>
    Na ďalekom snehu doma by si postavil pylón, aby nášmu hradu severák neobhrýzal oči.
   </p>
   <p>
   </p>
   <p>
    <span class="bold">
     <strong>
      9
     </strong>
    </span>
   </p>
   <p>
   </p>
   <p>
    Akokoľvek chceme milo spievať, túlaví a neznášaní, iba zatajujeme svoj smútok.
   </p>
   <p>
    Len čo začne znieť naša pieseň, fulajtár akýsi dobehne a pýta sa, odkiaľ ste.
   </p>
   <p>
    Limbory, dobre ustrojené, Lipy, Zemplíny tu tancujú. Odkiaľ sú? Za nimi je naša mladosť,
         tá pochovaná?
   </p>
   <p>
    Áno, toľko by malo prísť mladých snov, koľko nám treba. A preslabikovať ich krokmi
         poznove.
   </p>
   <p>
    Potom z odchýlených okien počúvať, ako sa harfa presunula až na prsty.
   </p>
   <p>
    Veď z veľkých presunov hviezd sa utvorí ráno. Z číro-číreho neba je láska.
   </p>
   <p>
    Niet príčin nespievať. I smútok sa nám mení na pesničku, odjakživa, hoci sme smutní.
   </p>
   <p>
   </p>
   <p>
    <span class="bold">
     <strong>
      10
     </strong>
    </span>
   </p>
   <p>
   </p>
   <p>
    Ľudia už v rodine nevedia žiť. Iba keď sa stretnú, ako sa cudzí stretajú.
   </p>
   <p>
    Nevľúdni nenájdu vľúdne slovo. Nabití sú temnými oblakmi a návnadou sa postriekajú, aby
         voňali.
   </p>
   <p>
    To, čo povedia pred radnicou, či pred múzeom, nejde do taktu s naším pochodom dní.
   </p>
   <p>
    Prídu s kyticou. Nie sú to životonosné kvety, chladné sú. Nevedia očariť pôvabnou
         krásou.
   </p>
   <p>
    Keď zastanú na prahu, čudujete sa, kde sa náhle vzali, bez tepla k vášmu hniezdu.
   </p>
   <p>
    Pravdaže, podivné je nazdávať sa, že dom nie je naším, iba jedným z tisícich iných.
   </p>
   <p>
    A hore do azúru nelesknú sa schodištia poumývanými rukami, iba pochodenými nohami.
   </p>
   <p>
   </p>
   <p>
    <span class="bold">
     <strong>
      11
     </strong>
    </span>
   </p>
   <p>
   </p>
   <p>
    Kto stojí na grúni, kde by mohli stáť dvaja i mnohí — a nestoja, ten nemiluje.
   </p>
   <p>
    Nemá vidna, ani v duchu, keď sa poneviera po pustých miestach za takým pokojom, na aký
         nevyzerá.
   </p>
   <p>
    Nestrieľa, ale raní; tých najúbohejších nepozná. Aby nemal starosť o nikoho.
   </p>
   <p>
    A či sme všetci takí? Keby sa tu náhle objavil rozbolený človek, musí hynúť, my nie sme
         tu.
   </p>
   <p>
    Keď František z Assisi volil samotu v okolí prašivých, kde ľudská noha nevkročí, išli za
         ním stovky druhých.
   </p>
   <p>
    Veď ako by sme mohli poznať jeden hynúci rod, kde z nás nikoho niet! Aj o púšť je boj.
   </p>
   <p>
    A nebývame ďaleko, len tu vonku, v svetoch za humnom, kde sme sa raz v detstve vidinami
         preháňali.
   </p>
   <p>
   </p>
   <p>
    <span class="bold">
     <strong>
      12
     </strong>
    </span>
   </p>
   <p>
   </p>
   <p>
    Pochodíme po lúkach, stúpame na ne, akoby rastliny nič nechceli vedieť o láske.
   </p>
   <p>
    Sme bezohľadní, ideme tak, ako sa nesmie. Slnko robí svoju prechádzku, ako treba.
   </p>
   <p>
    Pomätenou myšlienkou kvitneme, nie tou od Boha. I teraz by sme mohli žiť v raji.
   </p>
   <p>
    O vtáčkoch skoro nevieme. Plecami sa nedotýkame ich spevu, neodťažení sme od osudu
         rabov.
   </p>
   <p>
    Pod vežou so strážnikmi, a s množstvom nenájdeného šťastia utiekli sme z väzenia.
         Bežíme, gniaviac všetko.
   </p>
   <p>
    Spomeňme si, že márne je naše oslobodenie, ak sa po nás nezdvihne ani klások na zemi.
   </p>
   <p>
    Lebo sloboda, po ktorej by bola pustatina, neotvorila našu cestu, nepriviedla nás nikam.
   </p>
   <p>
   </p>
   <p>
    <span class="bold">
     <strong>
      13
     </strong>
    </span>
   </p>
   <p>
   </p>
   <p>
    Chceme trochu večnosti. Takých hrúd je dosť v našej apoteóze slobody. Tuodtiaľ sa
         odrážame.
   </p>
   <p>
    Pod nohami žijeme a nad hlavou máme úžasné prúdenie, neoddelené od priestorov našich
         krajín.
   </p>
   <p>
    Ó, Bože, daj voľnosť miliónom ľudí, aj človiečkovi, ktorý nemá nijakého vchodu do domu!
   </p>
   <p>
    Spusť z neba taký koberec hromov, čo vyhladí cestu dobrým i zlým, a nezahluší nijakých.
   </p>
   <p>
    Panuj, ako si nás učil panovať. Chodníky slávy vyznačil si pre nás a sú tu pre teba.
         Znes sa dolu, ako si to láskave urobil pri stvorení. Nešanuj svojej chôdze.
   </p>
   <p>
    Prejdi sa po zemi, až tak, že si nohy zoderieš. Ty, Bože, to vieš. Lebo tvoja je láska,
         tvoj je začiatok i koniec!
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e578">
       </a>
       V slzavom údolí
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <span class="bold">
     <strong>
      1
     </strong>
    </span>
   </p>
   <p>
   </p>
   <p>
    Od jednej slzy — k druhej. Prvá vyschla, keď sme prišli k druhej. Aj s treťou, aj s
         desiatou sa to stane.
   </p>
   <p>
    Nenahromaďme nikdy toľko sĺz, aby sme sa topili v ich mori. Plač zabíja cieľ.
   </p>
   <p>
    Jedno zastonanie je pre úľavu. A stonať vospust sveta je hádzať piesok sebe do očú.
   </p>
   <p>
    Jedno vzlyknutie nás prepáli ako oheň bolesti. Ale ani bolesť nesmie byť zapáleným
         morom.
   </p>
   <p>
    Netreba sa hanbiť za jednu slzu. V svojej nečujnej záhrade rozprávame s ňou ako s
         kvetom.
   </p>
   <p>
    Keby sa tento kvet dal pokrájať na smidky, videli by sme cezeň až do očú ľudských.
   </p>
   <p>
    Takým nožom je naše srdce, keď ideme k stolu, kde sú tí, ktorí prešli mnoho štácií od
         slzy k slze.
   </p>
   <p>
   </p>
   <p>
    <span class="bold">
     <strong>
      2
     </strong>
    </span>
   </p>
   <p>
   </p>
   <p>
    Čas všetko pozakrýva. Bolí-nebolí, kríž-nekríž, Dávidov žalm, harfa-neharfa, všetko, čo
         išlo s plačom.
   </p>
   <p>
    Pozbieraš starostlivo svoje horké slzy a piješ, čo po nich ostalo, snímanie z kríža.
   </p>
   <p>
    Tak sa ponorila spokojná samota do vrások tvojej tváre. Povieš, už nie je bolestná.
   </p>
   <p>
    V takejto chvíli každý obchádza svoje ťažké spomienky, tie bez baldachýnu slnka. A
         neporania.
   </p>
   <p>
    Aj kopija mlčí. Mala súcu silu, rozprávala dosť živo, keď lietala ako motýľ.
   </p>
   <p>
    Bolo by treba poutierať ručníkom Veroniky tie vzdychy, čo nás zaprášili cestou.
   </p>
   <p>
    Čas sa ponadkláňa všade, ešte aj ponad drobulinkými kamienkami, keď bol kríž ťažký.
   </p>
   <p>
   </p>
   <p>
    <span class="bold">
     <strong>
      3
     </strong>
    </span>
   </p>
   <p>
   </p>
   <p>
    Jesenný vetrík. Pofúkal, na hradoch vylúpal obloky, múry zavinul do kostry a ide k nebu.
   </p>
   <p>
    Do osamelých stromov priniesol ďaleké západy slnka. Poobhrýzal ich posledným lúčom.
   </p>
   <p>
    Záhrady našej, obklopenej hmlami, zachytil sa mihalnicami, vtisol nám do rúk mlčanie.
   </p>
   <p>
    Do dlane položil nám zošúverený, opadnutý list. Mozole ošetrovať treba, povedal.
   </p>
   <p>
    Nikto neprotirečí. Vetrík iba podúva, nedáva otázky, netreba stíhať ho za slovo.
   </p>
   <p>
    Stojíme tu ako chýr, na ktorý sme sa zachytili, ktorý sme my doniesli, že prišla jeseň.
   </p>
   <p>
    A premieňa sa náš pevný obrys; hrad s vylúpanými oblokmi, múry, navinuté na kostry.
   </p>
   <p>
   </p>
   <p>
    <span class="bold">
     <strong>
      4
     </strong>
    </span>
   </p>
   <p>
   </p>
   <p>
    Ráno vstávaš a odhrabaný peľom vtáčieho spevu plávaš až do najhlbšieho neba.
   </p>
   <p>
    Možno sa aj zabudnúť v tom speve, dať sa unášať tak, že len to, čo má v ústach vtáčik,
         je vábivé.
   </p>
   <p>
    Sadne ti jeho pieseň na prsia, ako by si ich mal opreté ku plotu záhrady a vieš, že raz
         bol raj.
   </p>
   <p>
    Akoby si čaro takej krajiny privolal zo svojho detstva, keď sny boli ešte skutočnosťou.
   </p>
   <p>
    Ale tie spevavé stvorenia odrazu zmenia smer. Aj im sa zachcelo vlastnej krajiny a vidia
         dolu-dolu svoje nebeské stromy.
   </p>
   <p>
    Vždy sa tak stáva s vtáčkami. A nie je to pre ne kliatba, keď ich Boh pošle na zem a
         utrúsi im zo svojho zrna.
   </p>
   <p>
    Tvoj návrat je k pluhu. Lebo človek a nie vtáčky musia poorať zem, keď chceme mať trochu
         spevu na zemi.
   </p>
   <p>
   </p>
   <p>
    <span class="bold">
     <strong>
      5
     </strong>
    </span>
   </p>
   <p>
   </p>
   <p>
    Skoro ani nevieme, či sme tu, kde sme. Klopeme na svoje dvere a voláme: doma ste?
   </p>
   <p>
    Nejde o to, či náš dom je tu naším domom; dom si možno postaviť aj inde. Ale kde je naše
         nebo nad domom?
   </p>
   <p>
    Časom sme v cudzích rukách ako bylina, vytrhnutá od koreňa a nepoložia nás do zeme, len
         nás hodia do víchrov.
   </p>
   <p>
    Časom sme ako halúzka vo víroch na vode. To je pocit stratených, nemajúcich stromu.
   </p>
   <p>
    Krok za krokom sme šliapaní, ako keď klásky už nie sú potrebné nikomu na roli.
   </p>
   <p>
    Ako keď strnisko je tvrdé, pichľavé a v bosých nohách ľudských holá duša zakvíli.
   </p>
   <p>
    Zem opeknela v tej hodine, keď sme si povedali, že hľadíme aj na tých druhých.
   </p>
   <p>
   </p>
   <p>
    <span class="bold">
     <strong>
      6
     </strong>
    </span>
   </p>
   <p>
   </p>
   <p>
    Boh nám dal celú zem i jej bohatstvo, ale ustanovil, pokiaľ je naša. Od jednej ruky po
         druhú.
   </p>
   <p>
    A čoskoro sme na jej konci, lebo ona sa tam končí, kde nám ochorejú ruky.
   </p>
   <p>
    Kým nás pália dlane, pôda je úrodná, žírna. Všetko je pre nás, zlato, diamanty, opály,
         čo si len srdce žiada.
   </p>
   <p>
    Kopeme, dolujeme, vo veľkých priestoroch sme ako na svojom, od počiatku do konca.
   </p>
   <p>
    A keď nám opadnú ruky, z tých drahých kovov sú len ligotavé sklíčka, cez ktoré sme
         videli pestrý svet.
   </p>
   <p>
    Preto sú medzi nami i múdri ľudia, neochorejú pre mamonu a nezomierajú prekrmení.
   </p>
   <p>
    Taká je naša zem, na ktorej je všetko pre nás, aj chudoba, aby sme sa neprejedli.
   </p>
   <p>
   </p>
   <p>
    <span class="bold">
     <strong>
      7
     </strong>
    </span>
   </p>
   <p>
   </p>
   <p>
    Ideš ráno do roboty. Svoj chlieb nesieš v náručí, tvoj deň je v ňom rozbehnutý.
   </p>
   <p>
    Si ľahký ako by si šiel vôňou záhrady. Práve sa zberá slnko prejsť aj popod stromy.
   </p>
   <p>
    Máš kvet v ruke, myšlienku na dlhý deň; opieraš sa o ňu ako chôdzou o palicu.
   </p>
   <p>
    Ten kvet je tieňohravý; v jeho labyrinte žiješ pohyblive medzi súteskami a sutinami.
   </p>
   <p>
    Už zaránky vohnal ťa do ulíc a bežal by si ako papier, pokrčený, schuchvaný pod nohami.
   </p>
   <p>
    No, červené svetlo všetko zastaví. Ten papier zdvihne vietor, papier preletí, ale ty
         nie.
   </p>
   <p>
    Tvoj deň sa skladá z dvoch smeroviek: áno a nie. Z dvoch neprebodnutých očú, ktoré
         bodajú dve svetlá: áno a nie.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e752">
       </a>
       Matka
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <span class="bold">
     <strong>
      1
     </strong>
    </span>
   </p>
   <p>
   </p>
   <p>
    Na zemi som vlastnej matky nepoznal. Len to viem, že ma v chudobe porodila a nechala tu.
   </p>
   <p>
    I teraz si v starobe vyludzujem predstavu tej, ktorá mojej biede mala dať trochu
         teploty.
   </p>
   <p>
    Nikdy v detstve som neplakal za matkou, ani za jej láskou. Za čím, keď jej nebolo!
   </p>
   <p>
    Chodili sme, ako deti, zbierať kvietky na jar do poľa a nosili sme ich do kostolíka
         Matke Božej.
   </p>
   <p>
    Panna Mária bola pre mňa vtedy pekná socha, vec pre ozdobu. Ešte som nevedel, že je
         Matkou lásky. Dakedy tam pri nej ľuďom i slzy padali, dakedy sa i z duše zalykali pred tou
         sochou.
   </p>
   <p>
    Dlho som hľadieval na tých, čo plačú pred Matkou Božou. A nechápal som, prečo ma to tak
         priťahovalo.
   </p>
   <p>
   </p>
   <p>
    <span class="bold">
     <strong>
      2
     </strong>
    </span>
   </p>
   <p>
   </p>
   <p>
    Začal som žiť a púšťať sa na cesty. Nevinne sprvu, potom zvedavo okolo záhrad s
         jablkami.
   </p>
   <p>
    Urobil som prvé kroky ako žiačik, s tabuľkou pod pazuchou a vietor už na ňu kreslil
         všetky jarky kolo mňa.
   </p>
   <p>
    Keď som sa neskôr poberal poza hory-doly, do sveta som prešiel mračnami ako dvermi.
   </p>
   <p>
    Bože môj, kto inak to prežil ako ja! V nárazoch som slabol, popotkýnal sa, poudieral,
         smerom víchrov.
   </p>
   <p>
    Blúdením sa príde vždy k priepasti. A dolu pod strmými útesmi niet matky, čo by zvolala:
         syn môj, nechoď sem!
   </p>
   <p>
    Len zhora, len zvysoka, z tých prievanov neba hľadela na mňa, či sa k nej priznám.
   </p>
   <p>
    Bolo by mi do zúfalstva, keby som vtedy nebol zložil ruky pri modlitbe, nezamuroval,
         nezastrešil svoje kvílenie.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e804">
       </a>
       Sme pútnikmi
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <span class="bold">
     <strong>
      1
     </strong>
    </span>
   </p>
   <p>
   </p>
   <p>
    Hriech je zlá ruka. Keď si dvaja idú päsťou medzi oči, vyznávajú sa zo zlého činu.
   </p>
   <p>
    To sú poklesky, také ťažké, že aj duši dajú úder. Duša sa vtedy zatvára.
   </p>
   <p>
    Kvety na lúke sa pri slnku otvárajú. My sme mohli vidieť ich úsmev, prejsť pri ich
         láske.
   </p>
   <p>
    V ruke to nosíme, čo sme videli a našli. Ale keď sa ruka zovrie v päsť, už sa vidí, čo
         chceme. Kedy bola päsť láskou?
   </p>
   <p>
    I malý púčok na stonke sa zachveje, keď sa má po ňom prevaliť víchor. Kedy bol víchor
         láskou?
   </p>
   <p>
    Neláska vojde i do domu. Dlaň zakrvavená sa pomestila už idololatricky aj do chleba a je
         i v okrušinkách.
   </p>
   <p>
    Ruka, ktorú si nepodajú národy, odkrojí nám smidku z každého hriechu.
   </p>
   <p>
   </p>
   <p>
    <span class="bold">
     <strong>
      2
     </strong>
    </span>
   </p>
   <p>
   </p>
   <p>
    Jedna bedárska bieda, keď si k nám sadla, potíska nás tak na lavičke, aby bolo ešte
         miesto.
   </p>
   <p>
    Tá druhá sa vkradne do našich očú, aby tá tretia, tá štvrtá tiež mala dosť smelosti.
   </p>
   <p>
    Odrazu vidíme, že sme na svojom dvore takí, ako každý poranený list, donaha prerosený
         ránom.
   </p>
   <p>
    Spali ste? — A vy? — Pospí sa. To je náš úsečný rozhovor v dokmásanom strome.
   </p>
   <p>
    Chce nás čosi bolieť. Tieto nesmrteľné struny nájde i najmenší vetrík.
   </p>
   <p>
    Ale nezanikli sme svoj dom a už je zas plný čudesných snov.
   </p>
   <p>
    A dnu z izby, z obloka sme odhodlaní vidieť bzučanie včiel na tráve.
   </p>
   <p>
   </p>
   <p>
    <span class="bold">
     <strong>
      3
     </strong>
    </span>
   </p>
   <p>
   </p>
   <p>
    Boli sme roľou, semenom zasiatou, poskromne, ale naďaleko nás poznali. No, včera prišiel
         deň zvrátený, tu nechal ťažkú nohu.
   </p>
   <p>
    Kde sme sa podeli, my, ugniavená hruda, my, za grajciar perník! Čo tu bolo nádejí, čo
         tichosti v chlebe!
   </p>
   <p>
    Naša vernosť k chudobe i k vráskom postavila nás nakraj včerajška. Už sme ho prežili.
   </p>
   <p>
    Chceme znova to málo. A radšej ho chceme, než by sme to veľa chceli, nezahľadení do
         seba.
   </p>
   <p>
    Len aby sme sa rozzrnili tým, čo je v nás, keď i po uličke paličkou klopkáme.
   </p>
   <p>
    Od domu k domu. V kráľovstve chudoby ponášame sa na ženu, čo nesie daň do chrámu.
   </p>
   <p>
    Naša pramatka nám povie, že sú to dobré úspory, keď sme sa mohli presláviť dvoma
         haliermi.
   </p>
   <p>
   </p>
   <p>
    <span class="bold">
     <strong>
      4
     </strong>
    </span>
   </p>
   <p>
   </p>
   <p>
    Dom vedľa domu, hľa, bola by už láska! Trávniky z jedného dvora idú do druhého.
   </p>
   <p>
    Ale — azda krivý pohľad, azda neúsmev nás delí, azda závisť. No, ak máme spoločný plot,
         kto komu ho má závidieť?
   </p>
   <p>
    Plot sa znáša s nami pohnevanými. Prišiel jeho čas, zakvitol, rozvoňal sa na tú i tú
         stranu.
   </p>
   <p>
    Je obidvoma nohami v jari. Celým svojím bytím je zamyslený nad našou pohnevanosťou.
   </p>
   <p>
    Dýcha, dýcha. Na to miesto dýcha, kde sa neponáhľame, kde je vchod do brány.
   </p>
   <p>
    Tu vidíme, kde sa ide von i dnu. A kvety plota sú rozbehnuté ako sedem dní týždňa.
   </p>
   <p>
    Veru, chabzdová vôňa nás môže pomeriť i s takým klincom v tele, ako je zlý sused.
   </p>
   <p>
   </p>
   <p>
    <span class="bold">
     <strong>
      5
     </strong>
    </span>
   </p>
   <p>
   </p>
   <p>
    Nad nošou svojho šťastia dojal si tých, ktorí si mysleli, že budeš večne chromý.
   </p>
   <p>
    Neprichýlili sa k rose v brázde, keď tvoj voz na poli mali poďobať vrany.
   </p>
   <p>
    Ale keď si na chrbte nosil vrecia, bez závisti zastali pri dome, zavoňali pečený zemiak.
   </p>
   <p>
    Účastinári sa posmelili: aspoň to sa nestratí, z čoho ľahko nezbohatne nikto.
   </p>
   <p>
    I potechu možno ozdobiť hyacintami a inými kvetmi. Z mála sa raduje, kto mal vždy málo.
   </p>
   <p>
    Veď s úľubou sa možno zachvieť, keď na roli rozkvitne ľadník a v hore truskavka.
   </p>
   <p>
    A na prsia si to privinieme, akoby sme všetkých ľudí kolo seba vedeli odniesť v náručí.
   </p>
   <p>
   </p>
   <p>
    <span class="bold">
     <strong>
      6
     </strong>
    </span>
   </p>
   <p>
   </p>
   <p>
    Zanechal človek jednu vec a ešte tisíc zanechá. Prečo vietor po ruži toľko ráz pochodí!
   </p>
   <p>
    Marivo sa mihá pred nami aj päť minút po zhasnutí lampy. V tom našom povyzametanom
         bývaní.
   </p>
   <p>
    Hviezdičky na nebi, ako zvončeky, povzbudzujú nás, že noc nie je celkom tmavá. Kdesi vo
         vrchoch sa i vlkom sníva, zavýjajú.
   </p>
   <p>
    Ktorým smerom je prázdny svet, aby nás stratených prepadol kat? Jeden kat, či dvaja, či
         tisíc, lebo sme tisíc vecí zanechali.
   </p>
   <p>
    Čierny dych nám ide z úst. Prešli sme alebo neprešli cez dvere, keď dom bol i s nami
         prázdny?
   </p>
   <p>
    Istotne, takú tmu si nesieme, aká bola v priečinku, kam nič sme nedali.
   </p>
   <p>
    Alebo dali sme a zanechali tam; odišli sme a nevzali nikdy. Sám sebe zlodej povedal: som
         zlým vlamačom.
   </p>
   <p>
   </p>
   <p>
    <span class="bold">
     <strong>
      7
     </strong>
    </span>
   </p>
   <p>
   </p>
   <p>
    Vybrieždil sa deň zaránky, pozrel nám do očú a všade v nich našiel miesto.
   </p>
   <p>
    Ani sa nepovadíme, keď pijeme jeho tiché mlieko, hlt za hltom, tak ako z rieky.
   </p>
   <p>
    Pod náš pohľad sadá nevinnosť, ani čoby sme z pŕs matky začínali žiť, ešte neprebudení.
   </p>
   <p>
    Zdvihne nás zlatý koč, odnesie do rozprávky na stoklasné pole. Tam sa už prebudíme.
   </p>
   <p>
    Plávame rukami po roli, brániac svoju drámu, ako gazda sa bráni zhŕňaním zrna.
   </p>
   <p>
    Bez slova zlého sa míňa deň a zem vie, prečo máme mäkké nohy. Nezacítila úraz.
   </p>
   <p>
    A keď sme si napoludnie kľakli k šumivému potôčku, celým srdcom sme sa z neho napili.
   </p>
   <p>
   </p>
   <p>
    <span class="bold">
     <strong>
      8
     </strong>
    </span>
   </p>
   <p>
   </p>
   <p>
    Muž, ktorý hľadí dopredu, postaví svoj zázrak bytia. Dozreje.
   </p>
   <p>
    Po chvíli mu ktosi povie: oheň dones, v ktorom sa zlato čistí. Neiď poza záhrady.
   </p>
   <p>
    Prútikom čarovným pošibni ľudí kolísavých, aby sa nedostali k stromom nedovoleným.
   </p>
   <p>
    Pousmievaj sa na nich, nie víchrom hnevu, ale tvárou. Ukáž, kde je ich miesto.
   </p>
   <p>
    A nie za trest, ale za pravdu života povedz im, čo je česť. Vyhlás to za svetlo.
   </p>
   <p>
    Už len čo vidíš veľmi dobre dopredu, presiaknuť môže do ich koreňov.
   </p>
   <p>
    Tým osamostatnením žiť, ach, poznať všetkých slobodných! Možno tu priniesť aj krvácanie,
         aj rany.
   </p>
   <p>
   </p>
   <p>
    <span class="bold">
     <strong>
      9
     </strong>
    </span>
   </p>
   <p>
   </p>
   <p>
    Človek býva v niekoľkých diaľkach. Má slnečné skaly v kapse a dúfa, že dohodí.
   </p>
   <p>
    Vydaný na život a na smrť osudu, podoberá sa šťastie nájsť, verí na dotyk hviezd.
   </p>
   <p>
    A keď sa časom zachveje, jeho zlatý prach opadne a nesú ho naše rieky, kam dohodíme
         kameňom.
   </p>
   <p>
    Ach, vytrieť farby, čo sú v diaľkach bledé a vysýpať piesok z hodín, aby sa neopakovalo
         sklamanie!
   </p>
   <p>
    Vykrojiť sa z noci ako mesiačik a z tmy si svietiť na zem, aby sa nedalo potknúť na
         vlastnej nohe!
   </p>
   <p>
    Plačeme, nehodní podobať sa bludičkám, čo sa tak matne rodia z močiarov a hynú pred
         svetlom.
   </p>
   <p>
    Azda nás môžu hravo pomiasť šerosvity a mátania v nich. Ale sila skál je málo na ne.
   </p>
   <p>
   </p>
   <p>
    <span class="bold">
     <strong>
      10
     </strong>
    </span>
   </p>
   <p>
   </p>
   <p>
    Hlbšie sú studne, čím viac nás zahnala k nim páľava. Smäd nám vraví, že nikdy nevyschnú.
   </p>
   <p>
    Výstup na vrchy človeka vysuší. Ale tam je vzduch ako more, my ho nestačíme vypiť.
   </p>
   <p>
    Je plný pohár, pred jeho láskou treba sa pomodliť. Z vykypeného sa neobčerstvíme.
   </p>
   <p>
    I v modernej dobe zložíme ruky. Taký televízor prefarbí náš svet, i náš oddych.
   </p>
   <p>
    Tryskové lietadlo vie premôcť diaľky. Napojí nás pár plných hodín, odrátaných i
         prirátaných.
   </p>
   <p>
    Jednu robotu nám skráti komputer. Hneď sa ukáže výsledok: elektronický plamienok nás
         popohládza.
   </p>
   <p>
    Keby zo škrupiny zeme vyhasli malé ohne, z veľkých ohňov by sme boli zarmútení.
   </p>
   <p>
   </p>
   <p>
    <span class="bold">
     <strong>
      11
     </strong>
    </span>
   </p>
   <p>
   </p>
   <p>
    To Rimbaudove „Som niekto iný“ nás prikuje ku skale a my orla nedovábime zo štítov.
   </p>
   <p>
    Spoznáme i to, že sme inde, nie tu. Kdesi je nás menej. Ten celý svet nám kameňuje oči.
   </p>
   <p>
    Vyberáme z vreciek omrviny, ktoré mali čistú chuť na počiatku života.
   </p>
   <p>
    Kdeže je naša závratne krásna krajina detstva! Do ktorýchsi úvalov hôr si ju ešte chceme
         zakresať.
   </p>
   <p>
    Sú to tvrdé žuly a iba nám búši ich ozvena do sluchov, popreskakovaná v iskrách.
   </p>
   <p>
    Po končiaroch nevieme tak lietať ako dávno. Hriva ich striech je tu drsná a odlišná od
         bijúceho srdca.
   </p>
   <p>
    V dlhých nociach nás ani blýskavými očami nezobudia tie hviezdy zhora, tie iné hviezdy.
   </p>
   <p>
   </p>
   <p>
    <span class="bold">
     <strong>
      12
     </strong>
    </span>
   </p>
   <p>
   </p>
   <p>
    Zastavíš sa pred človekom, celkom cudzím, a si udivený nad sebou, ako vyzeráš.
   </p>
   <p>
    Nevieš nič o jeho, ale ani o svojej partaji. Osudy vás poznačili, urobili z kriačkov
         smutné vŕby.
   </p>
   <p>
    Zašvihali kedysi vaše hybké prúty vo vzduchu, každý svojím junáckym dychom, smerom do
         výšky.
   </p>
   <p>
    Teraz v šelestu vetra vytrie ťa i piesňový list na strome. Jedným krokom vždy si v
         západe slnka.
   </p>
   <p>
    Jantárová stena útesov pod brehmi, popísaná nádejami, je premožená jaskynnou tmou.
   </p>
   <p>
    Tam v doline hučí riava a neodbíja sa na nej tvoje meno, čo ako by si zahvízdal.
   </p>
   <p>
    Človek cudzí, pred ktorým si zastal, má vytrhnutý koreň z pôdy. Ale ešte je dosť zeme.
   </p>
   <p>
   </p>
   <p>
    <span class="bold">
     <strong>
      13
     </strong>
    </span>
   </p>
   <p>
   </p>
   <p>
    Sme pútnikmi. Ideme chodníkmi, peši, poľom, vrchami; najprv k vidinám, túžbam, nakoniec
         k svätyni.
   </p>
   <p>
    K akej? K národnej svätyni. To je dedovsko-otcovská púť, dávno pred nami započatá.
   </p>
   <p>
    Čosi tí starí chceli, že sa odhodlali, aby sa putovalo. Zažiadalo sa im bielej procesie.
   </p>
   <p>
    Tak sa v nej vykročilo a zašumelo ako ponad čas, ako keby len z vánku nad zemou sa dalo
         žiť.
   </p>
   <p>
    Preniesli sa z dňa do sviatku, čistí od tŕňov, umytí od prachu, neubolení, skoro
         nepoznaní.
   </p>
   <p>
    Zhynul by spev — nazdávali sa v potu tváre. A on na púti z úst do úst sa podobal vtáctvu
         na stromoch.
   </p>
   <p>
    Oni nám mohli cestu vychodiť, oprieť sa tam telom o stenu v chráme a povedať: zas
         prídeme.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1122">
       </a>
       Otcovizeň
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <span class="bold">
     <strong>
      1
     </strong>
    </span>
   </p>
   <p>
   </p>
   <p>
    Bože, ty si nám dal otcovizeň a to sme všetci, ktorým si kázal žiť spolu. Milujem ten
         drahý kút na zemi.
   </p>
   <p>
    Bratmi sú mi aj tí odvrátení odo mňa. Ani keby ma chceli zabiť v mojom domove, nepoviem,
         že by to aj ich nebolelo.
   </p>
   <p>
    Vlasť nám káže mať srdce, to je nám viac potrebné ako vtáčkom vzlet. Všetci máme vlasť.
   </p>
   <p>
    Čože, môžu sa utajiť včely na našich grúňoch, kde poletujú? Veď v tom žijú. Nič iné
         nemáme skryté v domove, len svoj život.
   </p>
   <p>
    Tak sme to vždy vytušili doma, keď sme zdvihli tvár od studničky, z ktorej sme ležiačky
         pili.
   </p>
   <p>
    Celou váhou sme pili zo svojej zeme. I to sme pili z nej, čím kvitla, i to, čím trpela.
   </p>
   <p>
    Ak by mala dlho trpieť, Bože, nikoho sa nebudeme pýtať, či je naša, len seba samých.
   </p>
   <p>
   </p>
   <p>
    <span class="bold">
     <strong>
      2
     </strong>
    </span>
   </p>
   <p>
   </p>
   <p>
    S nadšením by mal byť každý sebou samým. To by už bola sila pre našu otcovizeň. Byť
         slnkom, ktoré sa s lúčmi delí.
   </p>
   <p>
    Vernosťou všetkých z vernosti k všetkým. Nad krbom svetlo lampy nech nie je padajúcou
         hviezdou. Voliť všetko, len tmu nie.
   </p>
   <p>
    Dávať a dávať, chodiť tak kolo seba, ako berie slnko teplotu z jedného miesta a dáva na
         druhé. Neporoztriasané pravdy mať v svojej chate, na stole vo váze. Tak sme ich prevzali od
         dedov.
   </p>
   <p>
    Nie bezmocní ako pred neistotou, ale mocní, ako je krv, čo útokom berie naše srdce.
   </p>
   <p>
    Objaviť a poznať bolesť tam, kde sa tisne z rany von, a niesť ju do svätyne, ktorá z
         našich jaziev žije.
   </p>
   <p>
    A ty, ó, vlasť, nám povieš to stokrát povedané, že i vo väzení ochutnala si z nášho
         chleba, vtákmi videného.
   </p>
   <p>
   </p>
   <p>
    <span class="bold">
     <strong>
      3
     </strong>
    </span>
   </p>
   <p>
   </p>
   <p>
    Zabudni na všetko, — šepká mi bolesť. A nemožno zabudnúť. Ani na tú chvíľu, keď som
         vyslovil prvé slovenské „a“, ani na tú, keď som ťa veršíkom pozdravil, Slovensko moje
         drahé.
   </p>
   <p>
    Poznal som ťa, žil som tvojím srdcom, bol som v tvojich tepnách a v tvojom bytí. I v
         tvojom svitaní nad starým úhorom.
   </p>
   <p>
    Ktože by sa nezachytil týchto korienkov rodu, keď ho tak našli časy v prebudení po
         tisícročných mrákotách! Kto by sa nenapil takého rána!
   </p>
   <p>
    Zem, dlho spiaca v ľadoch, precitla a povedala nám, kedy prileteli na jar vtáky.
   </p>
   <p>
    Potom už mala vrelé ústa od toho, že spievala, od toho, že poznali sme jej hlas vo
         svojich vlastných ústach.
   </p>
   <p>
    Ona nám znela rozprávkou. Boli sme ako deti, keď od matky počujú prvý šepot, najsladšie
         slová, ktorými šumí svet.
   </p>
   <p>
    To i teraz vidím. A pri všetkej strate všetkého je mi drahé to, že som pri prameni,
         ktorý je tu nápojom jednej dlhej noci.
   </p>
   <p>
   </p>
   <p>
    <span class="bold">
     <strong>
      4
     </strong>
    </span>
   </p>
   <p>
   </p>
   <p>
    Nemôže nám byť na ťarchu to, že v duši máme obsah vlasti. Iba tak, keby sme k nemu nič
         nepridali. To málo vždy viac tlačí.
   </p>
   <p>
    Ak nám vatra horí, treba mať polienka poruke. Oheň nemá gravitácie, ale polienka majú.
   </p>
   <p>
    Keď stojíme pri potoku, hovoríme si: musí mať prameň. A pozrite ďalej, ako majestátne
         rastie a je z neho velebná rieka.
   </p>
   <p>
    Čo vieme dať otcovizni? Ako vieme žiť s riekou, čo chce mohutnieť v pokoji? Koľko vieme
         pridať rieke pokoja?
   </p>
   <p>
    Nepobúriť, nehrmieť, neprať sa lejakom cudzích vôd, čo zmývajú naše brehy. Vždy len naše
         brehy.
   </p>
   <p>
    Čo zo svojho obsahu vieme dať tebe, matka? Žiadaš naše vnútro, ten prameň, čo nevyschol
         na všetkých križovatkách, ten oheň, čo ešte horí.
   </p>
   <p>
    Či vieme mať dosť obety, nezištnosti, vernosti už teraz, keď nám na roli ešte nerašíš
         obilím?
   </p>
   <p>
   </p>
   <p>
    <span class="bold">
     <strong>
      5
     </strong>
    </span>
   </p>
   <p>
   </p>
   <p>
    Nezanikneš. Nezaniknú hroby po sebe, po storočiach, po tisícročiach, ktorých už nevidno.
         Budeme v nich pre čas vzkriesenia.
   </p>
   <p>
    Otčina moja, iba ti dali veľké mlčanie, iba ťa zakryť môžu múrmi. No, na večných
         zákonoch nič nezmenia, Boh je život. Veríme v jeden život.
   </p>
   <p>
    A tých, čo sa potichy modlia, máš so sebou v hrobe. Duch sa naveky rodí, duch je
         osloboditeľ, vo víchroch i v tme.
   </p>
   <p>
    A ty, brat môj vyhnaný, môžeš mať srdce stiesnené, ale vždy na veľkých priestoroch
         voľnosti, odkiaľ voláš k domovu.
   </p>
   <p>
    Rodná brázda má tvrdé jarmo, aj čeľaď pri nej. Lenže nebudeš jarmom sebe samému, čo ako
         dlho by si sa mal živiť modlitbou.
   </p>
   <p>
    Ak sa oddiališ od tej cesty, už by si nevidel brata, pre ktorého, Bože, tiež si stvoril
         Slovensko.
   </p>
   <p>
    Nezanikneme. Rodný chlieb nás naučil, ako vieme pretrvať i pri chudobnom stole.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1246">
       </a>
       Tatranská
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Tatranská je naša história tisícročia; fakľa, ako ju zapálili slovenské kniežatá v Nitre
         a na Devíne.
   </p>
   <p>
    Čo sme vtedy mali? Mnoho zarasteného poľa a hôr. Ale bola naša tá zem divoká a
         dobrotivá.
   </p>
   <p>
    Naši otcovia býkovcom naháňali zver po vrchoch a k panovníkovi chodili v halenách
         storočných.
   </p>
   <p>
    Ženili sa, nikdy nie ďalej, ako bol chotár a plodili deti pre svoje lazy a doliny.
   </p>
   <p>
    Orali, pásli ovce a spievali. Pieseň mali na poli a tisla sa i pod strechu, keď zunel
         kolo nás krok Európy.
   </p>
   <p>
    Vyrástla na Hrade Pribinova rotunda a anjeli zaštrngali zvončekmi na prvý sviatok.
   </p>
   <p>
    Potom, keď Rastislav pozval zo Solúna svätých bratov, prebrodila sa zora nebeská až k
         našim chalupám.
   </p>
   <p>
    Osmahlí dedovia, s vrkočmi vo vlasoch, prišli na krst. Prežehnali sa znakom kríža. Dobre
         si ten kríž na seba dali, ktorým sa budú brániť sami, samučkí sami do vekov.
   </p>
   <p>
    Tak nás začalo viesť nebo. Tak sme boli premietaní šošovkou večnosti na podobu svojej
         rodnej zeme.
   </p>
   <p>
    Keď potom Svätopluk, kráľ slovenský, ujal sa prestola, jedni strážili krb, druhí šli na
         vojnu. Keď sa nevrátili z bojov, nepadli za cudzích. Vtedy kvitla sloboda.
   </p>
   <p>
    Na horách sa pomestili všetci v Božom náručí. Učil ich Metod a jeho žiaci, aký je dobrý
         peceň Božej lásky.
   </p>
   <p>
    Žiaľ, nebolo dlho naše nebo jagavé. Nomádi z ázijských stepí zbojstvom nás olúpili o
         všetko. Štát padol, po slobode prišla noc.
   </p>
   <p>
    V mene Božom! Údelom hrdinov je trpieť.
   </p>
   <p>
    *
   </p>
   <p>
    Náš otcovský grunt! Pred barbarmi utekal národ z neho do hôr, aby, keď sa vráti, našiel
         dym a popol.
   </p>
   <p>
    A svoje srdce položil zas na to miesto dymu a popola. Láska bola celý jeho majetok.
   </p>
   <p>
    Keď niekoho srdce bolí, má na to dosť sĺz? A Bohu nikdy nevidíte slzu na očiach za to,
         že dáva.
   </p>
   <p>
    Do každého nášho kúta pozeral Pán Boh. V prítmí chaty matka mala ruženec v ruke. Nebolo
         iných slov, ako tie povedané Bohu.
   </p>
   <p>
    Ty, dedo, bol si pravým kresťanom. Na nedeľu išiel si svoj život odplakať do kostola.
   </p>
   <p>
    Pole slovenské nebolo počuť, že šumí, ani potoky. Tak ako vtáčkov nepočuť, keď preletujú
         púšť.
   </p>
   <p>
    Len hádam podľa hviezd, ktoré sa v noci zapálili, bolo poznať, kde je naše miesto. Len
         tak, podľa neba.
   </p>
   <p>
    *
   </p>
   <p>
    Na kus piesne a na kus slova chodili sme k svojim pokoreným dejinám, ako vtáčky k
         hniezdu.
   </p>
   <p>
    Postonali sme si, opretí o Boží múr. Horúci bol každý ten ston, príspevok pre skrúšenú
         pieseň.
   </p>
   <p>
    Napoly rozkrojil Boh našu postať, na chrám a na pole. Nemohol byť vtedy nikto
         moreplavcom a doniesť viac šťastia z ďalekých svetov.
   </p>
   <p>
    Len pod svojou strechou, v kúte so všetkými, chutila nám každá omrvinka, vytrisknutá z
         našej modlitby.
   </p>
   <p>
    Ale keď raz na komoru zaklopal pevec, zachvenie prišlo také z Maduníc, že ticho sme si
         slzy utreli.
   </p>
   <p>
    Selankár pri starom dube vedel z predstáročných pahrieb nás zohriať. Na očiach sme si
         čítali slávu predkov.
   </p>
   <p>
    A tak nás neskorej našla prvá kataklizma sveta, i druhá. Blýskalo sa nad Tatrou, putoval
         sen k našim chatrčiam.
   </p>
   <p>
    Ale vtedy celý svet podhrýzala vládychtivosť. Krvavo. Aj nás, celkom pri chalupe,
         žiaľno, na dohodenie kameňom.
   </p>
   <p>
    *
   </p>
   <p>
    Pán Boh nám dal vnútorné videnie neba, aby sme vládli v ňom, keby sa nám v tme stratil
         domov.
   </p>
   <p>
    Všetko krásne, čo milujeme, príde tak, ako znova a znova prichádza jar, — povedal som
         doma matke. Môj hlas bol za dvermi, vonku.
   </p>
   <p>
    Ach, Stvoriteľ náš, dal si nám dom a zavretý je; dal si nám kvety a sú opustené. Či
         vyžijeme z toho, že máme v záhrade ruže bolestné?
   </p>
   <p>
    Mať naša sa modlí a berie hrejivý dych Boží pre seba ako poživeň. Šepkám jej: Mamička,
         mamička, i pre nás v cudzine. Nám nad hlavou nekvitne mana.
   </p>
   <p>
    Mnohým z nás Pán Boh dal ťažké cesty. V každej tichej modlitbe sa to dobre vidí. Rodička
         drahá, s tebou sme. Nijaká kráľovná nie je tak milovaná.
   </p>
   <p>
    I tu by sme si mohli podeliť svet medzi sebou. Ale nevieme si ho tu podeliť na Tatry a
         Tatry.
   </p>
   <p>
    A rastie mnoho plodov božích pre nás na horách sveta. Medzi brusnicami a brusnicami
         poletujú naše oči. Všetci vieme, že sú len v našich lesoch sladké.
   </p>
   <p>
    Vinice sú i tu zrelé, oťažené. Ach, klobúk nadstaviť pod opojný mušt a piť dlho smädnými
         ústami. Doma sme blažene líhali tvárou k žblnkotavým potokom.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1336">
       </a>
       List M. Š.
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Ty si kňaz a básnik. Bol si tam, keď som striasol zo seba dym očistca a mal som len holý
         život a popáleniny.
   </p>
   <p>
    Vtedy si sa mi veľmi milo prihovoril.
   </p>
   <p>
    Od tej chvíle chodíme spolu po netušených krajinách. Niečo ti z toho rozpoviem.
   </p>
   <p>
    *
   </p>
   <p>
    Na ulici som stál a čakal som, kto bude, ktorý začne spievať pieseň diaľok.
   </p>
   <p>
    Ale kto spomenie si na ruže, čo v záhrade sú samé a dokvitnú. Nespievajte radšej.
   </p>
   <p>
    Každý má slovo. Vtáci, keď sa ozvú, už sú nezraniteľní.
   </p>
   <p>
    A ďalej nechoďme. Všade nám dajú len to, čo sa nevolá radosť.
   </p>
   <p>
    *
   </p>
   <p>
    Povedal si: Rudo, poďme. Dostal si ma na riečicu, Pán Ježiš ma preosieva.
   </p>
   <p>
    Dávno v mladosti som zažil to isté. Videl som Boha.
   </p>
   <p>
    Ako som to zniesol, neviem.
   </p>
   <p>
    Na lúke tam nebolo ani kvietka. Len akási rieka niesť ma chcela a niesla jeden kríž,
         ktorý sa stojačky vnoril do vody, ale vynoril sa za chvíľu s venčekom.
   </p>
   <p>
    Bohu sa podobá závan, ale závan to bol, čo ma odniesol zas na zem.
   </p>
   <p>
    Prosil som: ešte raz! A Boh je neúprosný, aby mi dal na zemi celú večnosť.
   </p>
   <p>
    *
   </p>
   <p>
    Keby bola cesta k Bohu biela ako sneh, ľahko by tvoje stopy zafúkalo.
   </p>
   <p>
    Keby bola ako jarný dážď, voda by to zmyla, kade si išiel.
   </p>
   <p>
    A cesty vtákov — tie sú neoznačené.
   </p>
   <p>
    Aj tieto cesty rozdáva Boh, koho chce pred cestami sveta chrániť. Z neba ich dobre
         vidno.
   </p>
   <p>
    *
   </p>
   <p>
    Tvojho priateľa som sa pýtal: nebol si nikdy tam, kde Boh lásku dáva?
   </p>
   <p>
    Aký smútok! Každý deň si prišiel na koniec dňa.
   </p>
   <p>
    To, čo večnosť Božia nedáva.
   </p>
   <p>
    Kolibrík je krásny, keď zastane v povetrí; ale to nevidieť, keď letí ako šíp.
   </p>
   <p>
    Päť chlapcov ho chytalo, keď mal päť farieb. Ani jednu farbu nechytili.
   </p>
   <p>
    *
   </p>
   <p>
    Nevedel som sa pohnúť pred horiacim kriačkom. Boh mi pomohol vyzuť sa.
   </p>
   <p>
    Miesto je sväté, povedal.
   </p>
   <p>
    Bolo mi tam do plaču, pre teba, hriešna obuv.
   </p>
   <p>
    *
   </p>
   <p>
    Ohnivý voz, ktorý Henocha odniesol, ktovie, odkiaľ sa vzal!
   </p>
   <p>
    Ten voz mi dávno vŕtal v hlave. Ešte ako chlapec sníval som o ňom a nebolo takého
         majstra.
   </p>
   <p>
    Teraz už viem, ktorý Majster vzal troch učeníkov na vrch Premenenia.
   </p>
   <p>
    Ten ohnivý voz!
   </p>
   <p>
    *
   </p>
   <p>
    Gazda povedal: mám všetky zrná spočítané, nemôžem siať, jedno zrnko mi vypadlo. Bude
         chýbať na mojej roli.
   </p>
   <p>
    A zabolela ho láska jedného neprítomného zrnka. Len probujte nebyť tam, kde Boh miluje.
   </p>
   <p>
    Ako možno ľuďom povedať, že vtáčik sladko spieva?
   </p>
   <p>
    Keď ma osloví Boh: syn môj! — ja to po Bohu neviem povedať.
   </p>
   <p>
    *
   </p>
   <p>
    Žiť či snívať? Také ťažké je to, že Boh, aby sa mohol radovať s ľuďmi, vynašiel kríž
         svojmu Synovi a poslal ho žiť na zem.
   </p>
   <p>
    Až taký ťažký je sen nášho života, že nás vždy vráti zemi.
   </p>
   <p>
    *
   </p>
   <p>
    Trpieť! To si opakujeme aj tam hore.
   </p>
   <p>
    Pre zvuk hlasu, ktorý zanesieme aj tam hore, sa dobre poznáme.
   </p>
   <p>
    Kým žijeme, bolí nás to i tam.
   </p>
   <p>
    Syn Boží z kríža prišiel volať do neba, že je opustený.
   </p>
   <p>
    *
   </p>
   <p>
    Okolo kríža je tri hodiny tma. Hroznú má podobu nádej bez slnka.
   </p>
   <p>
    Nie pre toho na kríži. Pre tých, čo poutekali. Na zemi si už dlho, nad zemou ešte nie
         si.
   </p>
   <p>
    Ťažký je strom, aj keď je opadaný.
   </p>
   <p>
    A ďakuješ Bohu, že sa nezvalili na teba hory vrchy a nepokryli ťa, lebo máš jednu nádej.
   </p>
   <p>
    Máš srdce, máš v srdci svoj kríž.
   </p>
   <p>
    Bude zasadený na vrchu. Zdvihne ťa nad zem.
   </p>
   <p>
    *
   </p>
   <p>
    Keby len raz teplý vetrík prišiel z neba na zem, keby Boh dýchol sem lahodne, kto by to
         zunoval?
   </p>
   <p>
    Kto by v tej chvíli chcel zomrieť! Láska nikdy nepochováva.
   </p>
   <p>
    *
   </p>
   <p>
    Ach, veľké svetlo malé nepohltí, ani ho nezahasí.
   </p>
   <p>
    Veľký je Boh, jeho láska nie je proti tej mojej malej.
   </p>
   <p>
    *
   </p>
   <p>
    Spev vtáčka vždy je po prvý raz.
   </p>
   <p>
    Povedzte mu to pošepky, že človeka iba Boh po prvý raz vedie.
   </p>
   <p>
    Spev vtáčat vedie nás z noci von. Ony prv ako svitá, spievajú na prvú píšťalku Božiu.
   </p>
   <p>
    Nikto nevidel viac ako oblohu nad sebou.
   </p>
   <p>
    Ale modlitbe to nevadí.
   </p>
   <p>
    *
   </p>
   <p>
    Po prázdnej noci prišiel si načas. Odpustili sa ti hriechy.
   </p>
   <p>
    Boh je tvoj dom.
   </p>
   <p>
    Tá radosť, keď ti niekto donesie kľúč od dverí, ktorý si stratil!
   </p>
   <p>
    *
   </p>
   <p>
    V južných krajoch som videl dediny v mori. A bola to fata morgana. Z beloby mora čneli
         len strechy a koruny stromov. A keď sme sa k nim blížili, more ustupovalo.
   </p>
   <p>
    Krása vždy ide ďalej. Ale vidieť sa to dá.
   </p>
   <p>
    *
   </p>
   <p>
    Tak, už len ako sirota som. Komuže tu kážem po polnoci plnou hrsťou ruženca?
   </p>
   <p>
    Chce sa mi plakať. Ale odrazu neviditeľne prichádzate vy, vy… Ktože? Vy, ktorých by som
         nemohol nikdy milovať.
   </p>
   <p>
    Ako to môžem urobiť s plnou hrsťou ruženca?
   </p>
   <p>
    Vstal som od modlitby, neviem sa nikdy domodliť, za chvíľu ma to znovu pritiahne. Dobre,
         že ma Pán Boh stvoril bedárom. Čo by bola modlitba na zemi bez našej biedy? Tajomstvo
         života po takej modlitbe je novým tajomstvom, Božím i naším.
   </p>
   <p>
    *
   </p>
   <p>
    Keď mi príde raz zomrieť, zvolám: ó, plná hodina smrti! V tej chvíli uvidím všetko, čo
         som nikdy nevidel. Boh mi otvorí oči, ako svoju dlaň otvoril pri stvorení sveta.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1515">
       </a>
       List J. B.
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Sme na diaľkovom rozhovore a v telefóne, takom dlhom ako deň, zázračne mi znie Vaše
         slovenské slovo. Stojte, neunikajte.
   </p>
   <p>
    *
   </p>
   <p>
    Vidím Vás, ako ste v knihe na obrázku. Poďme sa prejsť — povedám — po tých lúkach, ktoré
         sú v knihe.
   </p>
   <p>
    *
   </p>
   <p>
    Čítam tú knihu, do ktorej ste napísali: Básnikovi R. D. v svete, ktorý básnikov
         potrebuje, pretože nie je pre básnikov, niekoľko týchto slnečných rozprávok v najkrajšej
         reči sveta, venujem J.
   </p>
   <p>
    *
   </p>
   <p>
    A to je v cudzine?
   </p>
   <p>
    To je v cudzine, čo hovoríte, — odpovedáte mi. Tie lúky sú doma na Slovensku a len
         vtáky, čo sú na slobode, tam dolietajú.
   </p>
   <p>
    *
   </p>
   <p>
    Povedali ste mi to s nostalgiou. A tu sa Vám hlas premenil, ako každému za morom.
   </p>
   <p>
    Hovoríte ťažkým dýchnutím. Prečo sa drôty telefónu nepomýlia a nedajú mi Váš ľahunký
         dych? Čože, nevie nás poslúchať hmota, ani energia, nad ktorou vládneme v XX. storočí?
   </p>
   <p>
    *
   </p>
   <p>
    Utvoriť alebo organizovať hmotnú energiu, či v oblasti pravdy alebo krásy, — káže
         Teilhard de Chardin. A ja Vás chcem povzbudzovať: nebojte sa tej roboty. Keď drôt, po
         ktorom hovoríme, sa neobmäkčí, môže sa obmäkčiť náš dych. I na dlani, ktorú si za chvíľu
         podáme.
   </p>
   <p>
    *
   </p>
   <p>
    Povedzte, či nie je hodno zohnať slovom jedného človeka, ktorý sa Vám prihovára? To ako
         by ste stáli nad kolískou, kde Vám dieťa ožije.
   </p>
   <p>
    *
   </p>
   <p>
    Ešte ste sa nezastavili v krajine tichých radostí. Ona jestvuje, ona sa tvorí tým, čo
         jej dávame. Ktosi vždy čaká na Vás, lebo keď dávate, milujete.
   </p>
   <p>
    Všetci moreplavci, čo idú k tým krajinám jasným, neostanú bez stopy na pobrežiach. Či
         možno viac milovať človeka, ako keď nájde stopy našej lásky?
   </p>
   <p>
    Starneme a budeme odchádzať. No nemáte pravdu, keď ste napísali, že v dospelosti je
         všetko ťažšie. Ja hovorím: všetko je pútavejšie ako v mladosti.
   </p>
   <p>
    *
   </p>
   <p>
    Mne neboli nikdy antipatickí starí ľudia. K mladým som mával často antipatie, keď si už
         mysleli, že sú „zabetónovaní“. (To je Váš výrok.) My, starí, viac myslíme na možné omyly,
         mladí nie.
   </p>
   <p>
    *
   </p>
   <p>
    Nezahoďte slovo, ktoré môžete ešte pekne povedať. Spisovateľ je nepremožiteľný
         krajinami, ktoré v prvých rokoch menujeme cudzinou.
   </p>
   <p>
    I na tom hmlistom bode prášku, na ktorý položíte oči, nájdete domov. Ó, deti veľkých
         vesmírov, neutekajte odtiaľ!
   </p>
   <p>
    *
   </p>
   <p>
    Niečo sa z nás pominie, niečo sa stratí. Ale len to, čo náhodne môže sa privesiť k našej
         plnej celosti. A či nie ste vtedy celá, keď objavujete seba v novom tvorivom čine?
   </p>
   <p>
    Poviete: koho tu kŕmiť slovom? Odpovedám: vtáčkov i seba, ako to robil svätý František.
   </p>
   <p>
    *
   </p>
   <p>
    No, ale svätý František neostal sám; je nás veľa chudobných svätých Františkov a čakáme
         na ten pokrm slovenského slova. Je veľa i nás vtáčkov.
   </p>
   <p>
    *
   </p>
   <p>
    Ach, keby sme sa mohli ponoriť do ticha tých priletujúcich tvorov! Boli by sme len v tom
         zrnku, čo je pre nich. Nech si ho zobú.
   </p>
   <p>
    *
   </p>
   <p>
    Ale svet je i vtedy pre nás, keď z javora človek si vyrúbe stôl a povadí sa za ním s
         druhým človekom.
   </p>
   <p>
    *
   </p>
   <p>
    Len tak sme, i v domove i v cudzine, „so všetkými pľuvancami, beštiami, živočíchmi. No,
         pre všetky tieto kruhy Danteho pekla ostávajú pravdivé Beatricine usmievavé ústa“.
         Pamätáte, ako ste to napísali?
   </p>
   <p>
    A na dôvažok i to je tam, čo ste mi povedali do telefónu o hlávke šalátu, pri ktorej sa
         Anatol France blížil k Bohu. Vidíte, odvšadiaľ sa vraciame k sebe.
   </p>
   <p>
    *
   </p>
   <p>
    Pozrite na svoju izbu v dome. Je plná toho, v čom sa zasa a zasa vidíte, ako v zrkadle.
   </p>
   <p>
    *
   </p>
   <p>
    Čosi hľadáte. Bože, akýsi centík spadol zo stola. Centík? Od vázy na stole? Veď jeho
         podoba nie je z kvetov.
   </p>
   <p>
    *
   </p>
   <p>
    Nebojte sa byť. Kvety zvädnú a zahynú, sú osamelé. Vy ste s nami, Vy ste rozkvitnutejšia
         od kvetov.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1612">
       </a>
       List D. D.
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Doniesť ti slovo do domu, alebo pozerať naň nezábudkou, z ktorej kvapkajú naše ťažké
         srdcia, je zákonom, ako žiť bez smrti.
   </p>
   <p>
    *
   </p>
   <p>
    Kroky našich očú na oblohe sa nedajú zmerať, poludním ani nocou.
   </p>
   <p>
    Bežíme za čiarou rozletených sokolov, vo vzduchu sa zhovárame, vo večnom pohľade ta
         ďaleko.
   </p>
   <p>
    *
   </p>
   <p>
    Hovorím ti: pozri dolu na zem, uvidíš stromy nad hlavou ľudí, idú do kvetu, žmurkajú a
         ľudia im veria.
   </p>
   <p>
    *
   </p>
   <p>
    Len sa podívaj, v údolí ruže pučia, je jar. Je v nich také ticho, že nepočuť nikde
         plaču. Aj to je tvoj domov.
   </p>
   <p>
    A na námestí z fontán vytryskujú zlaté, rosnaté kalichy. V belasom svetle sú tulipánmi,
         v bielom ľaliami.
   </p>
   <p>
    Len preto, aby sa ti dych zastavil, že tie kalichy tiež sú tvojím domovom.
   </p>
   <p>
    Teraz zleťme, zosadnime. Vesmíru je dosť i na zemi a vesmírnych lások mnoho. Jednou z
         nich je naša píšťalka z javora.
   </p>
   <p>
    Tu dolu pochopíme, ako sa premieňa svet pri jednej piesni.
   </p>
   <p>
    *
   </p>
   <p>
    Možnože nám v tej chvíli nezmizne z očú domov, rozmetaný, keď sme sa nemali kedy ani
         pobozkať.
   </p>
   <p>
    Z tichého vetríka si teraz odkrojíme ako z chleba.
   </p>
   <p>
    *
   </p>
   <p>
    A tak si povieme to naše, to slovenské slovo: vítaj nám, matka zem!
   </p>
   <p>
    V jeho hlase nájdeme stovýznamnú potechu pre drámu, plamienkujúcu v očiach, pre hru na
         domov.
   </p>
   <p>
    *
   </p>
   <p>
    Všetky lúky sa naklonia tu. Rozpovieme im to, čo sme práve vyňali zo svojho sna.
   </p>
   <p>
    Sme zasa bez viny na zemi.
   </p>
   <p>
    A zletí sem ten kŕdel sokolov, tých anjelov v nadprirodzenom čare, ktorých raz chceli
         zabíjať.
   </p>
   <p>
    Nepomysleli, že anjelom nemožno vraziť dýku do srdca.
   </p>
   <p>
    *
   </p>
   <p>
    A predsa možno o nich hovoriť, ako o trpiacich. Neboli milovaní. Taká láska nechodí po
         susedoch.
   </p>
   <p>
    *
   </p>
   <p>
    Ale my sme sa začali milovať, nechcelo sa nám zomierať. Tí, čo milujú, nič nevedia o
         smrti.
   </p>
   <p>
    V celom stvorenstve ľudskom si postavia mestá a bývajú v nich.
   </p>
   <p>
    *
   </p>
   <p>
    To sa prináša tým, aká je naša tvár.
   </p>
   <p>
    V dome ktosi naplnil poháriky dobrým vínom, hneď nás bola plná izba.
   </p>
   <p>
    *
   </p>
   <p>
    Bože, cesty sú cestami i na úseku našich dejín, i na úseku tých budúcich, tých v
         prameňoch.
   </p>
   <p>
    I z tvojej tváre sa dívam na tieto božie cesty. Nezomrieš.
   </p>
   <p>
    Ak je nesmrteľnosť človeka vábivá, je v nej to vábivé, že je dokonalejšia, krajšia,
         lepšia.
   </p>
   <p>
    Pridáš k nej svoje meno, rozsvietiš izbu.
   </p>
   <p>
    *
   </p>
   <p>
    V tej chvíli zažatého svetla dostanem list od teba. Píšeš mi o sne, v ktorom mlčíš s
         básnikom.
   </p>
   <p>
    Píšeš o sviatku duše a Zuzanka by bola verila v zázrak, že sedí s básnikom pri stole.
   </p>
   <p>
    To sú trnky nad priepasťou; aj tak sú horké, never im.
   </p>
   <p>
    *
   </p>
   <p>
    Schúlim sa do svojej samoty.
   </p>
   <p>
    Navečer budem sa túlať v modlitbe. Len na tej jednej púti sa viem vysvetliť.
   </p>
   <p>
    *
   </p>
   <p>
    A ty pozeráš, či je to blesk, či Ikar ti kradne oblok, pod ktorým stojí Boh.
   </p>
   <p>
    Zhoríš a zasa vstaneš.
   </p>
   <p>
    Kôš mladosti neprevrátia roky, keď pri ňom nesadne pavúk na ružu. Tak hovoríš ty.
   </p>
   <p>
    *
   </p>
   <p>
    Jeseň prejde chladná po dome, ako v strachu po strnisku.
   </p>
   <p>
    Rozmýšľam, čo pozbierať, čo odniesť a položiť karotku na dvere, že nie som.
   </p>
   <p>
    *
   </p>
   <p>
    A predsa som. Z očú sa nedá striasť domov a z úst slovo „dovidenia“.
   </p>
   <p>
    Je zákon, ako žiť bez smrti.
   </p>
   <p>
    *
   </p>
   <p>
    Lebo, hľa, keď príde jar z tých ďalekých strán, akože sa nezobudiť!
   </p>
   <p>
    Keď slnko vysotí sa nad zvonicu, ako sa neradovať!
   </p>
   <p>
    *
   </p>
   <p>
    A keď vtáky povedia, že majú ľahké boky v nadýchanom povetrí, ako nebyť dušou na
         obzoroch!
   </p>
   <p>
    Poznáš to slovo „vítajte“ pri úderoch srdca? Otvor mu dvere.
   </p>
   <p>
   </p>
  </div>
  <div>
   <div class="titlepage">
    <div>
     <div>
      <h2 class="title">
       <a name="d56e1744">
       </a>
       Ponúkal som chlieb so soľou
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Otvor ten raj, nech má človek viac dychu, lebo ho zvediem k hroznej slobode! Tak kričal
         Satan na Boha po stvorení prvých ľudí.
   </p>
   <p>
    Nebolo to nič iné, iba úsilie zlého ducha, aby zem bola ťažšia, aby ťarchou onemela a
         padla spod neba do prázdnoty.
   </p>
   <p>
    Kričal Satan na Boha, ale v Satanovej prázdnote niet nijakej slobody, nevyhojí sa nijaká
         bolesť, nijaká rana. Ona nás bolí tam, kde sa bolesti nosia, bolí nás v zápase pred Božími
         svetmi. Potom už raní všetkých, stohlasne, i tých v pŕške slnka, i tých v žúžole nočných
         bdení.
   </p>
   <p>
    Čo sa tu deje, je v tých priestoroch života, kde sa rozhodlo prísť hore k Bohu i dolu k
         ľuďom.
   </p>
   <p>
    Keď zazvoníš na dvere, neotvoria ti hneď, čakáš. Keď vidíš Anjela letieť v Sixtínskej
         kaplnke, vieš, že ešte nie je čas, aby doletel. Medzi tebou a nedokončeným dianím je
         napätie, čakanie, je vzrušenie. Nič sa neskončilo, ide iba byť. Nič hotového nedostaneš.
         To, za čím ideš, je tušenie, je budúci dotyk. Ako pieseň škovrana, keď si ju raz počul a
         ideš za ňou, lebo sa ti dáva, ešte si ju celú nepočul. Ešte nemáme nebo, ale dáva sa nám,
         sme na krok od neho.
   </p>
   <p>
    Ešte nie je čas, aby sme sa radovali s večnosťou, ale stojíme pred ňou. Dvere nám
         neotvorili a vrátime sa k nim nemenej vzrušení aj viac ráz. Anjel, ktorý má doletieť, je v
         rozbehu zastavený, ako ho nájdeme v hociktorej modlitbovej knižke, z ktorej na nás hladí.
         Ale letí, nikdy nestojí.
   </p>
   <p>
    Niekedy náš Otčenáš je ťažký, ako keby sa hory navrstvili na nás. A zdá sa, darmo padá
         na tie hory zrno Božie, niet pôdy na nich.
   </p>
   <p>
    Ani vtáčkom Boh neutrúsi zrno na vrchy a na skaly, aby tam zahynulo. Boh si tie vtáčky
         zavolá dolu na roľu a povie im veľmi mäkkou rečou: berte si! Ani nám netreba byť
         horolezcami, aby sme vyžili na skalách, len si tam utrhnime ten spanilý plesnivec, čo vonia
         výškami, a zíďme dolu do údolia. Dych horského kvietka sa zbratá s krvou našich ruží.
   </p>
   <p>
    A Satan chcel, aby sme nadávali, že výstup na vrch je namáhavý. Chcel to, pretože nám
         ponúka hroznú slobodu, nie pred našou tvárou, ale na svojom chrbte. Povieme mu: nie!
   </p>
   <p>
    *
   </p>
   <p>
    Raj, záhrada Božia. Pred nami opeknieva jablko, ktoré je zakázané. Je v ňom tma, je i za
         ním tma a pred ním my stojíme. A pred ním stojí i tvár Božia, ktorá je takým kvetom, že by
         sa k nemu prisali všetky včely, zbierajúce med.
   </p>
   <p>
    Aj keď jablko vždy viac a viac opeknieva, včely nejdú naň. V tom bzukote včiel je čosi
         ako vo vzlete duše, ktorá tu nechce usnúť na tvrdej zemi, keď sladko je usínať v kvete.
         Pravda, medzitým i to zakázané hovorí, že v ňom tiež sa dá sladko odpočinúť.
   </p>
   <p>
    Kľúč je v láske. Láska k zakázanému jablku nie je láskou, ale vášňou. A ten, kto stvoril
         jablko, stvoril ho preto, aby sa v láske zmeral s tebou. Čiže: sám sa tak milujúco pokoril
         pred tebou, že môžeš zažiť Boha, ak nedáš prednosť jablku. Na vanutie lásky Božej máš dať
         odpoveď, kým neodveje tvoj krok iný vietor. Ten najvyšší Boh nie je zakázaný, môžeš ho
         obsiahnuť.
   </p>
   <p>
    Nebo je i v našej malej byľke lásky. Je to obraz toho, ako sa i z malej byľky na roli
         vie zdvihnúť náš hlas k Bohu, ako vieme vnímať, že veľké chrámy Božie i z malých modlitieb
         žijú tu na zemi, a naopak, malé z veľkých.
   </p>
   <p>
    S obdivom stojíme pred kvetom, zahľadení na včelu. Už sa aj púšťa domov cez diaľku,
         naložená peľom. Keby jej dal Boh takú náturu, že má chodiť po tŕni a zbierať peľ, zbierala
         by ho. Keby tak bola stvorená, že z každého kvietka musí ísť peši do úľa s vedomím, že bude
         zašliapaná, nedbala by na to. Vždy sa chce brániť, pichne každého, keď tým aj zahynie.
         Možno ju prenikne v takej chvíli duch radosti, že sa ubránila. A keď hocikto z nás po
         troche zbiera i v tŕni i v pošliapaní peľ pre svoj úľ, mal by si ho ubrániť, lebo človek
         lepšie vie ako včela, že zomrie.
   </p>
   <p>
    Ponad strminy pôjde naša duša k Bohu. Tam dolu niekto pil pálenku, spal s harmonikou,
         hodoval, kým ty si ťahal život po kamenných svahoch za kúskom chleba. Tým žrecom, čo by ťa
         dolu sputnali, si sa vyhnul a slobodne ako v pravej smrti držal si v hrsti slovo Božie,
         nazbierané v tŕni, na ceste i na kameni. To ti až večnosť vysvetlí, aký to bol rozum —
         zbierať to málo.
   </p>
   <p>
    *
   </p>
   <p>
    Mnohí sa sužujeme, mnohí nie, že žijeme v časoch, keď vždy je vietor. A čo robí vietor?
         Jesenný prinesie opadanie, jarný vždy buduje. A nikdy nie sú to tie isté listy z vlaňajška,
         len strom je ten istý.
   </p>
   <p>
    Čas beží a keď Boh mu dáva nové kolieska, dáva mu i nové zákony pre nový beh.
   </p>
   <p>
    Boh je vždy činný. Čo by robil človek, keby sa neopieral o túto danosť? Viete si
         predstaviť to, že by Boh ustal v práci? Keby ustal, človek by sa už zajtra stal zvieraťom.
   </p>
   <p>
    Prečítaš jeden Žalm a povieš: tu sa odohrali dejiny, tu sa Boh stretol s ľuďmi. Vody
         oddelil od brehov a človek, opretý k ich múrom, videl, že ho chcú zasypať. Ale znášal sa s
         Bohom, nezasypali ho.
   </p>
   <p>
    A dnes mnohí sa sužujeme pri mnohom obetovanom. Zabolelo to i Boha, že svet nechce, aby
         sa dotýkal obety na našej planéte ten vietor, ktorý vanie tam, kde chce a vtedy, kedy
         chce.
   </p>
  </div>
 </body>
</html>
