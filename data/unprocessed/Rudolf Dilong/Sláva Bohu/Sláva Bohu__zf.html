<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e106">
       </a>
       Za otčinu
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Zem rodná, si slastná, si sviatok, si deň narodenín v ústach Múzy.
   </p>
   <p>
    Nádherná, nesmrteľné snivá, roztomilosť pokolení. Včielka nad kvetmi.
   </p>
   <p>
    Večne povýšená nad jarný dáždik, šepkajúca, že zbieraš naše otvorené oči pre svoj úľ.
   </p>
   <p>
    Vysadili sme chodník ružami, záhradu jahodami, priedomie viničom, s pohľadom na chvíle
         šťastné.
   </p>
   <p>
    Najďalej sa dá dôjsť otčinou. Všade iskra, všade most, všade nebo.
   </p>
   <p>
    Pane, tvoj obraz je pred našim domom.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e127">
       </a>
       Dúfať
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Pane, zmenil sa svet. Ohrdení sme. Divosi pustošia slávu nášho domova.
   </p>
   <p>
    Slnko plašia od záhrad. Na ustaté srny poľujú, keď chcú prebehnúť z hory do hory.
   </p>
   <p>
    Čo živé, pozerá, kde sa podieť spred chrámu. Veže neutekajú.
   </p>
   <p>
    Modlitba vie, že tam má ísť, kde pred temnými ľuďmi hromadí sa tichý dych.
   </p>
   <p>
    Nie je tak ľahko zvonom naň volať. Len dúfať.
   </p>
   <p>
    Škovránky sú vyšveholené po samé nebo. Pane, ešte ostane nad nami kúsok belasého sveta.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e148">
       </a>
       Za slobodu
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Pane, ešte nám necháš slobody kúsok. My sme utekali pre ňu.
   </p>
   <p>
    Pri mori nič sme nemali na výber. More nás odnieslo.
   </p>
   <p>
    Nie o to išlo, kde sa uchýliť, svet je veľký. Ale kde sa uchýliť so slobodou.
   </p>
   <p>
    A tu blysol nám výhľad na kút, kde sa ešte smieme chvieť žiaľom, aj prosbou.
   </p>
   <p>
    Tvoj kút, tvoje ruky, Pane, ktoré ak vzali — aj dajú. Chceme tú vzácnu oporu.
   </p>
   <p>
    Tú mocnú chvíľu, tú neodvratiteľnú, aká je v tvojom kalendári.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e169">
       </a>
       Potichy
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Od strany do strany je kniha. Sme emigranti, o tom sa nepíše. Nie sme v knihe.
   </p>
   <p>
    Riadky sú ako potôčky slobody, tečú. Keby vedeli na dvere zazvoniť, hostia z rozprávok.
   </p>
   <p>
    Keby vedeli trafiť na prút pred domom, na zvuk píšťalky.
   </p>
   <p>
    Keby sa rozhovorili o vatre v horách, o odzemku, o valaške.
   </p>
   <p>
    Čo všetko by sme chceli čítať v knihe!
   </p>
   <p>
    Teraz je šero, kniha mlčí. A ty, Pane, kráčaš s ňou k nám. Potichy, preto sa zdá, že
         mlčíš.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e190">
       </a>
       Modlitba pre smutných
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Ó, Stvoriteľ môj dobrý, keď na zemi nezačali sme byť sami, ale najprv v tvojich hukách,
         daj, aby sme inak ani neskončili, len v tvojich rukách.
   </p>
   <p>
    Pane, keď Ťa neviem nájsť, nedaj mi nikde odísť, lebo si tu.
   </p>
   <p>
    Keď som slabý, povedz, že budem vždy slabý a ty budeš pri mne.
   </p>
   <p>
    Keď sa cítim strateným, nechaj ma strateným, ale tak, že ma vidíš.
   </p>
   <p>
    Keď som opustený, ubolený, keď krvácam, nepošli mi takých, ktorí by sa pre mňa trápili.
   </p>
   <p>
    Pane, už len vtáčkov zavolaj na môj oblok, aby som vedel, že ich tu na zemi nik
         neopatruje.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e211">
       </a>
       Za pochopenie
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Pane, poľutuj nás, ak sa z konárika lístok stratí nad nami. Bol náš, šumel nám.
   </p>
   <p>
    Osudy jednak sú strašne tvrdé. Dobijú, dorania a už sa nestarajú viac.
   </p>
   <p>
    Odspodu nás zem rozrýva, sme porozliepané bábiky. Lásky sa nám pobili.
   </p>
   <p>
    Môžeme prísť o všetko. Pane, daj pochopenie, že tak sme sa narodili, tak i odídeme.
   </p>
   <p>
    Vždy sme tvoji, i keby už nebolo na nás nitky, utkanej tu na zemi.
   </p>
   <p>
    Pretrpíme, Bože náš, Bože náš, Bože náš! Trikrát Bože náš!
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e232">
       </a>
       Za víťazstvo
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Pane, mnohí z nás sú zlí. Nezakryje tvár pred tebou, kto ti nehľadí do očú.
   </p>
   <p>
    Donášajú ľudia zimu. V batohoch, nie od teba.
   </p>
   <p>
    Kričia ne teba: my sa nebojíme, nechaj nás. Tak človek svoje hodnoty hocikedy stratí.
   </p>
   <p>
    To najhoršie by bolo, keď už sme ti ochotní bez hanby povedať: odíď!
   </p>
   <p>
    Akoby bolo pod nami zemetrasenie. A neutekáme.
   </p>
   <p>
    Ešte sme nezvíťazili. A tu je tvoja slávobrána, že ešte sme nezvíťazili.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e253">
       </a>
       Za hladných
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Pane, plná zem je hladných. Čo je hlad? Hlad je prísť aj k nám hladným.
   </p>
   <p>
    Daj nám lásku očú, keď biedny je náš pokrm a ostáva vždy takým.
   </p>
   <p>
    Daj, aby nám boli dobré aj plody trpkej chuti. Trnky sám vypestuješ, povedal si pri
         stvorení sveta.
   </p>
   <p>
    Zem je tvojím i naším prestretým stolom.
   </p>
   <p>
    Tvoje sú vtáčky a dáme im naše zrnká. Tvoje motýle jedia z našich kvetov.
   </p>
   <p>
    Zajačky a veveričky nám behajú po dvore, ktoré pasieš ty sám, Pane. Daj nám, čo dávaš
         hladným.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e275">
       </a>
       Za čisté srdce
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Pane, sme slabí. Každý náš pohľad môže byť hriech, každý krok bahno. Keby nebolo teba.
   </p>
   <p>
    Ale tak sme čistí, ako vstávame, kde sme kľačali.
   </p>
   <p>
    Ty na naše zmysly polož to, čo sa modlíme: Posväť sa meno tvoje.
   </p>
   <p>
    A príde kráľovstvo tvoje. Povedz, aká slabosť nás môže premôcť?
   </p>
   <p>
    Keby sme mali štyri oči, štyrmi by sme plakali pred tvojím tretím nebom, že nám postačí
         milosť tvoja.
   </p>
   <p>
    Po slzách by sme prosili, aby nastalo ticho, Pane, bolo by nám treba i vlasmi utrieť ti
         nohy.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e296">
       </a>
       Modlitba vďaky
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Pane, vďaka ti za všetko. Za dni, pre ktoré nebolo krajiny. Za chvíle, ktoré neboli
         krásne.
   </p>
   <p>
    Za túžby nesplnené. Za to, že sa už neradujeme, i za to, že nás radosť sklamala.
   </p>
   <p>
    Pane, ty nás učíš, aby sme verili v to, čo nevidíme. Pre oči neostalo nič, vďaka ti.
   </p>
   <p>
    Vďaka aj za predtuchy, že raz nebudeme vlastniť, čo sme veľmi chceli mať. Sme krátko na
         zemi.
   </p>
   <p>
    Po cestách do raja svety nám neboli darované. Nepýtajme sa ruží, kde sú. Raja niet.
   </p>
   <p>
    Neopekniete, dievčatá, keby ste videli roztomilosť naokolo. Zem putovania nie je
         kvetnatá.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e317">
       </a>
       Za znášanie bolesti
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Keby sme vedeli tak trpieť, aby nás nik nevidel. Aby sme sa nie pred ľuďmi ukazovali.
         Ježišu, na kríži si bol v skrytom pohľade Otca svojho.
   </p>
   <p>
    Keby sme mohli zniesť sedem úderov, sedem ráz za deň, aby nik nezbadal.
   </p>
   <p>
    Keby sme mali ťažký kríž, keby sme ped ním padali a tebou z otvoreného boku by sme sa
         pokryli.
   </p>
   <p>
    Plecová rana je jatrivá, krv neuschne skoro. Pane, zachvíľu nedoznieš?
   </p>
   <p>
    Nás čosi iné bolí. Nás bolí, že si trpel a nebolí to každého.
   </p>
   <p>
    To bolí, že na mnohých vidieť, že tvoja pieseň z úst kríža ich nezakryje.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e338">
       </a>
       Za malé rany
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Pane, my už nevieme byť neporanení. Bez žiaľu k tebe nehľadíme nikdy.
   </p>
   <p>
    A voláme ťa, možnože s troškou krvi, keď sa na nás zaperlí.
   </p>
   <p>
    Príď, Pane, keď je i malé škriabnutie, ako prichodíš i s malou otrusinkou.
   </p>
   <p>
    Nie je nič malé, čo bolí. A chladné je všetko, čo chladí. Trasieme sa.
   </p>
   <p>
    Dym je za nami a už nemáme slz. Načo plakať? Rana sa ranou nelieči.
   </p>
   <p>
    Od vrchov k vrchom si nechal vtáčkom prelet, nám nič. Pane, rukou nám kývni.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e359">
       </a>
       Za vieru
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Pane, vieš, aké sú ďaleké krajiny, z ktorých ideme k tebe. Vieš, že je tma, že je mnoho
         pohanstva.
   </p>
   <p>
    Aj naokolo, kde ťa máme nájsť, ťa nehľadajú. Akoby si nebol.
   </p>
   <p>
    Vyhlasujú, že si sa nenarodil, a ak áno, že si už mŕtvy.
   </p>
   <p>
    Traja králi. Nevedeli, že uvidia Mesiáša a dali sa na cestu. Traja s vierou uvideli; keď
         spojili sa, mali viac viery.
   </p>
   <p>
    Tomáš. Nevidel, neuveril. Musel prísť ešte raz. A našiel, čo nevidel prv.
   </p>
   <p>
    Preto treba stále v ústrety ti ísť, Pane. Daj, aby sme išli a verili.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e380">
       </a>
       Za nádej
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Osem blahoslavenstiev. Biela obloho Božia.
   </p>
   <p>
    Dúfame, že obelieme. Naša farba zeme nie je veľmi biela.
   </p>
   <p>
    Na tvojich plodoch, Pane, sa pominie zlá farba, ostanú blahoslavenstvá, budeš vždy s
         nami.
   </p>
   <p>
    Trpké ovocie raz dostane nebeský vzduch. Ty si premohol svet.
   </p>
   <p>
    Pane, prekonáme dni s hrdzou. Poznať ťa nebude ťažko, veď z biedy sme.
   </p>
   <p>
    Pretože dlho žiť nebudeme, nech sú blahoslavenstvá pre nás. Pane, pozbieraj za nami
         hory.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e401">
       </a>
       Za lásku
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Najhlbšie tajomstvo našej svätej viery je dávať.
   </p>
   <p>
    Otec nebeský dal nám Otčenáš. Dal chlieb, odpúšťa viny, neuvádza do pokušenia, zbavuje
         od zlého.
   </p>
   <p>
    Syn Boží dal sa nám v chlebe a v kalichu všetkým. Na pozdvihovanie priveďme všetkých so
         sebou.
   </p>
   <p>
    Všetkých k chlebu a kalichu, meno za menom. I tých, čo nás nemilujú, nenávidia? I tých,
         meno za menom.
   </p>
   <p>
    Nech nás všetkých ruky kňaza pozdvihujú, nech sme všetci zeucharistizovaní.
   </p>
   <p>
    Stôl Boží je stolom lásky. Budúcnosť sme všetci, sme Vesmír, sme svätyňa.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e422">
       </a>
       Za dobrých i zlých
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Pane, bývame na planéte, kde sa nám zavše dostane za hrsť teploty i zimy ľudskej.
   </p>
   <p>
    Človek z Boha mohol by každý deň byť v nebi. Musí tu žiť ďalej.
   </p>
   <p>
    Aj v nahnevanom svete modliť sa, aj neláskou obklopený potichy chodiť.
   </p>
   <p>
    Nehromžiť na zlých ľudí. Kto hromží, nevie porátať tých dobrých.
   </p>
   <p>
    Keď nás drví chlad tých chladných, netriasť sa. Od nás by sa i naša modlitba triasla.
   </p>
   <p>
    O dobrote tých dobrých nemyslieť si, že je za hrsť. Tvoja hrsť, Pane, je nesmierne
         plnšia.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e443">
       </a>
       Za nefalošný hlas
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Chceme ti naplno vzdať chválu, Pane. Ktosi sa vadí. Či nevidíš, že je tu štrbina?
   </p>
   <p>
    Chór spevákov utrpí stratu. Chór bude spievať ďalej?
   </p>
   <p>
    Zdá sa nám, Pane, že ti nechýba jeden vtáčik, keď ho nepočuť. A chýba.
   </p>
   <p>
    Ostal sám, čo si ty nechcel. A nechcel si, aby aj človek sa zaobišiel bez všetkých.
   </p>
   <p>
    Lebo pieseň je potom preštrbená, zadiera do nás biednych a roznáša nás po krajinách.
   </p>
   <p>
    Pane, pomôž nám hľadať hlas nefalošný. My máme na to zlý čas, ty nie.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e464">
       </a>
       Ako mať nebo
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Pane, teba chceme mať. A zasnívaní sme do ďaleka, do nesmiernosti tvojich nebies. Je
         námahou nájsť ťa.
   </p>
   <p>
    A keď si kľakneme v kaplnke pred krížom, vidíme, tu si, visíš nahnutý na spadnutie.
   </p>
   <p>
    Chytro vystrieme ramená, sem padni. Ešte si mal málo bolesti? To na zemi nikde inak
         nepadneš.
   </p>
   <p>
    Chytáme ťa do náručia. Všetko už bolí, všetko, čo chytáme.
   </p>
   <p>
    Tak si učil, že treba trpieť s tebou. S tebou v náručí, i v tvojich ranách.
   </p>
   <p>
    Nevezmeš nám ani kvapku bolesti, nevyberieš ani jeden tŕň z nohy. Povieš: posnívajte si
         v mojom nebi, tu.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e485">
       </a>
       Ako byť smädným
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Tu blízko Golgoty modliť sa, keď na naše slová modlitby, Pane, ty sa krvou potíš.
   </p>
   <p>
    Hľadieť takto zhora na chvíľku, zasadenú na kamennom poli do smädných úst.
   </p>
   <p>
    Na tejto púšti si k nám milý. Odrazu prameň. A najprv sme prisatí hore, k tebe.
   </p>
   <p>
    A ešte, ešte je ťa plno v nás, nedopitého, nedovideného, nedospievaného.
   </p>
   <p>
    Akoby hodiny zastali. Ale idú, nedajú učeníkom spať, smädia po tebe, v Getsemany.
   </p>
   <p>
    Kameň, čo na ňom majú položené hlavy, netlačí, neomína. Ty si tam na kolenách.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e507">
       </a>
       Ako hľadať pomoc
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Pane, pozri na náš osud. Nie je biele nebo. Ono sa ťažko žije, ale nezhasni nám knôt.
   </p>
   <p>
    Dni sú temné raky, idú dozadu, je hryzota cúvania. Pohár je dolu dnom, prevrátený.
   </p>
   <p>
    Všetko vládne, my nevládneme. Nesú nás trmy-vrmy. Zem je guľa utekajúca.
   </p>
   <p>
    Pane, daj niesť kríž Šimonovi z Cyrény. Nik z nás mu ho nedá.
   </p>
   <p>
    My podceňujeme sily blížneho, ty nie. Šimon je tvojím blížnym.
   </p>
   <p>
    A všetko naše on vezme od teba. Tvoj údel hore Kalváriou je: si už slabý.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e528">
       </a>
       Ako pomôcť
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Pane, nie je nič ľahšieho, ako hovoriť o druhých. A prečo pred tebou o nich mlčíme, keď
         trpia?
   </p>
   <p>
    Keď ktosi sa sužuje, my musíme mať preň ten kúsok chleba: modlitbu každodennú daj nám
         dnes.
   </p>
   <p>
    Či my nemáme nič s tým spoločného, keď náš brat trpí? Boh má a my nie?
   </p>
   <p>
    Pomyslime si: Pane, to si ten kríž dal druhému, čo si ho nám mal dať. On ho nesie
         namiesto nás.
   </p>
   <p>
    Na takých slabých pleciach. Naše by boli silnejšie? Boli by, on by azda o nás hovoril s
         nebom so zloženými rukami.
   </p>
   <p>
    Pane, daj nám trochu modlitby, nech sa nás dotkne to naše bolestné, čo bolí druhých.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e549">
       </a>
       Z priepasti
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Deň je priepasť. Z nej vbehneš do kostola. Potom kľačíš, všetko trvá pomaly, i skok do
         priepasti.
   </p>
   <p>
    Pane, ty nie si uragán, neženieš človeka, neutekáš s jeho Otčenášom.
   </p>
   <p>
    Aj zapáli sviečočku, nesfúkneš ju. Plamienok je tvoje rúcho na ňom. Taký bude mať odchod
         z kostola na ulicu.
   </p>
   <p>
    A len čo odíde, potrvá ešte v kostole miesto, kde kľačal.
   </p>
   <p>
    Tamodtiaľ vidno na všetkých, čo sú zavesení na útesoch ulice.
   </p>
   <p>
    Vidí sa i sám medzi nimi. A chodí pomalšie kolo priepasti.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e570">
       </a>
       Pod krížom
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    V bolesti kto ťa pozná? Ježiš a všetci, čo Ježišovi patria.
   </p>
   <p>
    Pane, celú veľkosť tvojho kríža prijali. Tí všetci na ňom sme aj my.
   </p>
   <p>
    Mnohí nám zomreli. To neboli len takí, čo sme ich z ďaleka videli.
   </p>
   <p>
    Boli blízko, zneli nám. Tak dlho trvá i náš zvuk, kde sa položíme.
   </p>
   <p>
    Pane, ťažkú ruku máme. Máme ju dať na tvoje plece? Nemal si dosť kríža?
   </p>
   <p>
    Len dajte, hovoríš, veď nemá kde inde počuť svoj pulz.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e591">
       </a>
       Proti vlnám hada
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Had sa vlní. Vlny sú pekné, len nie, keď nesú jed.
   </p>
   <p>
    Pane, voláš zo zvlneného blankytu: deti Božie, smrťou zomriete, odíďte od plaza!
   </p>
   <p>
    Vietor rozvlní aj strom, vytkne vám ruku.
   </p>
   <p>
    Had ťa zviedol? — pýtal sa Boh Evy. Je strašné vziať drógy z podsvetia.
   </p>
   <p>
    Z tmy ide dym, z dymu tma. Zvodca, kdeže tvoje pekné vlny sú?
   </p>
   <p>
    Pane, ak sme raz boli zvedení, povedz nám, aby sme zmúdreli.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e612">
       </a>
       Za dobrý boj
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Démoni vládnu v zlom povetrí. A nevytrhnú svet z rúk Boha.
   </p>
   <p>
    Hrádzu im urobiť. V pekle je ich miesto, nie von na vzduchu Božom.
   </p>
   <p>
    Duše neodsúdené, netraste sa od strachu. Keď sa niekto bojí, nič nevybojuje.
   </p>
   <p>
    Pane, mal si Michala Archanjela. A Drak mal strach, prehral.
   </p>
   <p>
    Nezablúdené duše, idete po ulici svojím krokom; nechoďte krokom smetí, nechoďte krokom
         Draka.
   </p>
   <p>
    Nebojte sa, že sa na smetí potknete. Pane, ty si pútnik s nami.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e633">
       </a>
       Za dobré hodiny
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Ktosi len dýchne a človek kameňom ide na jeho dych.
   </p>
   <p>
    Pohani do pohanov dotierajú. Ľudia nehľadajú ľudí.
   </p>
   <p>
    Pol Európy a pol Ázie sa hnevá. Ale i kresťania sa hnevajú na kresťanov.
   </p>
   <p>
    Pane, či čas nejde dobre? Či ľudstvo nie je rodinou s jednými hodinami na stene?
   </p>
   <p>
    Keby si, Pane, nedal pre všetkých slnka i dažďa, výkyv niekoľkých minút by bol pre nás
         osudným.
   </p>
   <p>
    No, na tvojich hodinách nepotisni nič dozadu alebo dopredu, ani pre kresťanov, ani pre
         pohanov.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e654">
       </a>
       Za jeden tŕň
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Staré cesty. Keď ideš kolo zlých ľudí, vytrhni z nich pichľavý výhonok.
   </p>
   <p>
    Tade si mnoho ráz išiel a robil si to modlitbou. Teraz rozmýšľaš, čo robiť? To.
   </p>
   <p>
    Nie všetko sa darí a nie hneď. Môžeš mať za deň sto rozbehov, stoprvý bude úspešný.
   </p>
   <p>
    Pane, koľko ráz si hľadel na Jeruzalem. A ten posledný pohľad bol najplnší: Otče, odpusť
         im.
   </p>
   <p>
    Či sa tak hockto z nás nedíval do očú na tŕň nepriateľa? Vytrhni ho. Tak sa ide vždy,
         tak sa ide ďalej.
   </p>
   <p>
    Jeden tŕň vytrhnutý je jedným kvietkom. A sto kvietkov bude ďalej čakať.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e675">
       </a>
       Za slzy
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Mnohí si myslíme, že my okom nikoho neplačeme, len svojím.
   </p>
   <p>
    A často sme príčinou hriechu a delíme sa s ním aj s druhými. Treba sa deliť i so slzami.
   </p>
   <p>
    Pane, ty si prišiel na kríž za toľké hriechy ľudské, že sa až zatmelo nad tebou.
   </p>
   <p>
    A naša noc je v tých, čo plačú miesto nás.
   </p>
   <p>
    S palicou v ruke ideme, ešte by sme im pridali.
   </p>
   <p>
    Ide kolo nás človek, ktorého sme zviedli na zlo. Hľadá tých, čo plačú. A nenašiel nás.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e696">
       </a>
       Prišiel si, pane
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Sme chorí. Sú záchranci. Už nie sú len nosidlá, sú aj ruky.
   </p>
   <p>
    Natraf na srdce, si v kaplnke.
   </p>
   <p>
    Ak si vieme kľaknúť, zosilnieme. Prišiel si, Pane.
   </p>
   <p>
    Koľko stromov v záhradách je slabých! Ani parútky by nebolo, keby neprišlo slnko.
   </p>
   <p>
    Keď prichodí láska, kto je nedotknuteľný? Nikto. Ešte aj ruka mŕtveho sa nás drží.
   </p>
   <p>
    A kvetov na hrobe — ako sa ich len drží!
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e717">
       </a>
       V pokore
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Pane, neboj sa o nás, my nie sme siroty. Netreba nás hľadať ani v špetke, ani v halieri.
   </p>
   <p>
    Vieme reč, ktorá je v anjelskom jazyku: mať nebo nad sebou.
   </p>
   <p>
    Mať mnoho zajačkov v tráve, vtáčkov na pleciach. Radovať sa, čo sestre smrti
         porozprávame.
   </p>
   <p>
    Potešiť smutných, ktorých reč nikto neovláda. Aj z omelinky.
   </p>
   <p>
    Roznášať lásku. Keď niet ohňa, aj z iskry. Pane, by budeš plameň.
   </p>
   <p>
    Len s nebom nad tebou, čo sa tu zachveje, ako v detstve zunelo pod naše bosé nohy.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e739">
       </a>
       Za čisté ovocie
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    My sa modlíme. Kto viac pokropí zem? Výkriky ľudské, svedkovia, že nás vidia rezať do
         živého.
   </p>
   <p>
    S tebou, Pane, červivé jablko nerozpráva, netúži, aby si ho miloval.
   </p>
   <p>
    A my, čo máme vládu nad zemou, môžeme obkrojiť, očistiť jablko. Čisté ho ponúknuť ľuďom.
   </p>
   <p>
    Hľa, teraz ten výkrik: nebolí, budem nečervivé jablko, len rež!
   </p>
   <p>
    Pane, daj sa obdivovať, prečo si nám modlitbou otvoril nožík.
   </p>
   <p>
    Včera ešte bolo inak, teraz je ticho. S krikom na krik sa nejde. Ale s dneškom na
         zajtrajšok.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e760">
       </a>
       Pýtajú, dáme
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Naše nebo je od našich úst k Božím. Treba hneď dať Bohu, nečakať. To, čo Boh chce.
   </p>
   <p>
    Tebe, Pane, netrvá to dlho. Nečakáš, dáš hneď.
   </p>
   <p>
    Ale my z biedy? Niektorí z nás by chceli mať len farbu z neba, plný košík.
   </p>
   <p>
    To nie je ísť na maliny, mať ich v džbáne, dýchať horu zelenú. A pískať si.
   </p>
   <p>
    Nebo sa musí pýtať a dať nazad Stvoriteľovi.
   </p>
   <p>
    Pane, nie si ten, o ktorom úslovie hovorí: Šiel žobrať a nemal čo brať.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e781">
       </a>
       Keď sme dobrí
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Chodili sme kolo divej jablone, nestálo za reč zastaviť sa. Hviezdy z neba nad ňou
         nežmurkali.
   </p>
   <p>
    Naďabil na nás človek, dal nám plánku. Ako zadarmo. Akoby chcel urážať.
   </p>
   <p>
    Nikdy nás nevidel. Dvakrát sa obzrel, my sme ho neokríkli. Iní by mu prečítali rebrá.
   </p>
   <p>
    A čo, keby sme plánku presadili, zaštepili, zahrnuli láskou? Či by sme nezobudili lúče
         na nebi?
   </p>
   <p>
    Pravdaže. A budeme tam stáť, keď budú padať jablká, aby sa nič z nej neuderilo na zemi.
   </p>
   <p>
    Pane, si z neba, a slnko príde z neba.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e802">
       </a>
       Za dobré ruky
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Nesmieme klamať. Decku povieme: dám ti cukrík, keď budeš dobré, a nevidí nič v našej
         ruke.
   </p>
   <p>
    Prišiel k nám človek z diaľok. Čo priniesol, nevidieť. Možno len svet lži, neobzrie sa
         nazad.
   </p>
   <p>
    Ale decko, zvedavé, hľadelo na jeho ruky. Mal v nich pocestnú palicu.
   </p>
   <p>
    Držal ju, akoby mu vrástla do dlaní a do tela, až po vrásky na čele.
   </p>
   <p>
    To záchrana, neprišiel naprázdno. To je bozk od Boha.
   </p>
   <p>
    A nehovoril nič o lži sveta.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e823">
       </a>
       Ako hľadieť
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Kde hľadí strom? Tam, kde sú všetky stromy. Teplo im je, vidia sa.
   </p>
   <p>
    Každá aleja usmieva sa vtáčkom, ako ich kaštieľ, bývajú v ňom.
   </p>
   <p>
    A ľudia nemajú vždy kde bývať. Nielen v dome žije človek, aj v plači.
   </p>
   <p>
    A ty, Pane, či si cez slzy hľadel na to, čo si nemal? Veď si nemal kde hlavy skloniť.
   </p>
   <p>
    Ako hľadieť, keď nevidíme dom?
   </p>
   <p>
    Tak, ako ty, Pane, svoj posledný príbytok našiel si na kríži a neplakal si na ňom.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e844">
       </a>
       Dôjdeme
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Putujeme s dažďom v klobúku. Máme jednu svätyňu a sto balvanov v ceste.
   </p>
   <p>
    Deň sprvu studený je. A na konci nás páli posledným hltom slnka.
   </p>
   <p>
    Ešte je sedem hôr a sedem dolín. Tak sa nám začínali rozprávky v mladosti. Teraz sú
         mŕtve.
   </p>
   <p>
    S piesňou sme išli na perách. Dnes nás víta sedem mečov pred srdcom do chrámu.
   </p>
   <p>
    Modlitbu ako nemluvňa treba vziať za ruku a priviesť k vode.
   </p>
   <p>
    Tak sväteničke pri dverách povieme: tu sme ti, tvoj zlomok neba.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e865">
       </a>
       V nádeji
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Chrám Boží, počúvajte len, odkrojil si z ulice kus chleba. Ľudia otvorili brány ako
         ľalie.
   </p>
   <p>
    Muškát je v každom obloku, vyhrievaný na slnku.
   </p>
   <p>
    Obrus na stole vonia sviatkami. Ruky sa ho dotknú pobožne.
   </p>
   <p>
    Dom sa naplnil vzduchom vysokým, orlami.
   </p>
   <p>
    Krúženie nad vrchami, skalné pohľady na pokrm zeme dal si im, Pane, pod nohy.
   </p>
   <p>
    Kedy tak bude? — pýtame sa my, vtáčky pod nohou dravých supov.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e886">
       </a>
       Ľudia ľuďom odpusťte
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Je minúta krvavej doby. Bijú hniezda, padá strom stínaný, balady sa nepomestia do
         piesne.
   </p>
   <p>
    Biblia sa nedá otvoriť. Nevieme, komu máme povedať: čítaj.
   </p>
   <p>
    Naučil si nás, Pane, ako sa plače bez žalmov pri riekach Babylonu.
   </p>
   <p>
    Čo robiť? Každý vraví: siať nevládzem, žobrať sa hanbím.
   </p>
   <p>
    Pane, kážeš nám odpustiť všetkým, čo hniezda pozrážali z našich stromov. Ľudia ľuďom
         odpusťte.
   </p>
   <p>
    Pane, tú Svätú knihu otvoríme, ľudia s ľuďmi. Bez nich nebude zem.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e907">
       </a>
       Posilnení
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Vietor bol hladný. Sedem detí za stolom, sedem bolestí, sedem vtáčkov.
   </p>
   <p>
    Vidíte, to všetko sa prežije. Po Golgote ideme k tebe pre odpoveď, vojak od Božieho
         hrobu.
   </p>
   <p>
    Do noci sme sa vybrali, tma nás prijala, strážili sme kameň.
   </p>
   <p>
    Svetlo nás zalialo, tá rieka vzkriesenia, ten čln, čo ide do neba.
   </p>
   <p>
    Že taký chýr vieme rozniesť do ulíc, to sa volá zázrak: zaspievať z Kalvárie bolesť.
   </p>
   <p>
    Rozoslať vtáčence, aby sa rozleteli. Vetrík má päť rán.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e928">
       </a>
       Seba nesieme
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Radi počúvame horský potôčik ako šumí. A on chodí po kameňoch, on sa udiera.
   </p>
   <p>
    Vidíte, treba sa uderiť, aby bolelo a premeniť sa na príjemný hlások.
   </p>
   <p>
    Pane, počúvaj, ako znieme, keď máme pod nohami kamene bolesti.
   </p>
   <p>
    Nesieme všetko svoje na sebe. A nemalo by nás tieniť to naše.
   </p>
   <p>
    Hľa, horský potôčik nemá tieňa. Udiera sa spevavo.
   </p>
   <p>
    Len seba nesieme. Pane, nech je spevom náš krok.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e949">
       </a>
       Na roli
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Pane, pozri, roľa sa nikdy nevzpriečila, keď sme ju rozkopávali pre zemiačky. Dala nám
         svoje prsia.
   </p>
   <p>
    Vrecia sme naložili na voz, vňať sme nechali tam, nebom pochovanú.
   </p>
   <p>
    Aj to nepochované „Pán Boh zaplať“.
   </p>
   <p>
    Teraz pole oddychuje. Na jar bude putovať ďalej, s nami.
   </p>
   <p>
    Pane, dal si nám výzbroj, modlitbu, ktorá začiatkom roka prosí a koncom roka ďakuje.
   </p>
   <p>
    Tak roľu ryjeme pluhom i kopeme motykou. A nevzprieči sa, keď na jej prsiach zložíme
         ruky.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e971">
       </a>
       Aspoň vrchy
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Prišli sme na svet. Kto nám povie, že šťastne, keď také životopisy nečítame.
   </p>
   <p>
    Začala jar, s kvietkami až k hviezdam. A šumiac vypŕchla konča noci.
   </p>
   <p>
    Tak uletela mladosť. Potom už vrchy so strieborným lístím potácajú sa k starcom.
   </p>
   <p>
    Ktože ich chytí pod pazuchu, keď majú padnúť? Vládne strach.
   </p>
   <p>
    Pane, keď vrchy sa idú zosýpať, je to horšie. Človek sa na ne díval, rád bol pohľadom
         tam hore.
   </p>
   <p>
    Prosíme, Pane, nedaj sa zvaliť vrchom. Nech ich do poslednej hodiny smrti vidíme.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e992">
       </a>
       Tisíci
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Zem je tvrdá. Na ňu pod nohy ľuďom nemá z nás šľahať neláska. Ľahko sa odbíja, tisícich
         uderí.
   </p>
   <p>
    Pane, vždy nemilujeme. I jedno slovo rozbije na dome obloky.
   </p>
   <p>
    Jeden krivý pohľad zabolel by, keď nevládne v nás Božia vôľa.
   </p>
   <p>
    Človek je poviazaný i na slobode. Deň náš má závrat.
   </p>
   <p>
    Majte milý deň! — tak sa tu pozdravujeme. Stačilo by to nepovedať, len hľadieť blízko
         seba.
   </p>
   <p>
    Tak dať najavo, že milujeme. Prišli by tisíci.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1013">
       </a>
       Aby sme vydržali
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Leto sa predĺžilo, je mnoho miesta. Decko odbehlo, je piesok poludnia.
   </p>
   <p>
    Postaví zámok rozkošný. Má ľahunký kľúč, vojde, bude bývať.
   </p>
   <p>
    My už nedobudujeme svoju vilu mladosti. Nezatlčieme klinec času.
   </p>
   <p>
    My máme kľúč od smútku, od neotvorených kvetov, od potrestaných krokov.
   </p>
   <p>
    Pane, svet je zrúcaný, poludnie je zatmené, detský dych mŕtvy.
   </p>
   <p>
    A ideš kolo nás, aby sme ešte trochu vydržali. Ty, Pane, buduješ, máš ruky. A mnoho rúk
         mnoho spraví.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1034">
       </a>
       Až za hrob
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Pane, ktorého miluješ, je chorý. Netreba mu plakať. Láska k láske na kraj sveta pôjde.
   </p>
   <p>
    Ona orie i seje, samé sa jej nerodí. Dobre to vidia svätí z výklenkov v chráme Božom.
         Tadeto chodili. Zo zeme, z ťažkých chorôb vyšli.
   </p>
   <p>
    Pokoleniami sú a tíchnu po nich prosby k tebe, Pane, ktorých si miloval.
   </p>
   <p>
    Mali ťa na svätom obrážteku a len jednu vetu od teba, že prídeš.
   </p>
   <p>
    V tom tisícročí smrti.
   </p>
   <p>
    Kolesá škrípu k cintorínu, zavalia kameň. A tu nás hlasne z hrobu vyslabikuješ.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1055">
       </a>
       Deti sú hladné
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Aj malá slza sa teší, že ju prežijeme. Na pár krokov od nás rástli kvietky.
   </p>
   <p>
    Na druhý deň nebolo ani miesta, kde by sedeli holuby.
   </p>
   <p>
    Hľa, krátky je život. O jeden dom ďalej bývame. Aj hostia prídu, dá sa im to najlepšie.
   </p>
   <p>
    A deti sú hladné. No nie je im súdené, aby zomreli.
   </p>
   <p>
    Položili sme vzdychy svoje na role, ako lampu na prestretý stôl.
   </p>
   <p>
    Dobrých sĺz, i tých malých. S kvetmi spávame doma, a s holubami, čo sedia na našich
         strechách.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1076">
       </a>
       Napred
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Pri brázde jesene je nám clivo. Z očú sa po jednom kvietky berú preč.
   </p>
   <p>
    Odbíjajú hodiny svoje odrátané chvíle. Pastieri po každý raz ich čítajú ako na holiach
         ovce.
   </p>
   <p>
    Čohosi v živote ubudlo, čosi nedorástlo, čosi zakrnelo. Ach, tá, minulosť!
   </p>
   <p>
    Ale či nebolo pred nami dní budúcich? Nijaký rozkvet? Nijaký rozbeh?
   </p>
   <p>
    Aspoň teraz na konci života nemáme cúvať. Potom by o nás povedali so smiechom, že ani za
         pečenú repu nás nedajú.
   </p>
   <p>
    Pane, povedz nám: raky ste jedli, idete dozadu. Ja som váš Boh, idúci vždy napred.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1097">
       </a>
       Výšky
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Keď orol, kráľ vzduchu, vzletí, radujú sa vrchy. Jeho sú všetky štíty, tak kráľuje.
   </p>
   <p>
    Keď človek má myšlienku nevyhnaneckú, hneď jej povie: hore, tam sú výšky!
   </p>
   <p>
    Prečo? Lebo palica nemá dva konce. Zem má jeden koniec a nebo ten druhý nemá.
   </p>
   <p>
    Tu máme dom, tu srdce. Ale keby sme ho nemali, to Božie nie je pre nás cudzie.
   </p>
   <p>
    Pane, ty vieš, ako si buduje orol výšky. Má krídla, priateľstvo s Bohom.
   </p>
   <p>
    Vznešené perute ľudské! Idú k nebu, aj keď sú mračná na oblohe.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1118">
       </a>
       Zachraňovať sa
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Koľko sme dobrého urobili, radi by sme povedali. Ale koľko zla, neradi povieme.
   </p>
   <p>
    Človek ide s piesňou na ústach kolo hriechu, ba aj do hriechu. Dostane sa ôstie k plotu
         aj potme.
   </p>
   <p>
    Hriešnik, iď na spoveď, odspievaj si hriechy a mlč.
   </p>
   <p>
    A to dobré, o ktorom rád by si rozprával, ukáž na skutkoch. Daj príklad, ako treba
         plávať.
   </p>
   <p>
    Tvoj záchranný čln je aj pre druhých, čo sa topia. Nebuď taká rodina, ako pavúk s muchou
         v sieti.
   </p>
   <p>
    Pane, tých, ktorých nám dáš loviť, sú viac tvoji ako naši.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1139">
       </a>
       Nie na rozkaz, z lásky
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Treba mnoho vecí urobiť. A sú mnohí, čo chcú, aby sme to a to robili.
   </p>
   <p>
    Najľahšie je rozprávať. Nerozkazuj, urob! A prevýšiť nás môžeš.
   </p>
   <p>
    Pane, keď si nám dal prikázanie lásky, keď si kázal milovať, sám si tak najprv konal. A
         kto ťa prevýšil?
   </p>
   <p>
    Slabí k slabým ideme, hriešnici k odpúšťajúcim. Nepýtajme sa, ako, kedy. Robme.
   </p>
   <p>
    Pane, ty nás hreješ, keby sme ti mali slúžiť aj v dierach zeme. Nepýtaš sa, či sú dosť
         teplé. Sú.
   </p>
   <p>
    Mnohí chceme mnoho robiť, všetko. Najlepšie je, keď ty rozkazuješ.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1160">
       </a>
       Naše jazvy
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Milujeme, i keď trpíme od tých, čo majú mať k nám lásku. Predsa nechcú byť stratení.
   </p>
   <p>
    Máme byť dobrí ku každému, či nás raní, či sa len díva, keď nás rania.
   </p>
   <p>
    Presne po úderoch sa poznáme. Sme v súboji vekov, vždy s poškrabnutím stigmy.
   </p>
   <p>
    Čo poviete, keby svet dostal škáry, keby sa zem prepadala. Nič. Ale nesmie sa človek
         prepadať v jazvách.
   </p>
   <p>
    Treba všetko hojiť, pre záchranu všetkých.
   </p>
   <p>
    Pane, je čas, keď naozaj i od pohanov budeme čakať trochu lásky.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1181">
       </a>
       Pohromy
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Nevydarilo sa nám žiť. Do obloka nám búchala slepá mucha, štipľavá.
   </p>
   <p>
    Ako víchor, letel čmeliak proti nám slabým. Akoby hrom. Nehovoril, len klial.
   </p>
   <p>
    Zablýsklo sa, bol plameň; zem sa zatriasla, zrútil sa na nás dom, ako nie náš.
   </p>
   <p>
    Je vysoký tlak, pijavice majú chuť na krv. Pripraviť sa na infarkt.
   </p>
   <p>
    Chorý si nemôže ľahnúť. Kto opatrí zomierajúceho, vykolú mu oči.
   </p>
   <p>
    Celá zem je v havárii. Pane, tak je svet rozkrútený s nami i s tebou. Pane, ty si ešte
         nehavaroval.
   </p>
   <p>
   </p>
  </div>
  <div>
   <div class="titlepage">
    <div>
     <div>
      <h2 class="title">
       <a name="d56e1203">
       </a>
       Do budúcnosti
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Nech nezablúdi hosť budúci. Domom je ľudstvo, chrám je otvorený, nabrať sily.
   </p>
   <p>
    Vojsť sviatočne, kľaknúť si. A ľudia sa stanú ľuďmi na holom svätom kameni.
   </p>
   <p>
    Máte v duši pôdu, máte klásky, nechajte sa trhať, ako ich trhali hladní učeníci.
   </p>
   <p>
    Žatva je veľká a nie je málo sveta. Je slobodné každé zrnko, nepošliapať ho.
   </p>
   <p>
    Čo už videli oči ľudské? Videli raz dvanásť košov, plných po piatich kláskoch. Ježiš
         tiež jedol.
   </p>
   <p>
    Pane, jedz s nami, buď hosťom. A my, hladní, neodídeme.
   </p>
  </div>
 </body>
</html>
