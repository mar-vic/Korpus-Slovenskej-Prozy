<html>
 <body>
  <div>
   <div class="titlepage">
    <div>
     <div>
      <h2 class="title">
       <a name="id2544845">
       </a>
       Proglas
      </h2>
     </div>
    </div>
   </div>
   <p>
   </p>
   <div class="literallayout">
    <p>
     <br/>
     Evanjeliu svätému som Predslovom:
     <br/>
     ako nám dávno sľubovali proroci,
     <br/>
     prichádza Kristus zhromažďovať národy,
     <br/>
     pretože svieti svetlom svetu celému.
     <br/>
     To v našom siedmom tisícročí
     <br/>
     <sup>
      [
      <a class="footnote" href="#ftn.id2556329" name="id2556329">
       1
      </a>
      ]
     </sup>
     stalo sa.
     <br/>
     <br/>
     Bo slepým oni sľúbili, že uvidia,
     <br/>
     a hluchí, ajhľa, Slovo Písma počujú,
     <br/>
     lebo je Boha poznať totiž potrebné.
     <br/>
     A preto čujte, čujte toto, Slovieni:
     <br/>
     dar tento drahý vám Boh z lásky daroval,
     <br/>
     <br/>
     dar Boží darom spravodlivej čiastky je,
     <br/>
     dar dušiam vašim, čo sa nikdy neskazí,
     <br/>
     dušiam tých ľudí, ktorí vďačné prijmú ho.
     <br/>
     Matúš i Marek s ním a s Lukášom i Ján
     <br/>
     národy všetky takto učia hovoriac:
     <br/>
     <br/>
     Všetci, čo chcete svoje duše krásnymi
     <br/>
     uzrieť, a všetci po radosti túžiaci,
     <br/>
     túžiaci temno hriechu navždy zapudiť
     <br/>
     i sveta tohto hniloby sa pozbaviť
     <br/>
     i rajský život pre seba zas objaviť
     <br/>
     <br/>
     i horiacemu ohňu navždy uniknúť,
     <br/>
     počujte, čo vám vlastný rozum hovorí,
     <br/>
     počujte všetci, celý národ sloviensky,
     <br/>
     počujte Slovo, od Boha vám zoslané,
     <br/>
     Slovo, čo hladné ľudské duše nakŕmi,
     <br/>
     <br/>
     Slovo, čo um aj srdce vaše posilní,
     <br/>
     Slovo, čo Boha poznávať vás pripraví.
     <br/>
     Tak ako radosť nezasvitne bez svetla,
     <br/>
     by oko celý Boží svet v ňom uzrelo,
     <br/>
     bo všetko nie je krásne ani zreteľné,
     <br/>
     <br/>
     tak ani duša, žiadna duša bez písmen
     <br/>
     vedomia nemá o tom Božom zákone,
     <br/>
     zákone knižnom, o zákone duchovnom,
     <br/>
     zákone, cezeň Boží raj sa zjavuje.
     <br/>
     Bo ktorý sluch, čo hrozný rachot hromový
     <br/>
     <br/>
     neočuje, stáť bude v bázni pred Pánom?
     <br/>
     Bo taký čuch, čo vôňu kvetu nevníma,
     <br/>
     akože môže zázrak Boží pochopiť?
     <br/>
     Bo také ústa, ktoré sladkosť necítia,
     <br/>
     človeka činia, akoby bol z kameňa.
     <br/>
     <br/>
     A ešte väčšmi od človeka z kameňa
     <br/>
     je mŕtva duša, každá duša bez písmen.
     <br/>
     No že, my bratia, sme to všetko zvážili,
     <br/>
     znamenitú vám radu teraz povieme,
     <br/>
     ktorá vás všetkých, všetkých ľudí pozbaví
     <br/>
     <br/>
     života zvieracieho, žitia smilného,
     <br/>
     aby ste s mysľou, s nerozumným rozumom,
     <br/>
     keď počujete Slovo v cudzom jazyku,
     <br/>
     nečuli v ňom znieť iba zvon, zvon medený.
     <br/>
     Bo svätý Pavol učiteľ nám hovorí,
     <br/>
     <br/>
     keď najprv k Bohu svoju prosbu predniesol:
     <br/>
     Chcem radšej iba pätoro slov povedať,
     <br/>
     rozumom prostým chcem tých päť slov vyrieknuť,
     <br/>
     aby aj bratia všetko porozumeli,
     <br/>
     než nezrozumiteľných slov riecť tisíce.
     <br/>
     <br/>
     Pretože človek ten, čo nerozumie sám,
     <br/>
     čo nedoloží podobenstva múdreho,
     <br/>
     ako by mohol pravú reč nám povedať?
     <br/>
     Pretože ako zhuba visí nad telom
     <br/>
     všehubiaca a nad hnis väčšmi hnijúca,
     <br/>
     <br/>
     keď telo nemá patričného pokrmu:
     <br/>
     práve tak isto každá duša upadá
     <br/>
     v žití, keď žije bez Božieho života,
     <br/>
     keď nepočuje nikde Slova Božieho.
     <br/>
     Iné však ešte podobenstvo premúdre
     <br/>
     <br/>
     povedzme, ľudia, ľúbiaci sa vospolok,
     <br/>
     túžiaci Božím rastom rásť už odteraz:
     <br/>
     bo kto by túto prostú pravdu nevedel:
     <br/>
     tak ako semä, ktoré padlo na nivu,
     <br/>
     tak isto každé ľudské srdce na zemi
     <br/>
     <br/>
     dážď Božích písmen potrebuje pre seba,
     <br/>
     aby plod Boží vzrástol v ňom čo najväčšmi.
     <br/>
     Kto môže všetky podobenstvá povedať,
     <br/>
     čo národ bez kníh obžalujú, usvedčia,
     <br/>
     že nehovorí hlasom zrozumiteľným?
     <br/>
     <br/>
     Veď čo by ten muž poznal všetky jazyky,
     <br/>
     nevyslovil by bezmedznú ich bezmocnosť.
     <br/>
     Predsa však svoje podobenstvo prikladám,
     <br/>
     významu mnoho v málo slovách hovoriac:
     <br/>
     Lebo sú nahé bez kníh všetky národy,
     <br/>
     <br/>
     bo nemôžu sa boriť v boji bez zbroje
     <br/>
     s protivníkom a duší našich záhubcom,
     <br/>
     odsúdené sú večnej muke za korisť.
     <br/>
     Ktorí však nepriateľa nemilujete,
     <br/>
     národy, čo s ním veľmi chcete boriť sa,
     <br/>
     <br/>
     otvorte dvere ducha svojho pozorne,
     <br/>
     zbroj tvrdú teraz prijímajte, národy,
     <br/>
     kovanú krásne v knihách Hospodinových,
     <br/>
     ktoré tak tvrdo mliaždia hlavu diablovu.
     <br/>
     Lebo kto totiž prijme tieto písmená,
     <br/>
     <br/>
     tomu sám Kristus svoju múdrosť vyjaví
     <br/>
     a vaše duše písmenami posilní
     <br/>
     i skrze apoštolov, skrze prorokov
     <br/>
     <sup>
      [
      <a class="footnote" href="#ftn.id2548259" name="id2548259">
       2
      </a>
      ]
     </sup>
     .
     <br/>
     Pretože tí, čo hovoria ich slovami,
     <br/>
     i nepriateľa budú schopní zahubiť
     <br/>
     <sup>
      [
      <a class="footnote" href="#ftn.id2572877" name="id2572877">
       3
      </a>
      ]
     </sup>
     ,
     <br/>
     <br/>
     víťazstvo dobré svojmu Bohu prinesú,
     <br/>
     hnilobnej skaze svojho tela uniknú,
     <br/>
     tela, čo v hriechu ako vo sne živorí,
     <br/>
     nepadnú oni, ale pevne zastanú,
     <br/>
     pred Bohom ako udatní sa prejavia,
     <br/>
     <br/>
     po pravici si stanú trónu Božiemu,
     <br/>
     keď príde ohňom súdiť všetky národy,
     <br/>
     s anjelmi budú radovať sa naveky,
     <br/>
     naveky sláviac Boha milostivého,
     <br/>
     piesňami z tých kníh oslavujúc naveky
     <br/>
     <br/>
     svojho Boha, čo nad ľuďmi sa zmilúva,
     <br/>
     ktorému preto všetka sláva prislúcha,
     <br/>
     i česť i chvála, Boží Synu, v jednote
     <br/>
     so svojím Otcom, s Duchom Svätým v trojici
     <br/>
     na veky vekov od každého stvorenia.
     <br/>
     <br/>
     Amen.
     <br/>
    </p>
   </div>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2556329" name="ftn.id2556329">
        1
       </a>
       ]
      </sup>
      myslí sa tu siedme tisícročie od stvorenia sveta, pretože sa počítalo tak, že do narodenia Kristovho uplynulo 5508 rokov; keď sa k tomu pripočíta  863 (rok príchodu Konštantína a Metoda na Moravu), vyjde 6371 rokov, teda 7. tisícročie.
     </p>
    </div>
    <div class="footnote">
     <p>
      <sup>
       [
       <a class="para" href="#id2548259" name="ftn.id2548259">
        2
       </a>
       ]
      </sup>
      „apoštoli“ sú knihy Nového zákona, „proroci“ knihy Starého zákona.
     </p>
    </div>
    <div class="footnote">
     <p>
      <sup>
       [
       <a class="para" href="#id2572877" name="ftn.id2572877">
        3
       </a>
       ]
      </sup>
      nepriateľa zahubiť — diabla premôcť
     </p>
    </div>
   </div>
  </div>
 </body>
</html>
