<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e109">
       </a>
       Vstalo slnko…
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Vstalo slnko spoza hory,
po nebíčku kráča,
ide budiť včielku, lienku,
na konárku vtáča.

A sa smeje, svetlo leje,
žiar a radosť všade,
žeby zrelo žitko v poli,
čerešienky v sade.
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e123">
       </a>
       Čimčara
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Bol raz jeden vrabčiak malý.
Čimčarom ho iba zvali.
Večne kríkal: Čimčara!
a žil iba od jara.

V malom domku, krytom slamou,
býval s tatom, býval s mamou,
bez starosti, veselo,
ako sa im zachcelo.

Mamička mu lôžko stlala
a vše dačo dobré dala,
tata v smelom rozlete
vodieval ho po svete.

Za slniečka, za pohody
na chutné ho vodil hody:
na čerešne do sadu,
na húsenky v záhradu.

Čimčarara, prvý všade,
nevyhýbal bitke, zvade,
nie div, vrabci nemilí
že ho vše i nabili.

Vtedy s krikom ku mamičke:
že ho tĺkli po hlavičke,
že má nôžku v kolene,
snáď i obe zlomené.

Mamka, že ho rada mala,
boliestku mu pofúkala,
pomastila Čimčara
i sadielkom z komára.

Že bol smelý, že bol malý,
doma si ho radi mali,
vonku v kriku, v rozbroji,
doma žil si v pokoji.

Iba ráno — veru áno —
plač a krik bol každé ráno:
večer sa mu nechce spať,
ráno zasa hore vstať.

Bolo to už jeho zvykom
vstávať s plačom, vstávať s krikom,
a umývať — jojojoj!
to bol s Čimom večný boj!

Ani pyštek, ani uši
nechcel umyť, ako sluší,
vše ho mamka nemilá
nasilu len do vodičky strčila.

Vrabčiak Čimo, milí moji,
večne dáke žarty strojí:
večne vrieskal, dvermi trieskal
každučký deň odboha,
bol to spachtoš, stonoha.
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e137">
       </a>
       Ráno
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Raz za rána, sotva vstala,
mamka Čima zobúdzala:
„Vstávaj, synku, hore sa!
tata ide do lesa.

Ta s ním pôjdeš do horičky
(dám ti žitka do kapsičky),
naučíš sa, čo on zná
a čo vrabčiak vedieť má:

poznať chrobač, žížal všetku,
zručne mušku lapiť v letku,
ba i chrústa tu i tu,
keď si hovie v úkrytu.

Na bučine, na imelu
sedí chrústov ako čmeľu,
na slniečku v povole
napapáš sa do vôle!“

„Nech si ide, nech si, kde chce,
spal by ešte — mne sa nechce!
Však čo nájde po lese,
nech mi domov donesie!“

„Ach, ty spachtoš!“ mama vraví,
„mládenec, ľa, silný, zdravý —
to by bola pekná česť
na piecku ti nosiť jesť!

Od svitu už všetci vtáci
na love sú abo v práci,
sused Čvirik v poskoku,
ľaľa,ľaľa!
s krásnou Čin-Čin
kúpe sa už v potoku!“

„Čvirik s Činkou? — bude hádka!
to je moja kamarátka!
Počkaj, Čvirik, ja ti dám,
za uši ťa vytrhám!“

Skočil z pece nezaveľa,
letí k vode ani strela,
len do bitky, boja — ach!
ľudia moji, to je strach!
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e151">
       </a>
       Bitka
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Videli ste kedy, milí,
keď sa vrabec s vrabcom bili?
Nad tou zlosťou v nevoli
až ťa srdce zabolí.

Ináč dobrí kamaráti,
čo sa vždycky mali radi,
tichí ani penice,
len si zatnú do štice.

A nie že by vážna chyba:
pre maličkosť zavše iba,
pre krásnu hoc vrabčicu
pochytia sa za šticu.

Tak i teraz. Smelý v boji,
do bitky sa Čimo strojí,
sotva zazrie v potoku
krásnu Čin-Čin Čvirikovi po boku.

Nazlostený skríkol skrátka:
„To je moja kamarátka!
Odvez, ak chceš, lebo ťa…
hneď odletíš do plota!“

Čvirik žeby ušiel? Aba!
veď len nie je stará baba!
Postaví sa Čvirik tiež:
„Poď len — akže biť sa chceš!“

A vtom už aj čosi-kdesi,
chytili sa za pačesy,
ten ho ďobne za väzy,
ten mu nohy podrazí,
tak sa klbčia na špatu
a Čin kričí na ratu.

Netrvalo ale dlho,
chytil Čimo soka tuho —
Čvirik reve — Čimo nemý,
zatočil ho, šmaril k zemi
podareným odrazom —
Čimo ostal víťazom!

Nič to, že ho kole v boku,
že má ranu popri oku,
nič to, že mu puchne nos,
on je víťaz — on je kos!

A Čin, jak jej srdce káže,
stebielkom mu nôžku viaže,
nôžku ťažko zranenú.
A kým tíši ho a hladká,
Čimo rečie:
„Ty si moja kamarátka,
ja ťa pojmem za ženu!“
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e165">
       </a>
       Porada
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Pozbieral sa nezaveľa,
letel domov ani strela:
„Čimčarara, čim-čim-čim,
mama, ja sa ožením!“

Zasmiala sa na novinku!
„Pomaly len, milý synku,
ženba nie je z vŕby skok —
všetkému je poriadok!

Ak sa s Čin-Čin máte radi,
najprv pôjdeš na vohľady,
sľúbiš, že ju vychováš,
a len potom na sobáš!

Ale ešte i my starí
poradiť sa môžme vari,
čo tu robiť, ako to,
či ťa ženiť na leto.“

Radili sa oni o tom
hnedky večer a i potom.
Tata riekol: „Čimčara,
dočkaj ešte do jara!“

Abo aspoň do prednovku.
Pošleme ťa na vandrovku.
Mladý si a málo vieš —
kam si ženu dovedieš?

Musíš vedieť ako iní
aspoň trochu murárčiny,
postavíš si pekný dom
a budeš si pánom v ňom!“

Ťažko srdce mamky nieslo,
že by mal ísť na remeslo,
na vandrovku do sveta
ani dáka šepleta.

„Jediný je,“ riekla hrde,
„ožeňme ho, lepšie bude!“
Keď ho teraz oženia,
nebude s ním trápenia.

„Či na vŕbe, či na statku
ulepí si dáku chatku,
ak sa ženba vydarí,
žena mu i operie, i navarí.“

A hneď ráno za tou radou
šiel už Čimo do vohľadov.
Vítali ho, vítali,
ale nič mu nedali.
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e179">
       </a>
       Pytačky
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       V nedeľu raz popoludní
od Čimčarov sprievod čudný
do susedov poberá sa:
starí páni, mladá chasa.
Popredku sám starý svat,
čo zná pekne vinšovať
hlasom silným, spevavým:
„Čimčarara, čim-čim-čim!“
Tí ostatní — cháska známa,
medzi nimi tata, mama,
družice a polizačky —
vážne idú do susedov
na pytačky.

A starý svat rečie hneď,
sotvaže ich usadili,
čo sa zišli, po čo prišli,
a hneď vážnu od nich pýta odpoveď.
Gazda mlčí, hlavou kýva,
že vraj áno, tak to býva
odjakživa
a že dobre bude veru
ta dať dievku, keď ju berú.
Ale mamka vyhovára:
„Ešte šaty neozvára,
ani nemá, čo jej treba
pre príhody, pre nehody,
periny a činovať…“

Starý svat len krídlom hodí:
„Len ju dajte, nebudete banovať!“

A i otec hlavou krúti,
že i dievka nemá chuti —
a keby i ona rada,
že je ešte veľmi mladá
k vydaju —
že ju ešte nedajú.
A, ľaľa, i mladý zať —
či ju môže vychovať?
A mladý zať skríkne hrde:
„Čo len to! Už dáko bude!
Len ju dajte, nebudete banovať!“

Ale starí, čosi-kdesi,
vraj ten mladý — stvárať besy,
že vše čuť naň zlého dačo —
dať si dcéru za ledačo…?!
Prídu po ňu ešte iní
ku letu,
inakší vraj ešte ako tento tu!

Krútia hlavou z jeho strany…
A tu tata nahnevaný,
v očiach sa mu zlostne zažne,
skočí, vstane: „My sme vážne
prišli pýtať vašu dievku,
a tu hany na dolievku
sa nám iba dostane.
Poďme, žena, i ty, synu!
Vezmeme ti krajšiu, inú,
a vám dcéra starou dievkou ostane.“
A mrzutí z toho veľmi
už sa berú i von dvermi.

Tu domáci: „Milý kmochu,
dočkajteže ešte trochu,
čujte i vy našu mienku!
Máte syna — ale čo?
iba také ledačo!“
„A vy dievku cifrulienku!“
„Nič nerobil, čo je živý,
ani ženu neuživí…“

„Daj sa svete! zaveľa —
takú paniu z kaštieľa…“
„A váš var zo zlata?!“
„Večne chodí strapatá!“
„Trhan-šklban! Iba z misy…!“
„Suknica jej večne visí!“
„Hlupák! Nevie preriecť slova!“
„A má oči ako sova!“
„A on nohy ani sane!
Nech sa stane, čo sa stane,
našu dievku nedostane!“

Ešte slovo, moji milí,
boli by sa poklbčili,
nech tu zrazu spoza piecky,
kam sa v strachu skryla bola,
Čin-Čin smele nezavolá:
„Nech je šklban, nech je, nech,
a vám všetkým na posmech,
vás je veľa, on je sám,
ja ho predsa rada mám!“

Skríkli všetci: „Ichuchá!
To je múdra mladucha!
Keď je tak, nuž veru
nech sa tí dva zoberú!“

S radostnou už novinou
rozlietli sa dolinou,
pokým mamky svorne obe
hostinku už chystali,
ale keď sa navrátili,
ničoho im nedali.
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e193">
       </a>
       Svadba
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Bolože to ku pokonu
starostí a huku-zhonu,
pokým zniesli misy, džbánky!
Zo dve noci obe mamky
nespali,
pokým všetko premysleli,
schystali.

S kuchárkami dvoma-troma
uzniesli sa, že nebudú
variť doma
ani za svet za celý:
odbavia to ako páni, veľkí páni,
v hoteli.

Jedna znala čerešničku,
druhá zasa chodievala
na studničku,
obe rady predajú
a ba veru
dajú snáď i „na veru“.

Urobili, ako chceli:
ku studničke zaleteli,
zaklopali v dôvere
na oblôčik, na dvere:

„Studienočka, žením synka,
daj vodičky miesto vínka!“
A studnička bez slova
vodičky dať hotová.

„Prídite i bez pozvánky,
prineste si sklenky, džbánky,
či je svadba, či je kar,
vodička je boží dar!“

Zaleteli k čerešničke,
čo tam stála pri studničke,
zaklopali v dôvere
na oblôčik, na dvere:

„Čerešnička, čin-čin-čin,
vydávame dievku Čin,
jedináčku, krásnu Činku,
daj čerešní na hostinku!“

A čerešňa: „Milé stvory,
ktože sa vám vyhovorí?!
Nech sa páči, prídite,
stoly budú prikryté,
či je svadba, či je kar,
čerešnička — boží dar!“

Keď už všetko obstarali,
družice a hostí zvali,
prišiel každý, kto len chcel,
i kto o tom nevedel.

Najedli sa z čerešničky,
napili sa zo studničky
do nemoty, nemoci,
potom všetci tancovali
do noci.
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e207">
       </a>
       Lúčenie
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Po tej veľkej veselosti,
keď už rozišli sa hosti,
vtedy Čin-Čin rozmilá
s rodičmi sa lúčila:

„Zbohom, tata, zbohom, mama,
nebudem už bývať s vama!
Idem, idem na koniec až
sveta kdes’,
ale prídem abo ráno,
abo prídem ešte dnes.“

A mamička s plačom na to:
„Choď si šťastne, moje zlato!
Gazdinou buď dobrou — aj
mužíčka si poslúchaj!

Pri gazdovstve, pri kuchyni
tak rob, ako robia iní
a ako si rozumieš.“
A Čimovi otec: „Synu,
pomáhaj si, ako vieš!“

Tak sa oni rozlúčali,
až sa všetci rozplakali,
plakali a plakali,
až im srdcia pukali.

Iba Čimo riekol tvrde:
„Ejha! bude, ako bude!
Ja si ženu vychovám,
a ak nie — nuž prídem k vám!“

Šepla mamka svojej Čin:
„Ľahšie slovo ako čin!
Čimčara, ver, istá vec,
milý je, no nedbalec.“
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e222">
       </a>
       Po veselí
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Po tej svadbe, po veselí
rozletel sa rákoš celý,
i milí, i nemilí,
všetci svadbu chválili.

A mladucha Čin i s Čimom
nocovali za komínom:
po tom tanci v zášerí
buvikali ani v samom páperí.

Ráno rovno s rannou zorou
Čin už bola popod horou,
vyprala si sukničku,
usušila na kríčku.

Umyla si v čistej rose
očká a i nôžky bosé,
ako zvykla od jara,
a šla budiť Čimčara.

„Vstávaj, Čimko, už je ráno,
treba dačo robiť — áno!
Včera tanec, dobrota,
dnes nás čaká robota!“

„Robota?… ach! ale aká?
A keď čaká — nechže čaká,
neutečie — istá vec!“
„Čimo, ty si nedbalec!“

Čimo zívne. „A ja, vera —
nech je dneska ako včera:
trochu tančiť ,od zeme‘,
trochu hrať sa budeme!“

Zahrali sa „činky-čanky“,
potom zasa „na skrývanky“
po vŕbičke, po plote —
a bol koniec robote.

On sa kryje, Čin ho hľadá,
keď ho nájde, nuž je rada,
potom zas ju hľadá on
a je z toho smiech a zhon.

„Dosť už hračky!“ Činka rečie.
„Naša mamka buchty pečie,
iste sú už hotové.“
„Buchty? Buchty makové?
Tie ja nedám ani za svet za celý!

Rýchlo, Čin-Čin, rýchlo teda,
nech ich bez nás nepojedia!“
Hnedky domov leteli.
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e236">
       </a>
       Na návšteve
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Kto vraj klope, kto vraj prosí,
tomu už len dajú čosi.
Rozosmiati, veselí
ku jej mamke leteli.

Na konárku, na panôžke
ani hrad na stračej nôžke
hore-dolu do výše
chalúpka sa kolíše.

Chalúpočka chutná, malá,
kde sa Čin-Čin vychovala.
Ta mierili v rozletu:
„Už sme, mamka, už sme tu!“

Na podstienke posadali,
na okienko zaklopali,
však chalúpka, veru tá
zdnuka bola zapretá.

Čože je to? Ako je to?
Či nikoho doma nieto?
Márne klopú v dôvere
na oblôčik, na dvere.

Teší Čimo kamarátku:
„Máme ešte moju matku
na pomoc i na radu:
nezomrieme od hladu!

U nás všetko, čo len treba,
kaše, žitka i dosť chleba,
mladá žena — mladý zať,
tí si môžu preberať!“

Potešená, natešená
zasmiala sa mladá žena,
v smiechu oba veselí
k jeho mamke leteli.
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e250">
       </a>
       U Čimčarov
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Podleteli na podstienku,
zaklopali na okienku,
na oblôčik zastretý:
„Tu sme, mamka, tu sme ti!“

Či snáď mamka šaty zvára,
že im vrátka neotvára?
Klopú — prosia… ale tá
bránka ďalej zavretá.

Až napokon na nich v hneve
spoza vrátok tata zreve:
„Kto ste, čo ste, hladoši?
My sme sami bez chleba i bez groší!“

Ohlási sa Čimo na to:
„Otvorteže, milý tato,
to sme my, Čin, no a ja,
a sme hladní obaja.“

„Čože?! Tys’ to, milý synku,
a chcel bys’ dač na podslinku?
Chováme ťa od jari,
nech ti žena navarí!“

Tresol oblok, buchli vrátka.
Ničoho im nedal skrátka.
A šli ani do raja
a tak hladní obaja…

Skríkol Čimo tvrdohlavý:
„Dobre, tatko, buďte zdraví!“
A Čin smutná, nesmelá
slzičku si utrela.

Teší Čimo svoju dušku:
„Neplač, ja ti lapím mušku,
snáď i chrústa v záhrade,
nezomrieš mi o hlade!“ 

Dopálený na svet veľmi
lapil muchu medzi dvermi,
ale jak ju lapil — ham!
zjedol Čimo muchu sám.

Cez slzičky, zarmútená,
zasmiala sa mladá žena:
„Čimo, Čimo, istá vec,
milý si, no nedbalec!“

Zahanbil sa za svoj čin,
v hanbe skryl sa za komín
a Čin v smútku kdesi v kútku,
že už žiaľu bolo moc,
preplakala celú noc.
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e264">
       </a>
       Mucholapka
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Keď sa Čimo zbudil ráno,
mrzelo ho veľmi, áno,
pre ten jeho mrzký klam,
že tú muchu zjedol sám.

Preto si i riekol v duchu,
že on za tú jednu muchu
všetko dať je hotový,
že on za ňu svojej žienke
tisíc mušiek uloví.

Bez pozdravu, bez rozlúčky
vyšiel z domu potichučky,
ešte bola číra noc,
loviť mušky, moc a moc!

Preletel on hory-doly,
až sa našiel v šírom poli
a v tom poli krásny dom
s velikánskym oblokom.

A v obloku — milý pane! —
visí čosi nevídané:
palička sťa zo zlata
a muškami posiata!

Skríkol Čimo: „Čimčarara,
kto sa stará, nech sa stará,
mňa lov dobrý neminie!“
A už skočil medzi ne.

Skočil… ale, milé dušky,
prilepil sa medzi mušky;
lakomý na mušiu labku
naletel na mucholapku!

A na tú vec nevídanú
prilepil sa hnedky na ňu,
a jak chvostom zatrepe,
pevne sedí na lepe.

Sedí-visí… Strašná muka!
Ani vonku, ani dnuka,
ako šunka v komíne…
Dobre v strachu nezhynie!

Už si myslí, že je amen,
už len hrob a na ňom kameň
a pri hrobe bledý stín:
mladá vdova — krásna Čin…

Dobre on vie, čo ho čaká,
iba smrť — a tej sa ľaká,
tej sa bojí zďaleka,
i narieka a narieka,

čo on zlého v svete skúsi,
že tak mladý zhynúť musí
bez milosti napokon —
a nik nevie, kde je on!

Nikto? Ba hej! Ale čože,
ten mu z biedy nepomôže,
iba množí jeho strach:
starý kocúr Myšivrah.

Spoza pece zoči-voči
do obloka naňho fľočí,
fľočí — skočí…
„Pomoc, och…“
a už má i mucholapku
na fúzoch.

Skočil kocúr, ale mimo!
„Čimčarara!“ skríkol Čimo,
keď už voľný, bez strachu
sedel hore na dachu.

Nedal by to za dve babky,
že sa zbavil mucholapky
a že na nej na svoj strach
sedí kocúr Myšivrah.
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e278">
       </a>
       Bez domova
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       „Slniečko sa níži,
k večeru sa blíži,
kde ja budem nocovať?
Mamička sa hnevá,
nocľahu mi nedá,
kde ja budem nocovať?“

Takto Čin-Čin, žienka malá,
podvečer si zaspievala,
zarmútená docela
za mamičkou želela.

Čim ju teší: „Hockde v hloží
vtáča svoju hlávku zloží,
či na snietku vŕbovom,
či na kríčku ružovom,
a vetrík ho do výše
hore-dolu kolíše.“

„Ale mama, moja mama!
Ja sa v noci bojím sama,
moja mamka od mala
piesenkou ma uspala.“

„Neboj!“ rečie Čimo hrde,
„nájde sa, čo húsť ti bude:
Hoci som i bez groša,
zavolám ti gajdoša!“

Zasmiala sa žienka mladá:
„Gajdoša? Jaj, to som rada!
Čimko, Čimko, istá vec:
milý si — hoc nedbalec.“

Zaveril sa Čimko tvrde:
„Keď raz sľúbim, nuž i bude.
A čo by hneď spod zeme,
gajdoša mať budeme!“
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e292">
       </a>
       Gajdoš Čmeľ
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Zašiel Čimo hnedky zrána,
stodola kde vymúraná
a kde v múre má svoj diel
i kolibu gajdoš Čmeľ.

V tej kolibe okrem chleba
má Čmeľ všetko, čo mu treba:
krpce, kapce, širicu,
fľašku, fajku, palicu.

Ba hádajte, moje zlaté,
čo má ešte v svojej chate?
Nuž gajdence-gajdičky
z pánbožkovej kravičky!

Na nich on rok za rokom
muzikuje po tom svete širokom.
Muzikuje po rok celý
ijajú,
nič to, že ho na veselí,
že ho vše i nabijú.

Ku Čmeľovi podľa zvyku
ráno rovno z postele
smele a i vesele
zašiel Čimo o muziku.
„Letu zdar!“ sa pozdraví
a sa pekne predstaví:

„Ja som Čimo Čimčara,
ženatý som od jara,
moja žena, mladá žena,
po pansky je naučená.
Milý gajdoš, keď si tu,
poď jej dudať od večera do svitu.“

Gajdoš Čmeľ je čudák hrdý,
čo sa zavše zlostí, srdí,
sotvakedy hosťa zvíta,
milého mu rečie slova.
I teraz sa skrátka spýta:
„A či je to dáka sova,
stará sova v nemoci,
že nedrichme za noci?“
Rozosmial sa Čimo chutne:
„Kdeže! Žieňa milé, chutné
docela!
Ale pani, veľká pani
z kaštieľa!“

„Keď tak — nuž tak,“ Čmeľ mu vetí,
„prídem!“ Ale opatrný
rečie: „Vrabče, prednovok je,
u vrabčiakov psota v tŕní —
nezjedia ma tvoje deti?“
Zadusil sa Čimo: „Ale, ale, strýc,
nikdy — ani za tisíc!“

Ba sa ešte zaverí,
že ho pozvú k večeri,
ak budú mať dobré dačo:
mušacinku, chrústacinku…
Ale gajdoš, že vraj načo,
o hostine ani sa mu nemarí,
on rád iba medovinku,
a to takú, čo si on sám navarí.
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e306">
       </a>
       Dú-dú-dudi-dú
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Podvečer, jak Čimo chcel,
prišiel chýrny gajdoš Čmeľ,
celý v čiernej širici,
ale úsmev na líci
a v gajdičkách, skryté v rožku,
do zásoby piesní trošku.

Prijali ho veľmi milí,
na konárik usadili
a Čmeľ gajdy naduje
a gajduje, gajduje…

Čimo slúcha a sa díva,
Čin-Čin milo hlávkou kýva
a Čmeľ dudá, ako zná,
až sa hora zelená.

Gajdoval im bez pomoci
azda tak i do polnoci,
i sám takt si udáva.
Chvíľami len, šuchy-ruchy,
vtisne gajdy do pazuchy,
vyjme fľašku z rukáva,
a že nič, to nič ti je,
potajme si upije
a zas gajdy naduje
a gajduje, gajduje.

Ako každý umelec,
prirodzená ináč vec,
i náš gajdoš za radosť
chválu čaká, uznalosť,
by mu slávne publikum
kedy-tedy zatlieskalo:
bum-bum-bum!

No tí dvaja oba vera
ani nemí od večera!
Ani byle pochvaly,
nie žeby mu tlieskali.
Už sa za to i sám stydí.

Pozrie na nich — a čo vidí?
Krásna Čin-Čin hlávkou kýva,
čosi pekné sa jej sníva
a Čim, hlava na pleci,
chrápe jak myš na vreci.

Dopálil sa gajdoš Čmeľ:
Ešte čo by ktosi chcel,
on žeby si buvikal
a gajdoš mu tuli-tuli-tulikal!

Ako každý muzikant,
i Čmeľ rád mal žart a šant,
pomyslel si: ,Vrabče, heš,
keď ja dudám, ani ty spať nebudeš!‘

Nadul gajdy gajdoš milý,
nadul ich on z celej sily.
Chu-chu-chu a ichuchá!
Čimčarovi do ucha.
Čimčarovi priam sa snije,
že ho Čvirik kmáše, bije.
Reve, až mu zvoní v ušku.
Rozohnal sa z celej sily,
ďobol… varuj, kamarát!
Nemal času gajdoš milý
pomyslieť si, čo by rád —
už je kdesi v vrabčom brušku.

Zostali len gajdičky,
iba gajdy-kalamajdy
z pánbožkovej kravičky.

Radostná Čin ráno vstala:
„Ej, ale som buvikala!
A kdeže je gajdoš Čmeľ?“
„Tašiel — a prv, ako chcel.“
„Príde ešte? Pros ho, pros!“

Hriešnik iba zvesil nos.
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e320">
       </a>
       Pán Ďateľ
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Nebolo už kmotra Čmeľu,
čo by húdol po noc celú,
a Čin predsa do kriku,
že ona chce muziku.

Čože robiť, milí moji,
keď sa ona potme bojí?
Ešte noc je ďaleká,
už mu plače, narieka.

A výčitky iba samé,
jak jej bolo pri jej mame.
Veríš to, či neveríš,
s mladou ženou iba kríž.

Trocha skokom, trocha letom
chodil Čimko, chodil svetom,
až si zašiel do sadu
ku Ďatľovi o radu.

On má v svete známosť veľkú,
každú skrýš zná, každú dierku.
A pán Ďateľ, ako zná,
mu i dobrú radu dá:

„Choď ty, Čimko, k muške panskej,
k zlatej muške svätojánskej,
ona nespí noc čo noc,
poprosže ju o pomoc!“
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e334">
       </a>
       Zlatá muška
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Neďaleko v blízkom sade
malý domček na ohrade,
zelenú má podstienku
a muškátik v okienku.

A v tom domku — dobrá duška!
V ňom si býva zlatá muška;
že nikoho nemala,
starou dievkou ostala.

Ale preto muška Žoška
netrápi sa ani troška:
svieti, sníva, sadí kvet
a má rada celý svet.

Dobre sa jej žije v lieští.
Lampášik si vo dne leští,
na posiedky zájde k lienke,
trochu zdriemne na podstienke,
sníva dačom o milom,
večer tichá vyjde z chaty,
lampášik si zažne zlatý,
svieti k tancom nočným murám,
motýľom.

Ku tej muške zrána hnedky
zašiel Čimo na posiedky.
„Letu zdar!“ sa pozdraví
a sa slušne predstaví:
„Ja som Čimo Čimčara,
ženatý som od jara.
Moja žena, mladá žena,
po pansky je naučená;
zlatá muška, keď si tu,
poď jej svietiť od večera
do svitu!“

Prívetivá zasmiala sa:
„Taká je tá dnešná chasa,
parádu len, muziku,
ináč hnedky do plaču
a do kriku.“

Prisľúbila veľmi vďačne
a hneď sa i strojiť začne,
kožuštek si oblieka,
lebo cesta ďaleká
od ohrady ku lázku.
Ale prv než vyjde z domu,
zadá ešte otázku:
„Stará som už v obrane,
nič sa mi tam u vás zlého nestane?“
Zadušil sa Čimo veľmi:
„Nikdy, milá, nikdy — ver mi!“
Ba sa ešte zaverí,
že ju pozvú k večeri,
ak budú mať dobré dačo:
mušacinku, chrústacinku…
Ale muška: „Vďaka, synku!“
O večeri ani sa jej nemarí,
pije iba rosičku,
papá iba kašičku,
a to takú, čo si sama na randlíčku
navarí.
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e348">
       </a>
       Hu-hu-hu…
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Zašlo slnko za hory,
vyšla muška z komory,
oblečená do kožúška.
Zaletela zlatá muška
(v zlej predtuche trošičku)
ružovému ku kríčku.
Ta sa na noc naši milí
na konárik usadili.
Pod konárkom usmiata,
s lampášikom zo zlata,
hrdá trochu na svoj čin,
svieti muška krásnej Čin.

Svieti muška, sediac v mochu.
Chvíľkami i zdriemne trochu.
A na kríčku ružovom
spia tí dvaja sladkým snom.

Zrazu — čo to? V hrôze, strachu
ukryje sa muška v machu
a náš Čimo v úžase
prebudí sa… Kríčkom ktosi
zadrmáca, zatrasie.
Veľké čosi, strašné čosi
prihnalo sa ani mrak,
iste šarkan a či drak!

Skríklo desne: „Huhuhu,
kto to v mojom okruhu
nocou mojou korisť plaší
a v deň jasný mení noc?“
Skríkol Čimo rozospaný,
naľakaný, o pomoc
a zvalil sa z kríčka práve
ta, kde v rosnej mäkkej tráve
zaodiata do kožúška
skrývala sa zlatá muška.

Zletel Čimo, zletel nadol
a na zlatú mušku padol.
Čosi skríklo, vzdychlo, stíchlo…

Čo sa stalo, jak sa stalo,
nezvedel to nikdy nik.
Leží muška, mŕtva muška,
pri nej zlatý, roztresnutý
lampášik…

Vďačná zlatej muške, áno,
spytuje sa Čin-Čin ráno:
„Kde je naša muška milá,
čo nám do sna zasvietila?
I dnes sa nám ešte zíde.
Pros ju, nechže večer príde,
pros ju, pros!“

Hriešnik iba zvesil nos.
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e362">
       </a>
       Bum-bum-bum…
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Po tej noci, po tom strachu,
bez domova i bez dachu,
rozmýšľajúc o psote,
sedí Čin-Čin na plote.

Čo ju ešte, čo ju čaká?
Vydala sa za chudáka
bez domova, chalupy,
čo jej nikdy ani šatku nekúpi!

Zarmútená, rozželená
rozplače sa mladá žena:
„Čimo, Čimo, istá vec,
ty si veľký nedbalec!

Každý malý vtáčik boží
má, kde svoju hlávku zloží,
len ja, smutná sirota,
bez domčeka, bez plota.

A nešťastná z tvojej viny!
Nie si horší ako iní,
nože, Čimko, nože — och,
postav domček pre nás dvoch!“

Nie tak ako iní vtáci,
Čimo nebol zvyklý práci,
nuž nie div, že hrklo v ňom,
že mu treba stavať dom.

Neučil sa nikdy tomu,
čo to všetko treba k domu,
seno, slama, plevy, vňať,
by bol pevný ako hrad.

Postavil sa predsa hrde:
„Veď už bude, ako bude!
Dám sa s chuťou do toho
a hneď je to hotovo!

Ja znesiem, čo treba na to,
ty vodičku len a blato,
ja doštičky na dvierka,
ty do perín páperká.“

Ale najprv svet nech čuje,
že to najprv vybubnuje,
jak to káže zvyk, ba aj
dávna vrabčia obyčaj.

Vyletel hneď na stodolu,
veľkým hlasom skríkol dolu:
„Čimčarara, bum-bum-bom,
my ideme stavať dom,
aj budeme bývať v ňom.“

Jaj, to bola novina!
Hneď sa zlietla rodina,
tetka, strýc a brat a svat,
že im budú pomáhať.

A jak to už vrabčím zvykom,
rozlietli sa s kvikom-krikom
hľadať, znášať v rozlete,
čo kto nájde vo svete.
Vláčili to — ale kam?
Jeden sem a druhý tam,
a keď prišla číra noc,
nič nemali, iba smiechu z toho moc.
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e377">
       </a>
       Lastovičky
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Po tom prvom po nezdare
riekol Čimko žienke jare:
„Čimčarara, čimčara,
múdry, kto sa nestará!

Kto má rozum, nie je hlúpy,
chalupu si darmo kúpi.
Načo náklad, oprava?
Iní mu ju vystavia.

Lastovice, napríklad,
nastavali domov rad:
v tom najvyššom od zeme,
v tom my bývať budeme!

Ktože sa ich bojí, ľaká?
Veď to iba háveď taká.
Akoby to dáky kos,
a to pýcha, horenos!

To i s deťmi dvoma-troma
zriedkakedy sedí doma,
večne samé výlety
a na zimu za more to uletí.

A my vrabci, neboráci,
po rok celý tu sme v práci,
či je zima, či je mráz,
neľutuje nikto nás.

Keď im vonia iba v svete,
kde sú v zime, nech i v lete,
a ich dom, ich krásny dom —
my budeme bývať v ňom!“
A tá jeho mladá žena,
umilená, natešená,
hlávkou kýva usmiata:
„Kam ty, Čimko, i ja ta!“
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e391">
       </a>
       Veľkí páni
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       A jak riekol, tak sa stalo:
ešte slnko buvikalo,
už náš párik, tuliti,
v domku sedí ukrytý.

Lastovičky na deň celý
na dostihy odleteli.
Raňajšej hmly v závoji
sedel párik v pokoji.

Jaj, či boli veľkí páni!
Domček krásne vymúraný,
postieľočky po strane
páperkami vystlané.

„Domček krásny, domček zlatý,
nedal by ťa za sto zlatý!
A najvyšší od zeme!
Do smrti tu budeme!

Do smrti — hej!“ Bol si istý,
že sa jeho slovo zistí,
netušil on, kamarát,
jak raz z neho pôjde rád!

Teplo vnútri, krása vonku,
sedeli si dlho v domku,
stíchli blahom, bez reči,
v teple, v suchu, v bezpečí.

Predvečerom spoza stromov
lastovičky prišli domov,
chcú ísť dnu a — ľaľa, ach,
ká to háveď vo dverách?

Ale, slušný odjakživa,
pán domáci len sa díva,
len sa pýta zdvorilo:
„Panstvo číslo zmýlilo?“

„Aké číslo? My sme doma!
Dajte pokoj, do paroma!
V domku nás je práve dosť,
zbytočný je každý hosť!“

„Ale vy ste na omylu,
ja som staval túto vilu!“
„Staval? Hehe, pekný plán!
Kto v nej býva, ten je pán.“

Nezvyklé na zvadu, bitku,
odleteli od príbytku
a zdvorilé ešte vždy
o čomsi sa radili.

A o chvíľu… čo to, čo je?
Lastovičiek celé roje
letia k domku — čudné, och,
kúsky blata v zobáčkoch.

Čože tie chcú, ľudia boží?
Každá blato v dverách zloží
a za chvíľu krátku, ach,
ani stopy po dverách!

So spevom a so štebotom
rozlietli sa jaré potom,
posadali na dachu —
a tí v domku zaplakali od strachu.

Teraz im len svitlo v hlave,
čo sa s nimi stalo práve:
bez vodičky, jediva
zamúraní za živa!

Činka plače, Čimo zúri,
hlavou rozrazil by múry,
i sa bojí, pritom hlad,
ale domček — ani hrad!

V strachu, v zlosti Čimo slepe
hlavou tlčie, krídlom trepe,
zúri-búri,
až mu prejde zrak i sluch —
zrazu zatrasú sa múry,
tresk a buch!

„Čimčarara, sláva, svete!“
skríkol Čimo na odlete,
volá žienku, ale tá
v zrúcaninách omdletá…

Celú noc on pri nej sedel
a ju kriesil, ako vedel,
uplakaný, dojatý,
prikladal jej po noc celú
mokré lístky skorocelu
na hlavičku, na päty.
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e405">
       </a>
       Stavba
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Po tej hanbe, po tej vine
čože mali robiť iné
ako hútať nocou-dňom,
hľadať, znášať, stavať dom.

S inými keď chcel sa merať,
nemohol sa ponevierať
sťa nezdarný dáky syn —
keď mal ženu, krásnu Čin.

A hľa, šlo to! Veru áno.
Privstali si včasne ráno,
bez rady i pomoci
pracovali do noci,
by ho mali o Duchu —
a dom rástol ani huba o suchu.
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e419">
       </a>
       Doma
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Už je hniezdko hotové!
Slniečko doň kuká zlaté
i zorničky ružové.

Postieľočky páperové
a okienko s muškáty,
každý deň ho šťastie nové,
nová radosť vyzláti.
*
To ste mali vidieť, milí,
jak si Čimo s Činkou žili!
Čimko znáša, hotuje,
ona múdro gazduje.

Od svitu on loví, nosí
a Čin varí dobré čosi,
iba to, čo Čimo rád,
iba to mu vyvára:
mušacínku, demikát,
ba i labku z komára.

Čimo, večne starostlivý,
svoju žienku chráni, živí.
Bez nehody, bez hádky
žijú si sťa zlaté vtáča
z rozprávky.

Iba večer, vtač keď stíchne,
Čin-Čin vše si tajne vzdychne…
Je ich šťastie bez chyby?
Či mu dačo nechybí?

Ba ver chybí, chybí čosi:
to, čo vrabcom vrana nosí,
čo má čierne očičky:
malé, zlaté detičky.

V každej brázde, kríčku, tŕní
šteboce to, spieva, vrní;
u nich ticho, v nevoli,
až ťa duška zabolí!

Nad tým večer Čin-Čin sticha
tajne želie, tajne vzdychá
a Čim pekne, ako vie,
svojej žienke rozpovie:

„Možno i nám jarným časom
začviriká tenkým hlasom
to, čo budeš rada mať,
spievať mu a kolísať.“

A už potom natešení,
že raz bude, čo dnes neni,
pri kozúbku bez strachu
utúlia sa sťa holúbky
na dachu.
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e433">
       </a>
       Na cestu
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Bez rady a bez pomoci
nespal Čimko celé noci
pre tú jednu myšlienku,
kde by kúpil tučné vrabča
pre žienku.

Počul kdesi, počul čosi
o vrane, čo deti nosí,
i riekol si nakrátko:
„K vrane pôjdem, kúpim Činke
vrabčiatko!“

A hneď ráno bez rozlúčky
vyšiel z domu potichučky
a za rosy, za zory
letí, letí do hory.
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e447">
       </a>
       Stará pani
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Ide, ide odhodlane
v hĺbku hory k pani vrane,
ide — ale vopred, ach,
bojí sa jej, že až strach!

Na javore veľkom takom,
vysoko, až pod oblakom,
príšerný už na pohľad
visí veľký starý hrad.

Tajomný v ňom býva ktosi.
Tá, čo vrabcom deti nosí.
Zobák má vraj z ocele.
K tej šiel Čimko nesmele.

Skoro zrána nečesaná
v dverách stála stará vrana,
v očiach zlosť a nevera,
z diaľky naňho zazerá.

Jak ju Čimko, jak ju zočí,
div sa v strachu nepotočí;
zobáčisko ostrý má
a jak blýska očima!

Mrzutá to stará pani.
Neprivíta hosťa ani,
iba desne skríkne: „Kvák,
čo tu hľadáš, neborák?“

Predesený, naľakaný,
sám nevedel, čo chce ani
vypovedať nakrátko,
šepol iba: „Vrabčiatko!“

Ale potom odhodlane:
„Stará pani,“ riekol vrane,
„moja Čin, ak chcete znať,
vrabčiatko by chcela mať.

Sama je a smutná veľmi.
Iba zato idem, ver mi,
žeby si nám za mala
dáke vrabča predala.“

„Nemám!“ zlostne vrkla stranou,
že ju nazval starou paňou.
„Vrabčia háveď v posade
nie je u mňa na sklade.“

A mrzutá z toho veľmi
tašla, iba tresla dvermi,
i za dvermi ešte však
dudre ani starý drak.

Poskočil si Čimko v hloží,
rád je, že je v svojej koži,
že ho stará, tralala,
pri živote nechala.
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e461">
       </a>
       Pani Kuku
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Letí Čimko v húšti stromov,
a to rovnou cestou domov,
keď tu nad ním na buku
skríkne ktosi: „Kukuku!“

Hľadí, hľadí dookola,
kto to naňho, kto to volá,
a hľa, pani Kukuku
vyfintená na buku!

Mladá pani, krásna pani
lesom lieta na svitaní,
hľadá, kde by popadla
aspoň kúsok zrkadla.

Že je pekná, že je mladá,
rada by sa vidieť, rada,
spieva, tančí od jara,
o deti sa nestará.

Zanesie ich do cudziny,
nech sa s nimi trápi iný.
Ona zatiaľ do lesa,
a len smeje, smeje sa.

Ba si ešte žarty stvára,
každému sa prihovára,
koho stretne cez lesy:
„Deti kúpte! Kúpte si!“

Tak i teraz. Stretne Čimku
a hneď: „Dieťa si kúp, synku!“
A on hnedky: „Za čo dáš?“
„Jedno darmo a to druhé na rováš!“

Potešil sa Čimo hlúpy,
že to veru lacno kúpi,
ale kvôli premene:
„Spusti dačo na cene!“

Zasmiala sa pani Kuku:
„Dobre, vrabce, podaj ruku,
teda obe na rováš.
Len či mi ich vychováš?

Moje dieťa, na môj veru,
mierku spapá na večeru
a na obed dve i tri,
ak mu dakto opatrí!“

A náš Čimo priam sa zháči:
Čože sú to, akí žráči?
Dve-tri mierky, — žiaden šant,
k tomu ešte olovrant…

Hľadať, znášať za merice,
chovať decko parádnice,
k tomu dáka žobrota,
to by bola robota!

Rečie Čimko naľakaný:
„Milá pani, krásna pani,
to je už i zďaleka
planá kási partieka.

Nechajte si svoje deti!“
skríkne ešte a už letí
skryť sa kamsi od studu
pre tú veľkú ostudu.

Zasmiala sa po ňom zboku:
„Choď si, vrabče, do jarmoku,
tam po jednom halierku
detí dajú za mierku!“
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e475">
       </a>
       Návrat
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Čo i v svete nepochodil,
dlho ešte Čimo chodil
pre tú jednu myšlienku,
že sa nájde dakto hlúpy,
od koho i darmo kúpi
tučné vrabca pre žienku.

Schodil všetky sveta strany,
kde je, čo je, neznal ani,
uprášený do chlpa,
keď tu zrazu, ľudia moji,
v celej kráse pred ním stojí
jeho vlastná chalupa.

A z obloka krásna, živá
jeho Čin-Čin volá, kýva:
„Ako dobre, že si tu,
čakám si ťa od svitu!
Kdeže toľko zlô ťa nosí?
Poď len dnuka — máme čosi.“

Radostný on dnuka vletí,
a čo vidí? Plná piecka
malých detí!
Načítal ich dve a štyri,
a to čivká:
„Čivy-čiry…“

„Div a zázrak!“ Čimo vetí,
„kde si vzala toľko detí?“
„Kde som vzala, tam som vzala,
sama som si vychovala,
stihla som si od Ducha
i bez teba, leňocha!“

A sa smiali a sa smiali
a detičky čivikali:
„Čivy-čivy — čivy — čvik!“

Boli šťastní ako nik.
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e489">
       </a>
       Mier a láska
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Po večeri Čimko vraví:
„Zlý som býval, tvrdohlavý,
neposlušný, zaťatý.
Teraz sa nám mamky zídu.
Skočím k našim a i k vašim,
nechže prídu, nechže prídu
potešiť sa so svojimi
vnúčaty.“

Skočil, prosil slovom, činom,
že už bude dobrým synom.
A tí starí len sa smiali,
že sa nikdy nehnevali,
iba chceli, by si sami
pomáhali.

A hneď prišli. Staré mamy
v nových čepcoch, s uzlíčkami
a v uzlíčkoch dobré čosi,
čo sa v takých pádoch nosí:
pampúšky a mrvánky.
A tatkovia, ako patrí,
so džbánky.

Do chyže ich hnedky zvali,
usadili,
vnúčatká im ukázali.
A tu hosti
zhíkli, skríkli od radosti:
aká milá cháska zlatá
a priam ako mama, tata,
neúrekom podarení!
Očká majú ani sova
a hubičky ani vráta
a jak krásne čvirikajú:
„Čivi-čivy-čivy-čvik!“

Všetci boli natešení,
všetci šťastní ako nik.
      </span>
     </p>
    </div>
   </p>
   <p>
   </p>
  </div>
  <div>
   <div class="titlepage">
    <div>
     <div>
      <h2 class="title">
       <a name="d56e503">
       </a>
       Už slniečko ide spať
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Už slniečko ide spať
za horičky, za hory,
uloží ho jeho mať
do ružovej komory,
na vankúšik mäkký, biely,
zaspieva mu: „Hali-beli,
búvaj, moje zlaté dieťa,
v mamičkinom úkrytu…“

A hviezdky mu zlaté svietia
do svitu.
      </span>
     </p>
    </div>
   </p>
  </div>
 </body>
</html>
