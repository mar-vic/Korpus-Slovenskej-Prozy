<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e152">
       </a>
       Gajdoš Filúz
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       <span class="bold">
        <strong>
         1
        </strong>
       </span>
       Dobre bolo, Filúzko,
dobre bolo tebe,
že ti gajdy, gajdence,
darovalo nebe!

Hej! hore háj, dolu háj…
tvoje „dudi-dudi“
biedu v kúty plašilo,
veselilo ľudí.

Hej, hore háj, dolu háj…
zvečera i zrána
roztancovals’ chuďasa,
rozveselil pána.

Javorinou, v javorí,
chodníček či stezka
o sláve ti hovorí,
spomína i dneska.

V Javorine, v javorí,
keď sa Slovač zišla,
tvoja pieseň v zhovory
v ústrety jej prišla.

Keď vše zaznel z gajdičiek
odzemok či „mestská“,
sám pán Hurban, tatíček,
zakrepčil si zrezka.

Sám Hurban, pán tatíček,
kamarátov v stredu
pozabudli na chvíľu
na slovenskú biedu…

Hej, hore háj, dolu háj…
tvoje „dudi-dudi“
biedu v kúty plašilo,
veselilo ľudí…
       <span class="bold">
        <strong>
         2
        </strong>
       </span>
       Boli časy veselé,
boli časy pekné,
keď tu Smrtka u dverí:
„Poď, Filúzko!“ riekne.

„Pôjdem — čo by neišiel?
i tam dobrí známi!
ale iba do neba,
a to s gajdencami!“

Ide, ide dohora,
zamyslený trošku,
celá jeho opora:
trocha piesní v rožku.

Ide, ide dohora,
týmto božím sadom,
hviezdičky mu kývajú
klobúčikmi radom.

Ba i mesiac uškŕňa
priateľsky sa cele:
„Vitaj, Filúz, kamarát!
No len hore, smele!“

„Smele a či nesmele,
mäkko a či tvrde —
len čo Peter pri bráne…?
Eh, už dáko bude!“

Na podstienke zasadol,
ani kmotor v tôni,
a už „dudi-dudi-dú“
našských trávnic tóny…

Hneď sa bránka otvorí,
svätý Peter kuká:
„Čit! Dosť máme muziky!
Poď len radšej dnuká!

Ukáž pasport! Aha… hm…
nemáš…? (Už sa zlobil.)
Povedz aspoň, čo si zač,
čo si dole robil!“

Filúz, smelec ako vždy,
klobúk sotil z tyla:
„Gajdoval som Slovači,
keď ju krivda bila!“

„No, tak… Ty si molodec!
A čo to máš v rožku?“
„Nijakú ver mrcha vec:
iba piesní trošku!

Trocha piesní slovenských,
čo ich dole berú…
vy tu krajších nemáte,
hej, nemáte veru!“

A už húfy anjelov
do kolieska-kola:
„Vitaj, Filúz, zagajduj!“
každý naňho volá.

Nedal dva ráz prosiť sa
(no i nebol hrdý),
na prípecku zasadol
a už „dudi-dudi —“
*
Už slniečko vstávalo,
vyvaľuje oči:
staršie v nebi spievalo,
mladšie kol’ sa točí…

A náš Filúz z prípecka,
ľaľa, doparoma!
gajduje a gajduje,
ani čo by doma…
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e172">
       </a>
       Filúz v pekle
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Nebolo to, nebolo to,
jak sa v nebi zdalo:
každé sticha, každé vzdychá,
veselosti málo.

Len sa Filúz poobzeral,
už ho pália šľapky:
boli tam len malé deti
a i staré babky.

„To som hnedky mohol vedieť,“
myslí Filúz vztekle,
„čo len trochu k svetu súce,
sedí kdesi v pekle!“

„Svätý Peter, ja ťa prosím,
pusť ma dole trošku,
zabudol som doma smolku,
vysychá mi v rožku.“

„Ani na krok!“ — Peter zvrní,
„za pec zaves dudy!
Nebudeš nám svätcov plašiť,
dosť si plašil ľudí!“

Zdriemol svätý Peter trochu
u nebeskej brány;
sníva sa mu, že je vratným
v Galilejskej Káni.

A jak púšťa svadobčanov
(húfne dnu sa brali),
dobré vínko potokami
ku nemu sa valí…

Namlsaný, rozospaný,
poodchýlil trochu —
nebolo viac ani treba
Filúzovi — kmochu!

Vyšiel — tašiel… ani raz sa
neobzrel vám spiatky!
Ide, ide dole cestou,
čo tam poza vrátky…

Ide, ide hladkou cestou,
ani v snehu padlom —
by sa dušiam ľahšie išlo,
mastili ju sadlom.

Ide, ide… pred ním svetlo
a i veľká brána,
a hľa! už ho všetko víta
ani vicišpána!

„Veď to peklo, nech som boží,“
Filúzovi šeplo
(páchlo to tam síce trochu,
ale bolo teplo).

Naladil on svoje gajdy,
Rákóczy-marš spustí
a už všetko k nemu letí,
len to peklom šuští…

Ani pasport nepýtajú,
hoc ho sotva znali:
„No, hľa, k slávnym našim hodom
hudca by sme mali!“

A sa chechcú a sa rehcú
ani vlci-štence
(vôkol brány ľudské lebky,
horiace sťa vence).

Bol náš Filúz, bol on smelec,
to už dobre znáte.
„Akéže to, aké hody
dneska v pekle máte?“

„Prišlo z Pešti pod pečaťou
písmo ako patrí,
Slovákov že čerti berú,
a to naši bratri!

Keď ich berú, aj ich vezmú —
to je pravda čistá:
dnes-zajtra ich tuná máme
všetkých dozaista!“

„Viem ja o tom,“ Filúz vetí,
„veď som sa ich spýtal
a som prišiel, aby som ich
s gajdami tu vítal.

Idú, idú… čo by nešli,
keďže už raz musia?!
Veď ak v Pešti nekýchali,
tu sa nepodusia.

A vás z Pešti pozdravujú:
berte Slovač všetku,
posielajú s Hurbanom ju
po samučkom predku.

Ide Hurban, Slovač za ním
ani oblak hustý —
bo svoj jeho a on svojich
nikdy neopustí.

Odbavte si ešte dneska
svoje dínom-dánom:
kam on príde s mečom, krížom,
tam je Hurban pánom!

Zjajkli čerti — s nimi v pekle
tí uhorskí páni
a už letia, zatvárajú
obloky i brány.

A ho tisnú a ho prosia,
ba i kľajú zatým:
„Prepadni sa i s Hurbanom
k nebies všetkým svätým!“

„Ba ver nejdem — čo bych išiel?
Svojho dočkám pána!
Nezabráni Hurbanovi
ani pekiel brána!“

Zasadol si na pekielku
(tí doň dravci-vtáci),
zložil klobúk — a už z gajdíc
zhučí „Hej, Slováci!“

Zjajkli čerti na tú nôtu
a všetci páni:
dukátov mu nasypali,
vytisli ho z brány.
*
Čo sa potom ešte dialo,
o tom pieseň mlčí…

Iste nerád právo stratil:
do neba sa Filúz vrátil —
z dlhej chvíle anjelov tam
na gajdy hrať učí.
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e186">
       </a>
       Filúz a víly
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Po svadbe a či po krstení
šiel gajdoš Filúz potúžený,
šiel domov nocou, lesom, stráňou,
a myseľ ešte dínom-dánom.

Mesiačik ani rybie oko
a ticho, ticho naširoko,
len víly chvíľou: „Hahou — hohó!“,
no nerobil si nič on z toho.

Už pozde bolo — polnoc blízko,
keď zašiel stráňou v rúbanisko
(sa mesiac naňho škerí nadol),
tam ustatý si na peň sadol.

„Ej, či bych zdriemol po tom hluku!
Hriateho bolo, i ponuku
do božej vôle… helementy!
toť ale v hlave — ani centy!

Ba ver si zdriemnem, nech som boží!“
Na verné gajdy hlavu zloží,
no ako zloží, priam sa zbadá:
kás’ žena nad ním strnie mladá.

Kde sa vám vzala, tu sa vzala,
hľadela a sa usmievala,
bielučká v tvári, zjavom milá,
že by sa krajšia neprisnila,
a za ňou — ani oblak biely —
žien mladých, švárnych kŕdeľ celý.

Už nebol mladý, no bys’ čakal,
až by sa švárnej dievky zľakal!
A preto milý Filúz asi
s úľubou žienku obzerá si.

Kasanka riasna, vykasaná,
záponka čistým striebrom tkaná,
a radosť v očiach — smiešny zvyku,
a nôžky… zrovna na muziku!

Len čo tú prvú zazrel, tu mu
priam svitlo, vhuplo do rozumu,
čo za stvoru to — i tie všetky,
čo vôkol nej (smiech — žarty — špletky)!

Sa zasmial, klobúk sotil priekom:
„Ej, či ste pekné — neúrekom!
A čo ste, kto ste? Vidím síce…“
A ony: „My sme úvodnice…“

„Vy — úvodnice…?! Pekné veru!
Po hore brúsiť nocou, v šeru
a helekať, až trnie hora!
A dieťatko kde máte, ktorá?“

Že doma, šepli, keď tak na ne —
a chi-chi, chi-chi v biele dlane,
a ledvaže sa obzrel kolom,
už obstali ho šumným kolom

a poskakujúc v šumnom vienku,
ho ďubú, šklbú za halienku,
že „Klobúk daj nám!“ — všetky počnú,
„a zatancuj nám pekne — skočnú!“

„A iné sa vám nesnívalo?
Dať klobúk — tančiť — čo som šaľo?!
Však gajdy mám — no, dajsasvete!
vám zagajdujem — keď už chcete!“

I sadne schuti medzi nimi
na hladký pníček spod svrčiny
a dudi-dudi (žienky v štvorci)
si zapreberá na gágorci.

A dudi-dudi — piesne letia,
len aká od výmyslu sveta,
a niť keď ujde, v svojej mysli
čo nanajkrajšie sám si zmyslí:

„Mne sa páči taká žienka,
čo má sukne po kolienka,
čo má nôžky ako strunky,
pri muzike štrnky-brnky…

Mne sa taká panna páči,
pri mesiačku čo sa ráči;
ledva ešte v ume ti je —
už ti padne okolo šije!

Taká dievka stojí slovo,
čo má rada paprikovô…“

„Hej! (zglgol) — ešte, milé žienky,
či chcete takú — pre panenky?“

Že vraj chcú. A on, smelý veru,
im hudie, spieva bez výberu,
a kde sa trochu pýriť mali,
len smiali sa — a smiali, smiali.

A ako boli všetci v krážu,
tak si vám prišli do gurážu,
sťa vretienka sa roztočili.
A najkrajšej, jak hopká-hupká,
sám, nechtiac, takt jej k tomu dupká
a dudi-dudi — gajdoš milý…

*

Šli ráno chlapi v horu blízku
a tam ho našli v rúbanisku,
jak fígle stvára, hudie, výska,
preberá piskor, temlov stíska.

A keď ho vzali na otázku,
im rozložil, jak na obrázku,
o úvodniciach podľa zdania,
čo gajdoval im do svitania.
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e200">
       </a>
       Filúz a striga
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       V suchú stredu, v súmrak asi,
gajdoš Filúz na peci sa vyťahuje,
fašianočky spomína si.

Tri dni tanec, dínom-dánom —
po rok celý nebol takým
veľkým pánom!

Noc prehúdol, preveselil,
a deň celý prespal krátky:
fašianočky — to sú sviatky!

Tancovali, jedli, pili do nemoty,
bolo ráno, ešte húdol po ulici
popod ploty.

Teraz doma, umilený
podriemkava, bafá z fajky —
v mysli ešte ceprpolky, kalamajky.

Je sám. Žena zašla kdesi,
ako v ten deň, po susedoch
stvárať besy.

Je sám… Ticho v dome ani
v hrobu šere,
keď tu zrazu vrznú dvere

a kto príde? Cupy-lupy,
sťa tieň žena prikradla sa
do chalupy.

Bola pekná? Mladá? Aba!
stará iba, kolozubá
ježibaba.

Nos sťa zobák, ruky hrable, scvrklá celá,
ktozná skadiaľ na ohrable
doletela!

V suchú stredu horou, v poli,
ako slýchať, všeliká sa
háveď tmolí,

ježibaby, strigy, čerti dušelovci:
azda prišla, by im húdol
na Inovci.

Ale ona, stará sova,
iba sadla na kraj piecky
a ni slova!

Sadla k nemu ani doma.
Vše (vraj, kmotre) oň sa otrie,
do paroma!

A, vraj: „Kmotre, nabok fajku,
zagajduj mi dáku rezkú
kalamajku!“

„Ale tebe?!“ Filúz dobre neodpľuje,
„nech ti, ak chce, čierny z pekla
zagajduje!“

Zasmiala sa, skokla z piecky,
kývla gajdám, zmekotala
po nemecky,

a tu, ľudia, aké divy!
Piskor zvrieskne, temlov rastie
ani živý.

A na peci kým on dučí,
jeho gajdy, milé gajdy,
„dudi-dudi“ — len tak hučí,

len tak zuní kopanicou,
Javorinou,
čo bys’ amen — nôtou inou!

A tu, ľudia, neslýchané!
Ani strely
staré krpce spod poličky
vyleteli,

jak si krepčia, tak si krepčia
chyžou samy,
vykrúcajú, pohadzujú
návlakami.

I v „odzemok“ sa ti pustia
ani živé,
a gajdy len hudú, hudú
sťaby divé.

Stŕpol Filúz. Na ostudu
gajdy samé po kršteniach, po veseliach
chodiť budú

a on môže, do paroma,
nepozvaný, znevážený
sedieť doma!…

Skočí Filúz ani divý.
„Nebudeš ty v mojom dome
stvárať divy,

striga z pekla!“
Praštil päsťou — bum!!
zabije ju — nech by bola
neutiekla.

Stalo ticho…
Krpce skokli pod poličku
a gajdence na polici
sťaby v sníčku…

Všade tíš… Hej, ale potom
bola mela,
keď Filúzka z posedenia
doletela!

Ak nemali, teraz mali
biedu všecku:
silák Filúz miesto baby
zvalil piecku.
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e214">
       </a>
       Zlocha z Turej Lúky
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Hej! v Holíči na tom rínku, čože sa tam deje?
Cisársky tam prápor hrdý od včas rána veje.

Hej! v Holíči na tom zámku, čože to tam nové?
Cimbal zuní, husle plačú, husle javorové.

Ešte iba znamenali zore nad horami,
už na zámku, na nádvorí neznámi i známi.

Ešte slnko iba jedným na svet kuklo očkom,
už poddaných celé kŕdle dvore na zámockom.

Ba i panstvo od Branča, až od Beckova ráči,
zozvali ho, pozvali ho tí holičskí zváči.

Letí panstvo od Skalice ku Holíču v chvate,
medzi nimi cisárovná sťa diamant v zlate.

Zablyslo sa hviezdou v bráne, slnkom na nádvorí,
Mária to Terézia zlatom-striebrom horí.

Zablyslo sa na nádvorí ani slnko z chmáry,
Mária to Terézia zlatom-striebrom žiari.

Hučia trúby i fanfáry, svätá omša v chráme,
pod jedlami od výmyslu hrdý stôl sa láme.

Sedí Mária Terézia, ruža v zlatom venci,
ale ústa bez úsmevu, oči na ruženci.

A i panstvo hlavy kloní — priam veselosť hasne:
ktože, kto by rozveselil panej čelo jasné?

Skočí hrdý Žarnócay, poslov rozšle v zbore,
a gajdošov zaraz dvadsať na zámockom dvore.

Hneď gajdošov všetkých dvadsať pestvo v pieseň leje,
no Mária Terézia ni sa neusmeje…

Hej! Mária Terézia, panovnica slávna!
kdeže tvoja dobrá vôľa — veselosť ti dávna?

Či ty želieš zanechaných cisárskych snáď stanov?
či sa bojíš sprenevery tých uhorských pánov?!

„Nebojím sa sprenevery — beda by jej, beda!
Pre iné mi myseľ smutná, tešiť sa mi nedá:

Videla som vo Skalici v kapli svätej Anny
obraz starý, obraz sťaby krvou maľovaný.

Na obraze chlapov dvanásť pod šibenicami —
a ten obraz, divný obraz do sna vpletá sa mi.

Ani sa mi tešiť nechce, myseľ chmára tlačí:
kto mi povie, kto mi povie, čo ten obraz značí?“

Rozbehli sa fulajtári po holíčskej ceste,
nenašli ho, čo by vedel, v dedine ni v meste.

„Hej! vy pani fulajtári, počkajteže trochu:
čo nik nevie, v Turej Lúke spýtajte sa Zlochu!“

Rozbehli sa fulajtári na koňoch i v zbroji
a už Zlocha z Turej Lúky pred cisárkou stojí.

Stosedemnásť rokov požil, v čele ani vrásky,
smele zvedá, odpovedá panské na otázky.

„Hej! sto tri už rokov tomu, sám som zrel tú skazu —
čo sa stalo — maľované vašom na obrazu.

Prišiel Báršoň k Turej Lúke, s vojskom prišiel rúče:
ubili ho, zabili ho pre kostolné kľúče.

Zvedeli to páni zaraz — Turú Lúku stisli:
dvanásti tam naši verní na šibeni zvisli…“

*

„Povedz, starký, čo si žiadaš za tú tvoju cestu?
Dukátami vyložia ti, ak chceš, chodník k mestu.“

„Čo bych žiadal! Nebolo by veru slušné ani —
rád som prišiel podívať sa na vás, krásna pani!

No ak chcete… pri muzike rád sa Zlocha splaší:
nech mi trochu zagajdujú gajdoši toť vaši.“

Zasmiala sa cisárovná a dvor celý sčúchne,
a gajdošov všetkých dvadsať na pokyn ju slúchne.

Hneď gajdošov všetkých dvadsať jak tam stáli v štvorci,
zatuliká, zapreberá čujnom na gágorci.

Nie je gajdoš ako gajdoš — týchto v svete znali:
keby v nebi svadby boli, z tých by si ta zvali.

„Ticho, chlapci!“ — Zlocha skríkne. „Klobúk všetci dolu!
Najprv jeden — po poriadku — potom všetci spolu!“

Húdli pekne po poriadku, jak im Zlocha kázal,
a on všetkým predspevoval, pieseň s piesňou viazal.

A keď potom zhúdli všetci, skočí Zlocha čacky,
zatlieska si, vyrovná sa hrdo, po junácky,

zakrepčí si, zatlieska si na obidve dlane,
šelmovsky len očkom žmurkne, pred cisárkou stane.

Usmeje sa, pokloní sa… ani nedoriekne,
už Mária Terézia zadvorí si pekne.

Zatočí sa, zavrtí sa — už s ním v tanci hrá si.
Ľudské oči nevideli nikdy takej krásy.

Skríkne „Vivat cisárovná!“ ktosi za poddanstvo
a hneď „Vivat!“ natešené za ním všetko panstvo.

Len dvormajster naľakaný letí a sa ježí:
„Kruci! Chlap sa opovážil! Hneď tu mŕtvy leží!“

No ona len rukou hodí (on už ani v chráme):
„Ticho, Franci, veď mi v tanci kosti nedoláme!“

Nevídali všetci svätí, ani sväté všecky,
poddaný by s cisárovnou tančil po susedsky!

A ten tanec — to bol tanec — iste v nebies snemu
anjeli si od radosti ťapuškali k nemu.

Vyzvŕtal ju, vykrútil ju na obidve strany,
až jej čepiec z hlavy zletel zlatom vyšívaný.

A ona sťa slniečko by do očú mu hľadí:
„Vieš ty, Zlocha, bočky stískať! Škoda, žes’ nie mladý!“

„No-no — starý ako starý! Vyrovná sa asi!
Belšie máte, slávna pani, ako ja mám vlasy!“

A ona sťa slniečko len do očú mu hľadí:
„Boli časy, Zlocha, boli, kým sme boli mladí…!“

Ide Zlocha pyšný trocha z tej zámockej brány,
s ním gajdošov všetkých dvadsať — za ním všetci páni.

A Mária Terézia z obloka sa díva,
zlatý čepiec z hlavy strhla — čepcom za ním kýva…
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e228">
       </a>
       Zlatá húska
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Pribehne dcéra z dediny
(miláčik matky jediný):
„Ach, mama, mamka premilá,
už ste mi vienok dovila!
Žiaľ mi je, žiaľ mi preťažký,
šiel milý písať ohlášky!“

Napísal farár ohlášky,
vyhlásil — ak niet prekážky —
šuhaja s vdovou bohatou;
už svadbu stroja u svatov,
bohatú svadbu, pych a hoj…
A dievča v kútku: „Bože môj!“

Svet luna striebrom poliala
a vôňou letná fiala.
On, klobúk pierkom zdobený,
objíma vdovu v podstení
a vdova, lásky nesýta,
vo tvári ružou zakvitá,
kým deve — žiadna záhada —
rozmarín v okne uvädá…

Zahrali trúby, píšťaly,
pol obce k svadbe zvolali;
hrdý zať mladý — bohatá
vdovica šťastím vysmiata…
Keď štóla ruky spojila,
devušku zima zlomila.

Vysk, huriavk, tanec na dvore,
mladý zať s ženou v komore;
družina chváli, podpitá:
„Sa dobre sňali — on i tá —
bohatstvo — dobrá príučka!“
A devu lomí horúčka.

Noc bez sna mati preleží.
„Jak, mama, kuvik na veži —
čože tak volá — čože tak?!“
„Keď ináč nevie, neborák,
kar tuší — smrti hostinu,
starcovi hlási hodinu.“

„Starcovi…? Snáď kto v poradu —
smrť rada berie od radu…
a dobre tam, ach, v povoli…
tam srdce viacej nebolí…
tam z hanby hrôza nevzniká…
jaj, kuviká…! jak kuviká!“

„Čo blúzniš, dievka úbohá?!,
Svet krivda — pravda u Boha.
Sa pomodli, si pamätuj —
a Boh ťa chráň a opatruj!“
„Jaj! Mama! srdce preniká —
jak kuviká… jak kuviká…!“

Na svite hudba ustala,
na svite deva zaspala,
no trápi sa i vo snení,
kvet víchrom vášne zlomený.
„Padnite, hory, padnite,
ho zabite — mňa prikryte!“

Za nocou deň a za dňom noc.
„Sám, Bože, buď nám na pomoc!“
Sťa v úkryte laň zranená,
u okna sedí stajená;
na pomstu mysliac, na vinu,
na vodnú zbiera hladinu…

„Jaj, mama moja, hľaďteže
(zas kuvik zhúkol spod veže),
aká tam húska na vode
si nocou pláva v slobode,
kto nevidel by — neverí!
Je celá v zlatom páperí!“

„Čo blúzniš, dievča, preboha!
zlo mätie ťa — kás mátoha —
nieto tam húsky navonku —
zatiahni oknom záclonku —
hriech zlatý býva vo zvodu —
nehľaďže, nehľaď na vodu!“

„Že nieto húsky?! Ba vera,
tamto — tam — jak sa opiera!
Jak krídlom strasie, pri svite,
z nej zlato prší — vidíte?!
Ju chytiť… pierka zo zlata…
budem vám, mamka, bohatá!“

„Boh chráň ťa! Zlo ťa prekára,
po kňaza zájdem, lekára…
Snáď vodná panna… v mámení
sa v zlatú húsku premení
a beda, kto k nej vo zvodu —
Ach, nehľaď, nehľaď na vodu!“

Závorku zamkne biedna mať,
že kňaza, lieky pohľadať —
a dcéra oknom ku vode —
A zlatá húska na brode
ju zlatým krídlom ovieva…
A v hlbinu sa podieva —
Kolami voda zihrala,
na vode húska zgágala!
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e242">
       </a>
       Siroty
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Zhučal bubon po dedine,
desne zhučal zvečera.
„Bože, čo je?!“ — „Vojna bude!
Nech sa každý poberá…!“

Kviľba, nárek po dedine,
v srdciach des a v dušiach žiaľ,
sťaby svetom anjel zhuby
semä smútku rozosial…
*
Lúči sa syn od mamičky,
odoberá od sestričky,
lúči sa snáď do videnia —
naveky snáď — do skonania…
*
Za dedinou osamelá
chatka stojí, chatka biela,
ani hniezdo v kroví, v hloží,
kto ju staval, dávno boží…

Stojí, stojí v zamyslení…
Strecha vetchá, nízke steny,
oblôčiky ani dlane
v nízkom zrube zakresané.

Bez suseda, sama zhola;
niet k nej lúky ani poľa:
gazda cudzie bráni, orie,
a gazdiná na cintore.

A v tom domku detí troje.
„Zbohom, zbohom, deti moje!
Idem i ja… ale zatým
iste sa vám skoro vrátim!“

„Tata, tata! Veď my samy…
mama v hrobe… zostaň s nami!
Zhynieme tu všetkých troje…“
„Modlite sa, deti moje…“

„Nechoď — vráť sa! Vráť sa dnuká!“
„Deti… ach, mne srdce puká…!
Musím… Prídem v krátkom čase,
iste prídem ku vám zase…
hej, sa vrátim — iste, cele —
možno zajtra… do nedele…“
*
Kviľba, nárek po dedine…
Ktozná, či tam nezahynie,
kto má nádej — čo len slabú?!
Smutne zvony z veže lkajú,
vyzváňajú — nariekajú,
akoby už ku pohrabu.

U oltára — naposledy?
slzy stiera človek bledý —
oželený s ostatnými
svätej kľaká ku spovedi.

O chvíľu už dlhé rady,
rady vozov tiahnú z viesky,
a na vozoch starí-mladí,
medzi nimi človek bledý.
Slzy lejú pozostalí,
keď im ešte kynú zdiali —
Zvony zvonia, slzy ronia
I troch detí clivé stesky —
*
Troje detí v smutnom vienku
vyšlo zrána na podstienku:
vzchodí slnce spoza stromov —
ach, a tata nejde domov!

Oj, tá nôcka žalostivá!
Do obloka strach sa díva
a na dvere bieda ťuká —
ach, a tata nejde dnuká…!

Uplakané, oželené,
sedia deti na podstene;
noc sa dĺži, deň sa skrátil —
a tata sa nenavrátil!

Každý smúti, každý stonie,
sotva kto sa obzrie o ne,
a len božej pri dobrote,
že už nejdú po žobrote!

Tiež sťa žiaľom podronená
ukľakuje chatky stena,
strecha skĺzla z jednej strany,
chodník trávou zarastaný…

Kto sa o ne, kto postará?
Košieľočky kto ozvára?
Rúčky slabé kto odmení?
Kto poteší v zaželení…?

Ráno, večer, spoludienku
sadajú si na podstienku:
„Pane Bože — Bože svätý,
či sa už viac nenavráti…?!“
*
Nenavráti! Cesty na zákrutí
kríž čnie trúchly… Pod ním sklonil hlavu
poranený, druhmi zabudnutý…

Nebom mesiac pláva, mesiac siný…
Bez účasti hľadí: starý-mladý
ako hynie a bez vlastnej viny!

Stíchli delá… Zápas pekiel divý
zamrel v tichu noci… Hrôza smrti
srdcia drví, čo sú ešte živí.

Mesiac svieti, na bojisko svieti…
na smrť poranený vojak bledý
svojich troje spomína si detí…

Bez účasti mesiac nebom pláva…
A pod krížom otec sirôt-detí,
ten druh zabudnutý, dokonáva…

Skrvaveným poľom anjel letí…
Doma zo sna šťastím usmieva sa,
návrat otca sníva troje detí…
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e256">
       </a>
       Čakanka
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Čože to slnko znad hory
tak smutne sadá za zory,
za zory, zory belavé,
za chmáry, celé krvavé?

Nie sú to zory belavé,
ani sú chmáry krvavé,
lež sú to v zbroji schystaní
tí ľúti Turci-pohani.

Valia sa, valia horami,
zmiluj sa, Bože, nad nami!
Valia sa z dolín po strane,
a mladô-starô k obrane.

Lúči sa smutná mamička,
lúči sa s bratom sestrička:
„Ach, nechoď, brat môj milený,
mesiačik v zlom je znamení!

Veď nemám mamky, tatíčka,
len teba, svojho bratríčka,
ak bys’ mi umrel za mladi —
ani mne žiť sa nesladí!“

„Neboj sa, sestra milená,
mesiačik dobré znamená,
Boh sám mi bude ochranou,
zastaviť Turkov-pohanov.

Keď húska divá poletí,
vyjdi mi, vyjdi v ústrety,
ma čakaj večer, zrána, hej,
tam na cestičke krížovej.“

Rok celý si ho čakala,
dňom-nocou za ním plakala,
za jara, v zime, v podletí
bratovi chodí v ústrety,
cestičkou chodí dobrou-zlou,
s dušičkou súžbou boľavou.

Letela húska divoká:
„Čakajže ešte do roka,
alebo aspoň do jara —
Boh sirotu si obstará!“

Lastovka zjara šveholí
od mora rodných do polí:
„Čakajže ešte k jeseni —
azda sa, azda premení…!“

A keď už prešli tri roky,
čo vo svet zašiel široký
(na srdci žiaľ i pokora),
krkavec letí od mora.

„Ach, posol z sveta šíreho,
videl si brata milého?“
„Hej, videl, v čiernom zavití —
už ti je brat tvoj zabitý.“

Vzplanulo slovo plameňom,
na srdce padlo kameňom,
obledlo líčko dobiela —
a duša z tela letela…

Na ceste, ceste z kameňa,
vyrastá byľka zelená,
ju, sťaby z kejsi poroby,
list nekrášli, kvet nezdobí.

„Hej, dúška, dúška siroty,
i ja som sama ako ty,
ma sotva, sotva z premeny
objíme lístok zelený.

Neleťže, neleť do neba,
smutno tu bude bez teba!
Usaď sa v tichú spomienku
na mojom sviežom ramienku.

Azda tu — krížna cestička —
dočkáš si ešte bratríčka —
i tebe bude úľava:
veď si mi celá boľavá…!“

A dúška, žiaľom uvädlá,
na byľku kvietkom zasadla.
Tak čaká, hľadí za lesy,
čakanka — kvietok belasý.
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e271">
       </a>
       Krištofova kniha
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Bola jedna žena mladá,
čo si muža mala rada
a muž zasa rád mal ju,
bielu svoju ľaliu;
žili šťastne — on i tá
ruža láskou rozvitá.

Len tu zrazu — beda! Beda!
Vysloviť sa žiaľ ten nedá:
Čo sa stalo, čo sa nie,
on len zrazu postonie,
bledne, chradne osinetý
a jej umrie na deň tretí.

Kým kňaz žehná vo dvore,
ona zmdlieva v komore…

Pri kozúbku večer sedá
vdova smutná, vdova bledá…
Zarmútený celý svet,
že ho niet — ach, že ho niet!
Nemá stania, nemá spania
od mrkania do svitania.

„Čo len chvíľku zvečera
keby prišiel za šera,
keby prišiel, ako žil
a mňa, smutnú, potešil!“

„Choď ty, moja, do fary,
azda sa ti podarí:
popros kňaza v peknom slovu
o tú knihu Krištofovu —
svätosť s kliatbou v nej sa snujú,
z nej sa mŕtvi vyčitujú.
Choď len smelo do fary —
azda sa ti podarí!“

Sám kňaz mladý, v tvári bledý,
perom píše, v knihách sedí,
osamelý v svojom kútku.
Mladá vdova, krásna v smútku,
krásna, vábna, v peknom slovu
prosí knihu Krištofovu:

„Nemám stania, nemám spania
od mrkania do svitania —
čo len v chvíľku za šera
keby prišiel zvečera,
keby prišiel, ako žil
a mňa, smutnú, potešil…“

Vypočul jej súženie,
bledne a sa červenie:
„Nemôžem ja, márne stihy:
Krištofovej dať ti knihy,
prísahu som zložil svätú,
nedať knihu sväto-kliatu…
Ale ak ma bozkáš, hľaď,
mohol bych ju — požičať…“

Keď ho ona poľúbila,
hlávka sa jej zatočila.
„Nič to, milá, nič ti je —
veď to láska prikryje!“

Druhý raz ho poľúbila
a sa ružou zapálila.
„Nič to, milá, nič ti je —
láska mnoho prikryje!

Ak ti clivo večer v šere,
nezatváraj, milá, dvere.
(Nič to, moja, nič ti je,
láska všetko prikryje!)“
*
Knihu vzala, nemeškala,
v zmätku, v letku späť sa brala.
Nezaprela večer v šere
ani vrátka, ani dvere —
a kým líčko v plápole,
sedí, sedí pri stole.

Sedí, čaká… Čaká skrátka,
kedy vrznú dvere, vrátka,
myslí, myslí… naveľa
na mŕtveho manžela!
Zamyslená nechtiac, milá,
zrazu knihu otvorila!

A jak knihu otvorí,
tresnú brány závory!
Cup-cup — dup-dup! po podstene
k obloku sa ktosi ženie,
od obloka do dverí — —
Kto nevidel — neverí:
celý tlejúc popolom,
umrlec už za stolom!

Umrlec, jaj! z ríše duchov!
Hlavu zviera pod pazuchou,
oči lebky otvorom
strašným hľadia pozorom.
A hneď ku nej prisedá
a sa prísne vyzvedá:

„Kde si vzala knihu — hu?“
„Kúpila som na trhu…“
„Čo si za ňu dala vcelky?“
„Šošovičky do pol mierky…“
„A na koho myslíš z zvyku?“
„Na kohútka na pántiku…“

Tu on — verí-neverí? —
len sa hrozne zaškerí,
rukou siahne, po nej čiahne,
zhíkne — bzikne —
kohút skríkne —
kniha stolom poskočí —
plam jej šibne do očí — —

Čosi vzdychlo… vzdychlo… stíchlo…
*
Po nečase u stolu
ženskú našli mŕtvolu.
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e285">
       </a>
       Prekliaty
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Či počuli ste čudnú báj,
pravdivú či len vybájenú,
čo tatranský vraj zrodil kraj?…
Bol pastier, čo mal obra silu
a krásnu a i vernú milú
a píšťalenku očarenú…
*
Šiel smutný šuhaj tisinou,
šiel, zarmútený dievčinou,
čo zvábila ho k sebe, vnadná,
a omámila docela
a sama necitná a chladná
ho v odvet ľúbiť nechcela.
Šiel s ovečkami dúbravou,
zelená klenba nad hlavou,
šiel ako omarený, v sníku —
keď zrazu pred ním na chodníku
píšťalka z dreva točená.
Zapískal. Aká premena!
V píšťalky zvuky-čudesá
strasť jeho razom vleje sa,
srdce sa šťastím zachveje:
plno v ňom sladkej nádeje!
Ba všetko vôkol nemilô
sa na tie zvuky zmenilo:
čarovnej piesne v doprovod
bor tklivý šumí chorovod,
ovečky nemé, zasnené
k nemu sa túlia do kolesa;
na zvuky piesne vznešené
vtač ozvala sa z hĺbky lesa.
V dúbrave bolesť stajená
v úžase stíchla skojená
na zvuky divné, na neznáme,
a bolo ticho ako v chráme…

V úbočí dievča trávu žalo,
píšťalku čulo — zaplakalo
i šlo jej vábnym za hlasom.
Ružovú ako ranná zora
zrosená prijala ju hora.
Znezrady, ako z neba spadlá,
medzi ovečky tichá sadla,
hanblivo šepla: „Tvoja som!…“

Za tichých letných večerov
zôr pozlátených nádherou,
keď nebom luna pláva bledá,
on snivo na píšťalke hral
a milá pri ňom krásna sedá…
Ach, šťastnejší bol ako kráľ!

No zrazu, Bože, čo sa stalo,
to ľudské ucho neslýchalo!
Mesačnej noci za šera
na brehu šuhaj jazera
na píšťalenke vyhráva si,
keď zrazu panna zvodnej krásy
vyplula sťa sen z jazera.
S údivom šuhaj pozerá
a srdce jeho v úžase
zamrie, sa divom zatrasie:
nik azda ešte na svete
nevidel nikdy takú ženu,
rozkoš a krásu stelesnenú!
Sťa zo striebra a z perlete!
Bledušká, bledá ľaliove,
ňadrá sťa z peny, mramorové,
dlhoké vlasy zlátené
a oči — oči zelené,
záhadou bytia zastrené.
Pohliadol do tých do očí
a hlava sa mu zatočí:
prešťastný, láskou omámený
odovzdal dušu zmámenú
do dlaní zvodnej vodnej ženy.

Keď prišla milá jeho pravá,
už sa mu viacej nepozdáva:
už nevábi ho očú jas,
ružové líčko, čierne vlasy,
nádhera zemskej ženskej krásy —
už ani nepohliadol na ňu.
K jazeru beží napospas,
tam vyčkáva si vodnú pannu.

A deva zvie, už ona tuší,
čo v milého sa deje duši,
kde nevery je príčina…
I prekľaje ho — zaklína,
by večne, pokým bude žiť,
ho večne mučil túžby cit
len po nej, po nej jedinej,
devuške zradne sklamanej.

On okov lásky pozbavený
v náručie letel vodnej ženy —
však túžba-kliatba v odpoveď
ho ku dievčine ženie späť…

— — — — — —

Zbadala čary vodná žena.
Keď k nej sa vrátil, rozpenená
jazera voda vlní sa,
o brehy mútne zlostne bije,
šíre sa tvoria kolesá
a z nich sa panna vynorí.
No nepadne mu kolo šije,
lež ťažkú kliatbu hovorí,
by za svoju on zradu, vinu
ju večne ľúbil — žiadnu inú!
I zmizla, raz tak spanilá,
jak keď sa bola zjavila.

V ľúbosti putách zajatý
a dvojnásobne prekliaty,
nechápavý a v údese
sa poneviera po lese.
A zasa smutný zvečera
na brehu blúdi jazera…
No nieto devy milenej…
I vodná panna zmizla bledá…
A za mučivej lásky k nej
ho túžba za devuškou zjedá.
Vše na píšťalke zapíska si.
No čaro jej, zvuk milohlasý,
naprázdno horou vyzneje,
už nepri vábi ani jednu,
len zmučí dušu jeho biednu
a zvýši žiaľ beznádeje.
Ovečky nemé, bez účasti,
vtač si svoj chorál spieva v chrasti,
jazero zlostne tají dumy,
bor odmietavo, cudzo šumí,
ďaleko všetko — mam a klam —
ľadové všetko bezúčasťou…

A prekliaty so svojou strasťou,
nešťastný večne — sám a sám…
*
Už dávno tomu, čo sa stalo,
no píšťalenky čarohlas
vše v Tatrách počuť v nočný čas,
ako keď v diaľke zazneje
hlas túžby a beznádeje…
A kto tie zvuky čuje z hory,
večne ho dáka túžba morí
i večne kamsi rád by v svet
a chorá duša večne hľadá,
čo dosiahnuť by chcela rada,
a čoho v šírom svete niet.
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e299">
       </a>
       Klebetnice
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Dievka z bohatého domu,
pekná, rúča ešte k tomu,
rada by sa vydávala.
I vohľačov dosti mala.
Ale každý, ako príde,
tak odíde
a zas iný —
i ten umkne bez príčiny.

Myslí dievka rozhorčeno:
„Nie som pekná? Malé veno?“
a sa fintí a sa stroji.
Otec, mati v poli v znoji,
ona k práci nemá času:
večne pred zrkadlom stojí,
musí pestiť svoju krásu.
Prasa v chlievci kvičí hladom,
husi, kury hynú smädom,
ale dievka hluchá-nemá,
k úbožiatkam citu nemá;
na ženícha myslí v strachu:
či ho azda zjedla v hrachu?!

Prečože tie nepodary?
Mrcha ľudia? Dáke čary?…
Po dobrom to iste neni!
Šla sa spýtať múdrej ženy.
„Hľa-hľa!“ rečie múdra žena,
do zrkadla zahľadená.
„Je to dáka božia kára!
Či pod prahom, či vo stene
máte dačo začarené:
ktos’ ťa v dome ohovára!“

Letí domov, zveda — snorí
zo svetlice do komory,
kde by — kto by reči tieto —
nebolo ho, ani nieto.
Prišiel nový vohľač zasa,
dievka sa mu páči, zdá sa,
i on dievke zjavom, ústy.
Na chvíľku ho neopustí,
kam on ide, ona za ním
(by zas niekto slovom planým!…).
On, sťa dobrý gazda, z zvyku
v stajne zašiel, ku krmníku,
a tu zázrak! Dobre scela
od divu tam neomdlela!…
Čo sa stalo?
Prasa zlostne zakvičalo,
zgagotali husi z chlievka:
„Naša dievka — planá dievka!“

Vohľač tašiel — neodkázal,
ani sa viac neukázal.

Rozželená a i ľúta
pochytila metlu z kúta,
čo prv častovala hladom,
teraz metlou hostí radom
na príučku — za ostudu.
Azda teraz mlčať budú!…

Zasa prišiel vohľač jarý,
i myslela, že sa zdarí,
ale zasa prasa kvíka,
húska kríka,
kohút z pánta kikiríka
na dolievku:
„Ktože by vzal planú dievku,
starú dievku?…“

Vohľač tašiel — neodkázal,
ani viac sa neukázal…

Tu jej svitlo, kde je vina!
Vzala zrna zo záčina,
prasa, kury, husi hostí:
„Jedzte moje, moje zlaté,
do sýtosti!“
A tak denne. Jedli — spali —
ani sa viac neozvali.

Onedlho šťastná, jará
už šla s milým od oltára.
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e313">
       </a>
       Karbunkul
      </h2>
     </div>
    </div>
    <div>
    </div>
   </div>
   <p>
   </p>
   <p>
    <span class="emphasis">
     <em>
      (Povesť o Batizovskom jazere)
     </em>
    </span>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Oj, hory, hory zelené,
v tajomné dumy zasnené,
k vám zbožne s dávnou duše láskou
za šumnou dneska idem skazkou,
za voľnou piesňou, prostým stichom;
sa obe rady vo vás kryjú,
odeté v zhodnú harmóniu,
pod vašou klenbou — v chráme tichom —
sa skazka s piesňou potaju
so smutnou láskou stretajú…

Keď slnce sadá ku horám
a bor je tichý ako chrám,
ovečky, z jazier napojené,
zasnený valach v košiar ženie —
a zvonce zblízka, zvonce zdiali
sa družným rytmom vedno zliali.
A po horách a po dolách
báj rodí sa vo vonných tmách
a z tichej božej myšlienky
sa rodia hviezdy-panenky
a slasť i muka odveká —
i láska v srdci človeka.
*
Na tichom brehu jazera
mládenec k hviezdam pozerá.
Pozerá boru do stínu,
kým myseľ letí v dolinu,
kým túžba rovno s zornicou
sa bledou trasie bludicou,
ľúbosti tklivým pozorom
nad šírym viesky nad dvorom.
Ta od spiaceho jazera
mládenec v dumách pozerá
k oblôčku, kde kvet s rozmarínom
sen devy strážia vonným stínom
(v sne i zjav azda presladký:
zo zlatej princa pohádky —
hoc pošetilej — večne novej),
sen hrdej dcéry richtárovej.

Bor šumí… Šumí, v diaľku zve
jak srdce jeho boľavé.
Boľavá každá myšlienka,
na márnu lásku spomienka…
Na zráznej skale nad jazerom
karbunkul svieti noci šerom,
zelené svetlo v diaľku leje
sťa clivý odraz beznádeje…
Pod skalou z hĺbky jazera
vše s túžbou ktosi pozerá,
raz na karbunkul u hája,
zas v snivé oči šuhaja:
cez ňadrá z vody vynorená
rusalka, vábna vodná žena.
Deň v úkryt v chvate uteká,
plášť biely cestou zoblieka
a z božej nebies svetlice
anjelských očú tisíce
dol na zem hľadí, jak je zvodná,
jak sto ráz krajšia ako za dňa.

Bor sladko šumí výšinou
a ktosi kráča tisinou,
ktos’ z iných svetov bez otázky,
i seje, seje semä lásky —
a tvor i kvet, už obaja,
sa lásky kúzlom opája
a srdce — sudba odveká
tak kvietka ako človeka,
v ľúbosti sladkom područí
sa trasie ako v pavučí…
Kým šuhaj v túžbe pošetilej
o šumnej svojej sníva milej,
kvet s kvetom v sladkú zámenu
potriasa hlávku skropenú…
A básnik čuje zo záhonia,
jak srdiečka v tom tichu zvonia…

Spod skaly z hĺbky jazera
vše s túžbou ktosi pozerá,
to na karbunkul žiadostive
a zasa v oči smutné, sivé:
rusalka, vábna vodná žena,
cez ňadrá z vody vynorená.
Tvár biela, v líci vábny smev —
a šuhaj nad jazerom snive
vníma jej sladký, vábny spev:

„Noc, storou krásou odiata,
v paláci mojom čaká ťa,
s rozkošou lásky, v vzhľade, v slove,
hoc ňadrá chladom mramorové.
Čas uteká… čuj, milý, čuj,
poď, oči moje poceluj!“

Do šerej hĺbky jazera
mládenec v ľaku pozerá,
pozerá, slúcha zarazený
spev vodnej panny, zvodnej ženy.
Však k vnadám vodnej ľalie
on slepý je, on hluchý je,
len mysľou pritom mihne znova
tá, čo preň nemá ani slova…
„Ach, Hana, Hana richtárova!“

Priniesli odkaz z dediny
od švárnej, hrdej dievčiny:
„Škoda ťa, šuhaj, škoda asi
sa láskou zjedať na salaši —
nič nemožného pod slnkom:
sním karbunkul mi, noci šerom
čo skalou svieti nad jazerom,
a tvoja, večne tvoja som!
Za čarný kameň, stojím v slovu,
dostaneš dievku richtárovu!“

Od spiacich brehov jazera
ku skale v mukách pozerá:
na skale, zráznom na končiare
karbunkul v zelenavej žiare
omamné svetlo v diaľku leje
sťa bledý odraz beznádeje.
Je ku nemu, je vysoko
a do jazera hlboko —
kto preň by šiel, ten žitím váži,
a preto nik sa neodváži,
hoc kameň — tajov záhady!
za sveta stojí poklady
a rajské šťastie znamená…
„Ach, Hana, Hana milená…!“
*
Noc búrlivá. Za nepohody
des nemý sa a úzkosť rodí
a spolu ako vtáci draví
vyletia zo skrýš do dúbravy,
do úzkostnej tmy večera.
Vzbúrené vody jazera
bičuje víchor do výše,
kým horou zloba zadýše…
Z hlbiny celá vynorená
sa vodná panna kolíše;
sťa kvet ju láska biela pena
a bujných vlasov jemná spleť
sťa po jazere zlatá sieť.
Jej oči, oči zelené,
vábivé, chladné, znemené
dohora hľadia v túžbe, ľaku,
kde kameň v bleskov krivolaku,
zráz tesnom skalnom na úplazi:
ním šuhaj v bleskoch cestu razí.
V bezumnom lásky zápale
valaškou rúbe vo skale
ku karbunkulu — necestou,
za šťastím — láskou — nevestou!

Zdunelo temne… sťaby kdes’
hlas výstražný až spod nebies.
Raz na raz rúbe dovysoka
do brala pošetilca ruka.
Zhrmelo desne… sťaby hrom
vyrazil pekla otvorom.

Raz na raz rúbe… krok a krok
sa šinie noha vozvysok,
raz na raz — prudký päste náraz,
už karbunkul má v moci zaraz —
poň čiahne — strhne v prudkej rane:
oj, víťazstvo, oj, neslýchané!
Už drží ho… „Oj, Hana — Hana!“
I túžobne i zmámene
ho šibli oči zelené.
Jak chmúrnym visel pod oblakom,
s víťazným, divým jeho zrakom
sťa v omame sa utkali —
sa bleskom rúti zo skaly…
„Hana…!“
Zatlieskala vodná panna.
*
Dnes tiché vody jazera
zeleňou svietia do šera:
v nich ponorená záhada,
horiaca, večná lampada —
karbunkul svieti…
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e332">
       </a>
       Žobrák
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Za mraznej noci pri dôvere
na hrdé ktosi klope dvere.
„Skoč, žena, pozri, koho as’
i nocou kýsi vlečie ďas?!“
„Žobráčik chorý vonku stene,
zmrznutý spola na podstene,
len handry bosých na nohách —
na brade ciagle — — pozrieť strach…“
„Nech ide, odkiaľ prišiel! Ja
ni v noci nemať pokoja?!“
„Som pustila ho do pitvora —
i on je predsa božia stvora —
tu usteliem mu pod dvere,
nech zohreje sa, zoberie…“
„Hej! dobre že nie zrovna smele
toť mojej teplej do postele —
muž krk nech zláme naskore;
mu dobre už i v pitvore!“
„On ale, neborák, je bosý
a hladný… teplého dač prosí…“
„No hej — by nebol…! naskytá
sa večne žobrač nesýta —
ju živiť — tvoja povinnosť…!“
„Jaj, muž môj, nevrav! máme dosť…“
„Že máme! Ľaľa ti ju, hrdú!
čo mám, som nazhonobil sám —
si doniesla mi čo len hrudu…?!“
„Tiež robím…“ „A ťa nechovám?
i tvoje štence…? Troje vzal
som s tebou — choval — pochoval…“
„Ach, pochoval… sirôtky nemé —
nie z dobroty šli do tej zeme,
a ja — ja tretia tvoja žena —
tiež jak tie prvé vymučená…“
„Čuš! že ťa…!“
Stíchli. Z pitvora,
des v hlase a i pokora,
žobráčik polonahý, bosý
o ľudské zmilovanie prosí
ľadovej smrti v pocite:

„Vezmite dnu ma — vezmite!
Dovoľte zohriať, ak ste z Boha!
veď odmŕza mi ruka-noha
a odev iba záplaty —
Boh sám vám za mňa odplatí…“

„Jaj, mužu, idem…“ „Nehneš sa mi,
ak sama nechceš za dverami —
ako si postlal za mladi,
tak… čo sa mu i nesladí…
A ty — ty čuš tam v úkrytu!
Ak takto budeš húsť, my sami
nestkneme oka do svitu!“
„Niečo teplé…!“ „Tam za dverami
pre prasce mláto — teplé aj —
keď hladný si, sa nahltaj!“
„Och…!“ skvíli opäť v tichu noci,
„i vy — i vy ste v božej moci:
jak vy mne — Boh tak zasa vám.
Ja pred jeho už súd sa strojím
a raz i vy, i…“ „Čo to tára?“
„Ja, mužu, mužu, ja sa bojím,
že nás Boh veľmi za to skára…“
„Hej, ty tam…! Maj sa v pozore!
ti dobre v mojom pitvore —“
„Že dobre?! V pekle lepšie je —
sa duša aspoň zohreje —“
„Chacha! Máš veru pravdu, milý!“
A v pitvore zastone, skvíli…
Kvílilo, stonalo, vzdychalo v pitvore,
stíchlo len na svite v predsmrtnej pokore…
*
Odbila polnoc. V noci šere
podstenou „klop-klop…“ Vrznú dvere
a do pitvora vchodí ktosi;
čuť, kameňom jak šuchá bosý.

„Ktože to? Ký ďas zasa?!“ „Jaj!
preboha, mužu! Sa pomodli a prežehnaj,
rec: Pánboh s nami a zlé preč…“
„Ba nech ho diabli berú! Ja
noc po noc nemať pokoja…?!“

V pitvore šuch-ruch… Tíško ktosi
tam po kameni chodí bosý,
zastone — vzdychne — — stone, vzlyká,
kým kohút nezakikiríka…

Kropili, žehnali po dome, po dvore —
jak polnoc odbije, mrie ktosi v pitvore…

Nebolo tomu pomoci:
klope to, vzdychá, stone, vzlyká
v pitvore noc jak po noci,
kým kohút nezakikiríka.
Uteká čeľaď v strachu, zmätku,
zďaleka každý vyhne statku,
premodlí žena deň-noc v skryte —
a gazda, jaksi z koľaje,
len chodí, mlčí zanovite,
chvíľami iba zakľaje.

Žehnali, kropili po dome, po dvore —
jak polnoc odbije, mrie ktosi v pitvore.

Niet, ach, niet z toho pomoci!
Klope to, vzdychá, stone, vzlyká
v pitvore noc jak po noci,
kým kohút nezakikiríka…
Dom i dvor pustne, že až žiaľ,
niet kto by žal, niet kto by sial,
kde gazda kedys’ v pohodlí…
Gazdiná, ledva navarí,
pri božom kľačí oltári:
azda to, azda odmodlí,
Boh zmiluje sa ešte azda…
A gazda…?
Kdes’ v treťom blúdi chotári.
*
Vídali ľudia dlhé roky:
chlap chodí, chodí pod obloky,
zaklope, nazrie do dverí,
bez prosby a bez dôvery,
pošmúrny, divý, zanovitý.
Ak podajú mu, krajec schytí,
na tvári strach, na očiach hlad;
tak chodí, chodí naporad.
Ak môže dostať trocha mláta,
hltavo poje
a večne hladný ďalej chváta…
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e346">
       </a>
       Vodník
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Rado by sa dievča vydávalo —
ale keby milého len malo!
Márne fintí sa, kde tanec, skokne:
nik neklope na okienku, okne.

„Mamka, mama, je to božia kára,
už i svet sa smeje, ohovára…
nevydám sa (ľudské reči tvrdé) —
večitá mi hanba bude!“

„Dievka moja, sú na všetko lieky,
keď u Boha nie — nuž z apatieky!
Sú i ľudia, čo viac, než my, vedia,
a čo vedia — napovedia.

Na Žitkovej, treťom na chotári,
múdra žena tajne zlieva čary,
z misky v misku — nitku k nitke zvíja…“
„Idú iné — pôjdem i ja!“

„Pôjdeš — a ja s tebou, moje zlato;
cesta iste bude stáť nám za to:
obmäkčí ti čiesi srdce hrdé —
do roka ti svadba bude!“

Na Žitkovej, treťom na chotári,
múdra žena tajne zlieva čary,
šťastnú byľku s vlastnou mieša slinou
a hostie s omrvinou.

Zariekava, nitku s nitkou viaže
(čo sa zviaže, nik nech nerozviaže),
vo tri vrhy božie číta mená
a otčenáš od ameňa.

„Vezmi, dievča, šťastných zelín zberky,
spak ich ruky zaviaž do zásterky,
zatým (čo by priam i zhŕkli svety!)
súdený ti príde na zálety.“

„Mamka, mama, už som opatrená,
skoro bude zo mňa mladá žena!
Uviažte mi, mamka, ručník nový:
pôjdem — zajtra jarmok luciový…

Kúpim si ja hodváb maľovaný,
prihotovím čepiec vyšívaný,
snáď dnes-zajtra… bude stihu potom…?!
Nik nemusí vedieť o tom…“

„Choď len, kúp si, čo ti srdce šepce,
zlato, hodváb na parádne čepce,
ale najprv — že ťa Pán Boh chráni —
krížik striebrom vykladaný.“

Vstala dievka, bez modlitby vstala,
záponku si s čarmi pripásala.
„Hej, zlé nespí (smieškom zahrá v oku),
— snáď už dneska… na jarmoku…!“

Vyjde dvorom, šírym ide poľom.
Kráka havran suchým nad topoľom,
kráka, sťaby káral, veštby zradca:
„Vráť sa…! Vráť sa…!“

Ide, ide, v závej kliesni dráhu,
ide horou, poľom, popri Váhu,
po chodníku — cestou vyšliapanou —
a hľa, švárny šuhaj za ňou!

V meste hluk-zvuk… poludnie zvon hlása…
vrava tíchne: každý prežehná sa…
Iba dievka obzerá sa stranou:
švárny šuhaj stojí za ňou!

Šuhaj švárny, územčistý v vzraste,
na košieľke stužky zelenkasté,
s kosierkom mu klobúk strojne sedí —
ale v tvári dáky bledý…

Nakúpila v sladkom zmätku, v chvate
mušlien, hodváb a i nitky zlaté,
ale čo sa ktorou pohne stranou —
švárny šuhaj všade za ňou!

„Čo kupuješ, čože, moja milá?
A čo si to do záponky skryla?
Na diaľku to vonia kýmsi činom —
azda klincom, lebo rozmarínom…“

A ona sa pŕli, v zástup pätí,
a on oka od nej neodvráti:
„Švárna moja, rád sa na ťa dívam…
poďže pozrieť, kde ja bývam!

Nie ti je to, ako iné, chatka,
je to palác krištáľový skrátka,
a v ňom všetko, čo len srdcu milo,
ani v sne sa neprisnilo!

Krištáľový palác, nevídaný,
dach má celý striebrom vykladaný,
zrkadlové steny v striebre-zlate
a postieľka na zamate!

Po svetliciach — každá maľovaná —
hrnčíčkov mám plno z porcelána:
poklady sú pod nimi, čo skrývam…
Poďže pozrieť, kde ja bývam!“

Sladké reči, pohľad lásky tklivý —
vari to už čarov čudné divy?!
„Nuž, či pôjdeš so mnou, dievka mladá?!“
„Čo bych nešla?! Pôjdem rada!

Pôjdem… iba (kázala mi mati)
čo si ešte krížik kúpim zlatý!“
A keď sa on mračí, azda na tom,
kúpi, viaže si ho s chvatom.

Z Javoriny mrazným víchrom duje,
milý milej cestu zakračuje:
ani nevie ako, z jeho vôli
už s ním stojí v šírom poli!

Na Inovci hladné vrany kráču,
bosorky tam na omelách skáču,
gazdiná im v ježibaby stroji
luciové hody strojí.

Vedie si ju, vedie ani decko,
omámenú láskou pod Turecko.
Na Turecku Meluzína kvíli…
Pri Váhu sa zastavili.

„Čože to máš, milý, aké oči?
Ani voda z krútňav, kde sa točí!“
„Také ja mám oči, moja sladká,
ako vodná pani, moja matka!“

„Aká ti je ruka stuhlá, tiahla!
Keď objímeš — sťaby smrtka siahla…“
„Ani moja ruka nie je inou,
ako vodníkova pod hladinou!“

Hľadí mesiac bledý, vše sa schová,
ani zmdlelá hlava umrlcova.
„Kamže ma to vedieš, hriešnu stvoru?!“
„Do šíreho svojho dvoru!“

„Pusť ma — pusť! Jaj, hrôza! Bojím sa ti —
tmí sa — a mňa doma čaká mati —
kam si ma to, nešťastnicu, zlákal?!“
„A ja som ťa dlhšie čakal!“

„Jaj! Veď vodou zmočila sa noha —
nejdem — pusť ma, pusť ma, ak si z Boha!“
„Si raz mojou, ľudská stvora, v čine;
pôjdeš — ako išli iné!“

Zmdlela hrôzou… prosí, modlí, stená.
Do vody ju strhol po kolená,
v hĺbku vlečie ju, už mŕtvu spola…
biedna k Bohu pomoc volá.

Zaklial… zmizol vo vode jak skala.
Voda mu ju hlbšie neprijala,
po kríž iba, na hrdle čo mala —
tak tonula — zamierala!

Zľutoval sa milý anjel boží…
Na prievoze z vody pri podnoží
vylovili prievozníci ženu,
zmrzlú spola — spola utopenú…

Na Luciu (a to rok po roku)
vodník sa im vláči ku obloku,
na oblok im klope, hrozí, volá:
„Poďže, keď si sľúbenou mi bola!“

Matkina len modlitba ho zdolá.
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e360">
       </a>
       Lesná panna
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       <span class="bold">
        <strong>
         I
        </strong>
       </span>
       O polnoci luna bledá
do obloka ticho sadá,
hľadí: smutná mladá žena
nad kolískou naklonená.

Smiech, spev, huriavk dookola,
chlapi, ženy kolo stola.
„Pime, kmotre! ničia vina,
že mám dcéru a nie syna!“

Matka mladá mdlobou padá.
„Eh, čo smútiš!? buď si rada:
máš si dcéru — ničia vina!
nie dediča, nie ja syna!“

„Tíško, ticho! choďte zdraví…
gazdiná nám z cesty vraví —
k takej rado zlé sa schýli…
žeby sme ju opatrili!

Nôž jej dajte, chleba striedku,
pod hlavnicu soli špetku,
cesnak k tomu — zrobiť kolá —
z nich zlé von ju nevyvolá!“

„Eh, vy baby! practe sa mi!
obsypem ju dukátami
a sám diabol — ručím za to!
dušu nechá — vezme zlato!“

Smiech, výsk, huriavk dookola,
kmotri spití kolo stola,
v horúčave mladá žena
nad kolískou naklonená…
       <span class="bold">
        <strong>
         II
        </strong>
       </span>
       Dieťa spí… mať na svitaní
strháva sa v polospaní,
kým jej spara čelo rosí,
na obloku „klop-klop“ ktosi.

„Klop-klop-klop-klop…“
„Jaj!“ sa zdesí.
„Poď-poď-poď-poď…“ —
„Čo si — kde si?!“
„Ťuk-ťuk-ťuk… poď-poď-poď…“

Ide, ide, istá cele,
spara v hlave a mráz v tele,
a necestou, spoza krovia:
„Poď-poď!“ vábi, volá znova.

Šíp ju kmáše, skálie pätí
a hlas vždy len na ústrety:
„Poď-poď-poď-poď —
poď — poď…“
*
V deň len druhý pri priepasti
našli ženu v kroví, v chrastí,
pri nej dieťa v chrastí, v kroví
ani lupeň ľaliový.
       <span class="bold">
        <strong>
         III
        </strong>
       </span>
       O polnoci luna bledá
do obloka tíško sadá,
hľadí: smutná mladá žena
nad kolískou naklonená…

Dieťa spí… By myslel ktosi,
že to perla božej rosy,
že to lupeň ľaliový
padol vankúš na ružový.

Dieťa spí… mať na svitaní
strháva sa v polospaní —
v oblok ťuklo, v dverách puklo,
biela žienka ako blízky
smelo stala u kolísky.

Sklonila sa k decku, hrave
v očká hľadí usmievavé
a kým slasť jej v tvári blysne,
dieťa berie, k ňadrám tisne…

Stŕpla, hrôzou primrazená,
skríkla desom mladá žena,
skočí — ku kolíske letí —
hľadí: prízrak — mam — sen asi…?
nad belčovom luna svieti,
ona to tam lúčom hrá si…?!

Dieťa spí… Sťa poklad zlatý
striehne si ho jeho mati.
Biedna zašlé v pamäť volá:
„Čo sa stalo? Kde som bola?!“

Hľadá v mysli, hľadá, snorí,
až sa, biedna, do sna zmorí,
no, i zo sna vše sa zdesí:
„Dieťa! Moje dieťa — kde si?“

A i vo sne tajnú tuší
záhadu kdes’ na dne v duši.
       <span class="bold">
        <strong>
         IV
        </strong>
       </span>
       Idú roky… Dieťa rastie —
rastie v devu — deva v šťastie,
deva v krásu… a kam vkročí,
beda, kto jej pozrie v oči!

Oči, hviezdy nezbádané —
beda, kto sa pozrie na ne!
nezabudne nikdy na ňu,
na tú krásu nevídanú!

Mati v truhlu plátno skladá.
Pod oblokom chasa mladá
piesňou volá, piesňou stená:
„Hej, Ilena! Hej, Ilena!“

A Ilena lesom sama,
zmĺklou nôckou pod hviezdama,
kým ju vábi chasa mladá,
hľadá čosi — hľadá, hľadá…

„Hej, Ilena! Hej, Ilena!
aká mi ty budeš žena?!
Dievky v krčme hýria plesom —
a ty sama blúdiš lesom!

Hej, Ilena! Hej, Ilena!
aká mi ty budeš žena?!
Moje srdce láskou zmiera —
a ty mramor — dnes jak včera!“

Vzdychá šuhaj pod okienkom,
deva k lesu z ruží vienkom:
„Za ňou šuhaj! padni hrádza!
nech ťa už viac nezavádza!“

Ide, ide podvečerom
za nevestou lesa šerom,
ona pred ním — motýľ hravý,
a on lovec nedočkavý.

Stratil chodník, zblúdil cestou
za bludičkou, za nevestou:
čos’ do húštia čiernou nocou
tajomnou ho vábi mocou…

A tu zrazu z húštin, z diaľky
svetlo blyslo znenazdajky:
pri mesiačku po úbočí
v tanci diev sa kolo točí.

A tie panny — kvetná stuha —
jedna krajšia ako druhá!
Medzi nimi ona, drahá,
Ilena, jaj! polonahá!
iba zľava, iba sprava
čo ju vlasov kryje riava.

Jak ho zočí zoči-voči,
ku nemu sa v tanci stočí
a ho vábi a ho volá:
„Poď do nášho, milý, kola!“

„Jaj, Ilena! Jaj, Ilena!
čo je s tebou, premilená?!
domov poď, bo zlé ťa zdolá…!
Ty nie si tá, čo si bola!“

„Hoc i nie som, čo som bola,
poď do nášho, milý, kola!
láskou jatý — láskou vzňatá,
poď do môjho do objatia!“

„Jaj, Ilena! zlé ťa zdolá…!
ty už nie si, čo si bola!
tvoja náruč iba ľaká,
oči — oči vlkolaka…!“

„Nehľaď na ne — nehľaď v oči —
poďže s nami po úbočí!
svadobný nás tanec spojí —
veď si mojím — veď sme svoji…!“

Ovíja ho ramenami,
omamuje pocelami,
a ho láska a ho volá,
panna spola, prízrak spola —
ach! že vari neodolá…!

Ovila ho ramenami,
uláskala pocelami —
už on v tanci po úbočí
s pannami sa v kole točí,
omámený — očarený
klamnou láskou zamárnený…
*
O polnoci luna bledá
na tisinu tíško sadá.
Hľadí: mŕtvy šuhaj v stráni
machu leží na postlaní…

Letí chýr o lesnej žene…
A niet zvesti o Ilene.
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e386">
       </a>
       Chíram a Sulamit
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Na zlatom stolci, v zlatohlave
kráľ sedí, múdry Šalamon;
v kráľovskej moci, v skvoste, v sláve
je kráľov všetkých kráľov on.
Sám, mocný, vládne Izraelom
po Dávidovi v poradu,
i klonia sa mu v svete celom
a strážia milosť pohľadu.

On po Jehovu zákon tvorí,
sám umom v ľudstve jediný:
zná vecí viac než piesku v mori —
i duše zbáda hlbiny,
ho slabosť ducha nepodroní
a nezlomí ni jeho cnosť —
zná odkryť tajov všetky clony,
a vidí: márnosť nad márnosť!

Má um i srdce v svojej moci,
nenávisť, lásku, slasť i žiaľ,
je silný veliť vo dne, v noci,
a nieto, kto by odolal!
Sedemsto žien zrak jeho hľadá,
ó, šťastná, čo ho privábi!
On, silný, pieseň piesní skladá
milostnej kráľke zo Sáby.

Keď v zlate na tróne on sedí,
v pokore kniežat vôkol roj;
k pohove hudba, umien vedy,
žien bujná krása, pych a hoj —
k veseliu víno perlorodé,
k ozdobe šarlát, možný skvost —
však vidí: vo všetkom tom zvode
len márnosť — márnosť nad márnosť!

Z večera sadom vonným, stmelým
kráľ voľne kráča, sám a sám…
pohľadom, citom zduchovnelým,
sa k nebies vznáša výšinám.
Sú blízke mu i hviezdne svety,
v nich báda um, v nich kochá cit —
vtom, ajhľa, v ústrety mu letí
najmladšia dcéra, Sulamit.

Východu kráska, sľubná žena
v dieťaťa slastnej podobe,
kráľovsky tielkom vypestená
i trónu k skvostnej ozdobe —
otcovo rajské zlaté vtáča
a nanajkrajšia z najkrajších…
V dôvere ku otcovi kráča,
na čielku mrak, na ústkach vzdych:

„Ach, otče — hrôza, neslýchané —
tá drzosť smelca nemravy!
Tu ti ma stretne — ledva stane —
a ledva ti ma pozdraví!
Jaj, otče…!“ — „Ktože, moje dieťa?“
„On — smelec kýsi… neznámy…
mne také…! Veď som tvoja dcéra!
Ho stresci — pohroz mukami!“

Kráľ pousmial sa… očiek dvoje
jak srdom plá i modliká!
„Sa stane, dieťa! Rec len, kto je,
a smelec iste odpyká!
Rec iba, kto je!“ — „Neviem sama…
Sťa vo sne, ako v blúznení
tu chodí večer pod hviezdama —
tak krásny — a tak vznešený!
A pritom —“ (vzbĺkne znezrady),
„ti ani na mňa nehľadí —
ach, on ti na mňa nehľadí!!“

Jak vzbĺkla — zmĺkla… Mesiac plný
vtom muža zjasnil postavu,
tvár bledú, pohľad duchaplný,
postavy krásu zriedkavú.
Pútave vážny, v zamyslení
umelca, v očiach svätý vznet —
ach, rovného mu v svete neni —
nad neho niet — nad neho niet!
„On!“ šepla — a jej dýchať nedá,
jak preľakla sa, zmámená,
sa ku otcovi túli, bledá,
sťa laňka strelou zranená…

A príchodzí sa strhol v snení
a kráľovi sa pokloní —
Sulamit zazrel — v zamyslení,
zrak rýchle stranou odkloní.

„Aj, tohto strestať žiadaš, milá?!
Nie — nemôž, čo by sám i chcel!
Ťa vlastná pýcha poranila:
to Chíram — chrámu staviteľ!
On múdrosti je plný… z medi
on robí, zo zlata… v podobe
i Cherubínov naposledy,
na oltár, chrámu k ozdobe!

Hej, Chíram slávny… Syn on vdovy,
Týrskeho syn… Hoc umelec,
hoc rovného mu v svete neni —
ty kráľovská si dcéra preds’!
A devou si… sa netráp na tom,
na umení a múdrosti:
zdob perlami sa, zvonným zlatom
a iné z mysle vyhosti!
Len krásnou buď…“ —„Jaj, nesladí…
len prečo na mňa nehľadí…?!

Roj kniežat ku nohám mi padá —
a ja sa s nimi iba hrám
a žiadneho z nich nemá rada
Sulamit tvoja — vieš to sám…
A tento…! rúcho jeho prosté,
sa k dvoru ani neradí —
a pýcha jeho rastie — rastie —
on ani na mňa nehľadí…!“

Posmutnel ľudský všemohúci
kráľ nato — teplý oka žiar
a úsmev pritom tklivý, vrúci
milostne skrášlil jeho tvár.
On, mužský silný, zduchovnelú
tesknotu javí, plachý cit —
i hladí devy rúčku vrelú
a tíši krásnu Sulamit:

„Jak smrť je silné milovanie —
a milosť nad med sladká… však
ti nemožno kázať nenávidieť,
kto miluje — a naopak…
Tak, možno, Chíram… Ty, jak vidíš,
a vidím ja — ty bez umu
Chírama tiež tak nenávidíš…“
„Ach — veľmi…! Ale… rozkáž mu…“
„Čo?“ — „Stresci ho!“ — „Zač?! moja milá,
jak detská si — jak pošetilá…“

„A predsa chcem!“ si nôžkou dupne,
zas hnevu mráčok v obočí:
„Nač večne v hviezdach báda spupne,
keď mne má pozrieť do očí!
A keď mi to tak proti vôli,
mi radosť kazí — nádeju…
A keď to bolí — ach, tak bolí,
že vše ma slzy zalejú…!“

„Choď búvať, dieťa, a vstaň zdravá —
Jehova s tebou zaveľa!
Ja zlatého ti pošlem páva,
s ním hraj sa a buď veselá!
Si krásna, múdra… Vydaj sa mi,
ak sa ti cnie…! Dám drahokamy,
kráľovské veno — kniežati!
On jak ja svet ti vyzláti!
Ťa vydám — akže sa ti cnie…“
„Jaj, otče, nie!“

Šla — pošla domov… Hviezdy milé
však bez účasti hľadia dol’
na milovanie pošetilé,
na nenávisť, na slasť i bôľ…
*
Kráľ ďalej kráčal tmavým sadom
(v ovzduší vonných ľalií van),
i prešiel cyprov stromoradom,
kde Chíramov, hľa, voľný stan.

V ňom Chíram nocou, v tomto stane,
vo vonnom dreve, vo zlate
ozdoby tvorí nevídané,
kvet tekvíc, jabká zrnaté.

Kráľ hľadí: zlatom na podnoží —
jak génij stvoril ho i cit —
Cherubín, jasný anjel boží,
v podobe sladkej Sulamit!

Pred Cherubínom Chíram kľačí
v hlbokej dume, v tvári slasť…
Sa v jeho očiach ľúbosť zračí,
i beznádeje bôľna strasť…
Kráľ pozastal… v raz porozumel
umelca zápal — devy bôľ…
Sa vrátil späť a smutný bol.
*
A v loži mäkkom, v loži zlatom,
kým Chíram v kráži zrie ju svätom —
v ľúbosti kráži — smutná krása
slzami bôľu zalieva sa:
„Ach, Chíram! Chíram!“
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e400">
       </a>
       Pustovník
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Bol jeden mních, bol mladý mních.
Pre kláštor vo dne zbieral dary,
noc božom trávil pri oltári,
v modlitbách Bohu ľúbezných.
Jas v očiach, v duši žiadnych vín,
bol krásny ani cherubín.

Mier v duši — mier a pokora,
vychodil ráno z kláštora,
večerom, svetom zmorený,
späť navracal sa skľúčený.
Skľúčený sveta hriechom, zvodom,
tesklivý hriešnym nad národom:
smiech šumných diev a krása žien —
blud a brud on v tom videl len;
chránený kríža svätým znakom
on so sklopeným chodil zrakom.
Keď pre očistu zašiel v chrám,
vždy túžil v púšť — byť sám a sám.

Sa stalo, jak si žiadal, zvykom:
šiel do hôr, stal sa pustovníkom.
Šiel v pokore a pre úľavu,
sťa šiel by k Bohu na návštevu,
pod jasné božie obloky —
a les ho prijal hlboký,
hoc cestou tŕnie a i hložie —
sťa náručie by mäkké, božie.

Žil v lese mních, žil blažený,
za spevu, pôstu, modlení.
Nad hlavou boru mäkký stín —
nádherný boží baldachýn —
a tíš a súlad okolo
a sveta sťaby nebolo —
les celý jeden tichý chrám —
a on v ňom šťastný — sám a sám…!

Žil v lese mních, žil blažený,
na speve, žalmoch, modlení.
Žil rok — žil dva — žil roky tri
a ľudskej stvory nespatrí.
Len plachá srna na úbočí
návštevou k nemu niekdy zbočí,
len havran zo zaviatej hory
vše sa mu chmúrne prihovorí,
len očká fiál zrosené
mu v oči hľadia zasnene
a v jeho spevy, sväté dumy,
les iba v odvet nocou zšumí…

Však zjara, vesny v znamení,
jak sa to všetko premení!
Sotvaže drozd po zimnej chmúre
naladí k slávnej ouvertúre
a za ním vtáčie árie —
jak les i tvor — jak ožije!
Jak slávnostný zvšiaď ruch a hluk!
Kukučka v smiechu: „Kuku-kuk!“
hrdlička vesnou zmladlá, jará,
laškovne k družke prehovára,
kým taktiež holub divý hravo
holúbke dvorí naliehavo,
ju prosí, láka, citom jatý,
až prekoná pyštek zlatý,
k druhovi v láske prikloní…
Na medzi čosi zazvoní,
akoby z hviezdnej diaľky zove:
to kvety-zvonky fialové
strieborné rozviazali hlásky
i zvonia — zvonia… Bez otázky
tajomné čosi zvonia… Čo?
Ľúbostné čajsi ledačo,
o všeobecnej otázke,
čo lesom vládne — o láske!

Načúva mních… A za jara,
čo nikdy nezažíval, pritom
tajomným zvukom, vidom, citom
sa duša jeho otvára.
Svätcova duša dokonalá,
čo láskou iba k Bohu lkala,
čo sama svätyňou je — chrám…
I vidí, že je sám — tak sám…!!!

Žil mních, žil ďalej v lese, žil,
raz modlil sa — raz nemodlil;
to svätosť v duši — nemota
zas i sladká tesknota — — —
A vše mu srdce zšveholí
a vše ho duša zabolí,
že roky žil (či Boh to chcel?!),
čo ľudskej stvory nevidel,
ľudského roky nečul hlasu,
ni nezrel devíc sladkú krásu —
kým dolu, ako v odveku,
sa človek v túžbe neodolnej
ľúbosťou druží k človeku…

Les šumí… ako v doprovod
v nebeský, hviezdny chorovod —
akoby nebies na organe;
len chvíľou sťaby v žase, stane;
čajs’ prelúdium k sladkým hrám…
A on tak sám… tak sám… tak sám…

A duša svätca zšveholí
a srdce prudko rozbolí
v tom tichu, večnom, odvekom:
že nie je — nie je človekom!
I zjasní sa mu odrazu,
že žije podľa rozkazu
ním Tvorca tvora spial i kvet:
naplniť láskou celý svet…
A svätca duša dokonalá,
čo láskou iba k Bohu lkala,
vše túžbou sa sťa ohňom vzňala
(až neha oko zarosí):
žiť komusi — mať kohosi!
Keby tak dobrá mamička,
alebo vlastná sestrička,
či iný, milý ktosi, žil,
čo by ho zrakom pohladil —
kto by mu nežne, poľahučku,
na čelo vložil bielu rúčku —
či v žalospevoch svätom času
pridružil hlas svoj k jeho hlasu,
keď pred Bohom on skláňa šiju —
v úplnú viery harmóniu…!

Tak túžil, zmieral, k Bohu lkal,
až zázrak sa, až zázrak stal.

Raz večer mních do lesa šiel
med vybrať zo pňa divých včiel.
Zaťal on do pňa prvý raz,
počuje z neho čísi hlas:
„Nerúbaj ďalej — nerúb blíž,
lebo mi rúčku poraníš!“
A keď on zaťal druhý raz,
počuje zo pňa čísi hlas:
„Nerúbaj ďalej — nerúb blíž,
srdiečko moje poraníš!“
A keď on zaťal tretíkrát,
rozletí strom sa nastokrát
a zázrak! čo sa nestane?!
Panna mu k boku zastane,
panna sťa z kvetu ľalie
(či kvet sám v stvoru ožije?) —
i rečie mu viac očima:
„Na nôcku k sebe vezmi ma!“

Že kto je, čo je, zabudol:
vzal devu, vzal — a šťastný bol.

Žilo to s mníchom ktosi-čosi.
To anjel bol? Či panna z rosy?
Milosti božej znamenie?
Či hriešne zmyslov mámenie…?
Žilo to s mníchom v taju lesa,
bledušká, útla ľalia;
mu v radosť život zavíja —
však on jej rúčky nedotkne sa.
Dni plynú, ples jak po plese.
Za zory už sa prebudila
tajomná jeho zlatá víla
a cez deň zháňa po lese,
so všetkým citnej vo zhode,
čo v nešťastí je, nehode:
ospalú zo sna budí lienku,
jej „klop-klop“ tíško na okienku,
čmeľovi medu predloží,
mravcovi batoh preloží,
tu včielku kriesi potichu,
skrehnutú v kvetnom kalichu,
tam motýľovi, ak sa stane,
krídelko viaže dochrámané,
pohojdá zlatú vážku stíška,
nazberá rosy do kalíška,
bodliačik zvädlý poleje —
nešťastie žiadne neobíde
a všade za ňou dobro zíde
a všade lásky naseje. — — —

Že všade…?! Všade, ach! i v tom,
i v srdci svätca netknutom.

Svet luny striebrom zaliaty,
sťa dobrým kúzlom zakliaty,
v náručí božom spí a sní
sen božej lásky čudesný.
Spí vtáča k družke stúlené,
kvet hlávku sklonil zasnene,
na nebies zlatej na podstene
ku hviezde hviezdka pritúlene
dol na zem hľadia z nebies dvier,
jak na svet boží stúpa mier.

Zaspala tam i deva — hej,
v mníchovej chyžke voňavej,
nevinný v čistom svätokráži —
kým svätec, sťaby ku ochrane,
noc celú bez sna, hlavu v dlane,
sen devy predo dvermi stráži.
Les šumí… šumí… Lesa šum
do jeho padá čudných dúm —
a keď len lístok zaveje,
celý sa strachom zachveje,
a keď len konár v hore spraská,
v zdesení do húštiny hľadí,
že z hory ktosi stúpa, bledý,
neznámy ktosi: zvod — hriech — láska…?

— — — — — — — — — — — — — — — — — — —

Na lôžku z materinej dúšky
zaspala deva zvečera,
i spí, jak očká zavrela.
Mier sladký z tváre dievčej dušky
a neha hľadí anjela.
Mních, poopretý o veraje,
na spiacu mlčky pozerá…
Už v jeho duši bez otázky
niet bázne ani beznádeje,
len plno lásky — plno lásky!
A žiadosť jedna veliká,
čo celého ho preniká:
bez hádky — a či s umom v hádke,
pobozkať devy ústa sladké!

Čo stalo sa — čo stalo s ním…?!
Sa pripil k ústkam ružovým.

Zľakane a či vyčítave
mu zrela v oči nedočkavé
a ako prelud ďaleký,
tak zhasla — zmizla naveky.

— — — — — — — — — — — — — — — — — — —

Žil mních, žil ďalej v lese, žil,
nespieval, ni sa nemodlil.
Dni letia — — — on už nie je mladý.
A predsa hľadí len a hľadí,
nie mŕtvy, ani neživý,
sťa jeleň večne žíznivý,
kde chodníček sa z húštia hadí…
V zhasnutých očiach sa mu zmarí,
keď konár, vetrom čajsi, spraská,
že chodníčkom ktos’ kráča… Vari
bledušká, vzdušná jeho Láska…?
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e414">
       </a>
       Utopená
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Ta dali dievku, ta dali,
za nemilého vydali,
zviazali rúčku s nemilým,
rozťali srdce s premilým…

Niet šťastia, hoc i hrdý dom,
keď smutné oči plačú v ňom,
keď srdca vábne na otázky
túženej nieto ozveny,
sladkého slova — slova lásky.
Raj zemský to — no zavrený.
Z bohatstva jeho, prepychu
nič nevyťaží, bez otázky,
muž, po práci keď náhradou
prevzácnych šťastia pokladov
v domove svojom nenachodí —
keď žena miesto polahody
za smútku šerou ohradou
len vzdychá, vzdychá potichu…
A keď i ústa zaspievajú,
i v piesni iba slzy lkajú:

„Hodina mi je deň
a deň mi je týždeň,
týždeň mi je rokom
s nemilým človekom…“

Počuje muž ten ženy spev,
i budí v ňom len žiaľ a hnev:
„Som ti už riekol nastokrát,
že tvoje piesne nemám rád!
Do spevu skrývať kiesi taje —
máš divné, žena, obyčaje!
Chcem, aby si sa radšej smiala
a aby si ma rada mala,
tak, ako si mi prisahala!“
„Veď počkaj, budem sa i smiať,
snáď budem ťa i…
tak, ako som ti prisahala!“

Sa zalklo slovo v bolesti
o milovaní, o šťastí,
kým z očí, z očí muky nemej
žaloba lásky zamárnenej…
Kto číta z duše zrkadla,
keď bolesť na dno zapadla,
predstavu túžba keď ti zláti,
čo sa už nikdy nenavráti,
keď, prítomnému ďaleká,
za šťastím duša narieka?! — — —

Deň dlhý, chmúrny, hoc i krátky,
bez smevu, lásky bez pozlátky.
Noc za ním clivá, bolestná,
bez súzvuku a bezo sna.

„Čo vzdycháš, žieňa? Čože ti je?“
„Var’ niečo zlého sa ti snije?“
„Za mamkou azda…“ „Jajajaj,
ba za bábikou nebodaj?!
Za mamkou! A ty hľaď, jak v taju
jej líca vädnú, obledajú!
Za mamkou!… No vedz: dosť mám už
tých vzdychov-mrnkov! Tvoj som muž,
keď si raz šla — keď sme sa vzali…“
„Ja nešla som — mne nakázali…“
„Hej, no dnes pozde otázky,
či z lásky a či z nelásky!
Nie nato bral som si ťa, ženu,
by mladosť som mal zamárnenú.
Chcem, aby si ma rada mala,
tak, ako si mi prisahala
(hnev a i ľútosť zvrie v ňom varom),
hej, prisahala pred oltárom!“
„Veď čakaj, čakaj, časom snáď
budem ťa azda rada mať —
tak, ako som ti prisahala…“

Nečakal.
Sprvu zo vzdoru
vše nazrel vedľa do dvoru,
kde dievka ako malina.
Deň zrána spevom začína
a pozde večer na otázku
jej zazvoní smiech pri prielazku,
i poteší ťa zďaleka,
kým doma — tá — len narieka,
nemilá, chmúrna sťa tieň chodí…
Ktože ho od nej vyslobodí?!
A z hnevu vše i zo vzdoru
vše zašiel vedľa do dvoru,
až v posled hlava sa mu točí:
že tú vzal a nie, Bože, túto!
Kdeže len, kdeže podel oči?!
I ľúto mu je, z duše ľúto.

Jak ľúbosť vzrástla v potaji,
Boh videl — a svet nestají.
Jak myseľ skrsla hriešna, zlá,
to tajnosť bude večitá.

— — — — — — — — — — — — — — — —

Raz pod jazerom v príslope
máčali dievky konope.
Než mesiac vyšiel spoza stromov,
skončili prácu — pošli domov.

Len jedna z nich tam, mladá žena,
zostala nimi opustená.
Už mesiac hore v podoblačí,
a ona ešte snopy vláči,
sa ešte morí bez pomoci
zavŕšiť prácu, hoc i v noci.
Tíš dokola, tíš jazerom
sťa poľom mŕtvych, cmiterom.

Sa lístok nehne noci v taju.
Len hviezdy nebom trblietajú,
len mesiac v lesku jazera
sťa bledá, trúchla príšera.
Chvíľami výkrik prenikavý
prehĺbi clivý noci čas,
sťa smrti hlas — sťa smrti hlas.

Sšušťalo v húšti — zas a zasa!
K jazeru ktosi prikráda sa.
„Jaj, kto to?“ skríkla s desom už.

„Ja! Nekrič, nekrič, ja, tvoj muž!“
jaks divne sa jej ohlási,
„či sama si — či sama si?
Ti pomôcť idem,“ prehovorí
(výstražne kuvik skríkol z hory),
„ja podávať ti budem snopy,
ty do jazera choď z priekopy —
ta ďalej choď — choď do vody —“
a hlas mu divne zachodí.

Poslúchla, do jazera šla
a razom po pás zapadla.
„Jaj, mužu, mužu, ja sa bojím!
Tu nieto dna, tu neobstojím!“
„Len ďalej choď, len ďalej choď,
je tam i dno, veď je tam brod.“
Poslúchla, o krok ďalej šla
a po hrdlo až zapadla.

„Preboha, ratuj!“ „Počujú,
čuš — nekrič!“ „Veď sa top…“
„I nech ťa diabli ratujú!“
a na hlavu jej hodil snop.
„Ach — pomôž… Nemáš srdca zbla…“
„Však si ma ľúbiť nechcela!…“
„Ach, budem — budem už…“
„Čuš!!!“

A výkrik smrti, prosbu, des
pohltia tma a hrôzou zmĺkly les.

— — — — — — — — — — — — — — — —

Prv než ju voda prijala,
tri razy k Bohu zvolala,
tri razy svoje biele ruky
ku nebu v prosbe zopäla.

Nezľútili sa nebesá…
Na strome lístok nehne sa,
len noci v šere na jazere
čo zakrúžili kolesá…
*
V deň tretí, len čo prijala,
tá nemá voda vydala.
Jaj, ale hrôza pozrieť! Ach,
to mladé tielko — des a strach!

Pod trúchlych vrbín zásterou
strašidlom pláva, príšerou,
vírom sa točí v zákrute.
Noženky raci načali,
rybenky oči vyžrali,
len rúčky biele, netknuté,
len rúčky čipiek spod lemu
vystreté sťaby k objemu…
*
Nebolo ešte do roka,
už hudba zhrala do skoka:
v bohatstve, v šťastí, v pohodlí
sa ľahko mladí dohodli.

A sotva stíchli na dvore,
muž s mladou ženou v komore,
ona sa sladko k nemu vinie:
hja, kde je láska — šťastie iné!

Keď prišla polnoc pri dôvere,
tichučko-ticho šťukli dvere
a zďaleka a zďaleka,
ako keď voda oteká:
„Čľap! čľap!“

„Jaj, žienka, aká si!“
muž len sa zo sna ohlási,
„ako kus ľadu ruka ti je —
preč ruku, žieňa, z mojej šije!“

„Nebodaj zlý máš iba sen?
Tu sedím, netkla som sa ani, 
si čepček viažem maľovaný…“
Vtom zmĺkla… Izbou šerý tieň —
šťuk dvere — a sa zavreli.
Muž stŕpol divom znemelý.

Deň prešiel v šťastí, za dňom noc
a s nocou záhad tajná moc:
sotvaže polnoc nadíde,
kto príde, kto ti nepríde —
muž s desom zo sna budí mladú:
„Jaj, neobjímaj, keď si z ľadu!“
„Čo sa ti robí? Čo ti zase?…“
Zamĺkla. Izbou tieň sa trasie,
nad lôžkom bludičkou sa vije —
a mokrá ruka kolo šije…

Muž ráno v zmätku, v nedôveru
zachodí tajne ku jazeru:
„Je živá?… mŕtva prichodí?…“
I hľadí, hľadí do vody
a zrazu — Bože, kričí! Ach nie!
Hlas to nebol ľudský — ničí:
vták iba skríkol v húšti stromov.
Zdesený, zmĺkly pošiel domov.

— — — — — — — — — — — — — — — — —

A od tých čias tak každú noc
(desivých záhad tajná moc):
sotva muž s mladou v komore
a sotvaže sa polnoc blíži,
prichodí ktosi po dvore,
nad lôžkom šerý tieň sa níži
a izbou „čľap-čľap“ zďaleka,
ako keď voda oteká…
A muž už z hrôzy sotva žije:
objímajú ho čiesi ruky,
ľadové ruky kolo šije…

Dňom úľava zas nadíde.
Smiech mladej ženy, ako vlani,
pre radosť, potechu mu zvoní.
Však zakaždým on ustrnie:
„Sa nesmej, nesmej, nie sa — nie!
Čuj, ako kričí, ako kričí!
Nesmej sa — azda nepríde…“

A keď noc po noc tieto muky,
keď noc jak noc len prichodí
ten istý prízrak — mokré ruky —
zúfalec skočil do vody.
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e428">
       </a>
       Ilčík
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Hej, hory nádašské, s nádašskou rovinou,
aký sokol krúži nad vašou bučinou?

Nekrúži to sokol kolesom lomeným,
lež Ilčík, kapitán, pod forgom zeleným.

Pištole za pásom, valaška u boka,
hej, tesná je pánom tá cesta široká!

Tá cesta široká, chodníček krvavý —
čo raz v sebe skryje, nikdy viac nezjaví!

I ten mesiac bledý mlčí sťa z rozkazu,
keď kupec abo pán keď zjajkne odrazu.

Na vrchu Barvínku, červenom pri vínku,
rezká hôrna chasa večerom schádza sa.

Z večera hodujú, k polnoci tancujú,
v Trnave jarmok bol, na zboj sa hotujú.

Gajdence v povoli, fujara šveholí:
„Hore ju, od zeme! Hej, len raz žijeme!“

„Nie sme už dvanásti, — ale kto sa ľaká!
Nič to, že nás všetkých šibenica čaká!

Nečaká svetlica, lež iba temnica,
za našu slobodu istá šibenica.“

„Dnes je pánom dobre, kým poddaný žobre —
keď sa to obráti, ktosi to zaplatí krvou i dukáty.“

„Jalovka pečená, lacno ťa sekali,
vínečko červené, draho ťa predali!“

Takto ti spievajú — spievajú, tancujú,
v Trnave jarmok bol, na zboj sa hotujú.

Jeden len netančí, ani sa nesmeje:
„Hej, Ilčík, kapitán, čo s tebou, čože je?!

Hlávka ťa zbolela, či milá strápila
a či smrť predtuchou na teba skočila?“

„Mňa milá netrápi a smrť ma nedesí,
len myseľ mi kamsi zapadla za lesy.

Letela holúbka dúbravou zelenou…“
„I nechže ju skropí krvičkou červenou!“

Smiech, výskot ozvenou zapadol v chotári,
a Ilčík, kapitán, chmáru má vo tvári.

Od pahreby skočil, valaškou zatočil,
do húšťavy vrazil — jastrab za korisťou —
už ti je, holúbka, už ti je smrť istou!
Skaza istou!

— — — — — — — — — — — — — — — — — — — —

Dennica sinavá spoza chmáry kuká
a Ilčík, kapitán, strežie spoza buka.

Slniečko vychodí, les sa v žase modlí —
Ilčíkove oči do diaľky sa vbodli.

Zdunelo, zhrmelo — les šumom zakypí:
grófa Apponyiho štvorsprežné paripy.

A pred tie paripy Ilčík vraz vyskočí
a zo dvoch karabín blysne sa do očí…

K hintovu priskočí… V ňom ktosi zastene,
sťa vtáča z konára keď padá zranené…

V hodvábe, v baršúne, najkrajšia na svete
panna sťa ľalia — ľalia v rozkvete…

Ako keď za rána zorou sa rozsvetlí,
oči im sňali sa — duše sa postretli

a Ilčík, mocný pán nad horou-chotárom,
zblednutý, akoby pred božím oltárom,

očú sňať nevládze v obdive, v úsmeve —
až zo sna strhne sa a „Pohni!“ zareve.

Zdupkalo, zhrmelo (hej, veď im povoľa!)…
Len Ilčík, kapitán, ani tá mŕtvola…
      </span>
     </p>
    </div>
   </p>
   <p>
   </p>
  </div>
  <div>
   <div class="titlepage">
    <div>
     <div>
      <h2 class="title">
       <a name="d56e443">
       </a>
       Umrelec
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Za tichej noci, k nedeli,
hrob kope hrobár veselý.

Klobúčkom pierko od milej,
v sklenici vínko — holahej!

„Kto zomrel — ten tam, nežije!
Pozajtra milá moja je!“
a vše si vínka upije.

V márnici hŕba — kosť a kosť…
Oj, márnosť sveta nad márnosť!

Tu lebka škľabí sa, tam hnát,
kedysi pyšný celok snáď…

V márnici, v kúte, príšera:
kostlivec múry podpiera.

Sto rokov azda, šíriac strach,
tam stojí kliaty otcovrah,

kým nenájde len dakoho,
čo z kúta, z kliatby vezme ho.

Za noci, priamo k polnoci,
volá ho hrobár k pomoci:

„Hej, ty tam! Nestoj ako snop!
Poď, so mnou rob, poď, so mnou kop!

Či pre teba to ťažká vec?“
I uškľabí sa umrelec.

Dvanásta zneje po poli.
„Hľaď, vínka ešte dopoly,

piť chcel bys’ — tančiť? Ľahká vec!“
i hne sa z kúta umrelec.

Nie nadarmo ho prekára!
Štrk, kosti, hrk a hrk a štrk,

odrazu lapí, čo sa chlapí,
okolo hrdla hrobára,

rukou sa k nemu privesí,
na dúčeľ druhou udrie si

a kosti hrk! a kosti štrk!
a hrobár z hrôzy ani muk!

Rád by už prestal — strašná vec! —
no ani kliešte umrelec

ho k sebe rukou pripiera,
na dúčeľ druhou udiera

a krepčí, krepčí bez ducha:
„Som našiel blázna — ichuchá!

Keď si ma volal, hojahoj!
sto rokov za mňa v kúte stoj!“

I krepčí, krepčí… Odrazu
pohodí hlavu pod pažu,

okáľmi bľusk! sa vyškiera,
na dúčeľ rezko udiera,

ho zvŕta, zvŕta dokola —
až hrobár, viac už mŕtvola,
„Hospodin — ratuj!“ zavolá…

Zaspieval kohút. V priekope
umrelec v prach sa rozsype…
*
V cintore ráno mladucha
ženícha našla bez ducha.
      </span>
     </p>
    </div>
   </p>
  </div>
 </body>
</html>
