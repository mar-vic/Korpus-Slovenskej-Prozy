<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e288">
       </a>
       1
      </h2>
     </div>
    </div>
    <div>
    </div>
   </div>
   <p>
   </p>
   <p>
    „Teda ma ľúbiš?“
   </p>
   <p>
    „Veľmi! — A ty?“
   </p>
   <p>
    „Tak ako pred troma rokmi… A chceš ma vždy ľúbiť?“
   </p>
   <p>
    „Vždy; keby si ma i nechal, nenávidel, ja ťa vždy budem ľúbiť, Aduš!“ povedala vážne,
         pevne pozerajúc uhľočiernym zrakom do jeho belasých očú, z ktorých nevedela vyčítať jeho
         nepokoj a roztržitosť.
   </p>
   <p>
    „Ale budú nám robiť prekážky — nedajú sa nám zobrať preto, lebo ja som chudobný sedliak
         a ty židovka; ty môžeš byť paňou. Teba prinútia za Šmuľa, a ja…“
   </p>
   <p>
    „Že prinútia? Kto ma prinúti? Tatíčko je starý, ten je tu dnes-zajtra, a iného nemám…
         Azda rodina? Čo ma po rodine? Oči by im vyškriabala, keby mi ťa chceli odtrhnúť!“ zvolala
         náruživo, zlostne zatínajúc malú, ale upracovanú rúčku.
   </p>
   <p>
    „Nehnevaj sa, Hanuľka!“ zaprosil mäkkým hlasom Adam, „nerád ťa vidím nahnevanú; vtedy sa
         mi zdáš taká divná, taká cudzia… I teraz ti oči tak svietia. Ja neviem prečo, ale keď sa
         tvoje oči tak ligocú ako teraz, vtedy sa ťa bojím, Hanuľka!… Tuším si mi počarila. I ,na
         vojne‘ myslel som na teba a vždy mi tak bolo, že načo to len Pán Boh dal, aby sme sa my
         dvaja ľúbili, keď aj tak svoji nebudeme…“
   </p>
   <p>
    „Teda si myslel na mňa, Aduš?“ zasmiala sa blažene, kŕčovite stískajúc jeho ruku vo
         svojej a nepovšimnúc si teraz jeho obavy o ich lásku, ktorú tak prízvukoval. „A ja som sa
         tak bála, že na mňa zabudneš za tie roky, aj na to, čo sme si sľúbili: že sa zoberieme, keď
         sa ,z vojny‘ vrátiš. Ale už je dobre: ty si slobodný, a ja ťa budem nasledovať hoc aj na
         koniec sveta. Bude nám dobre. Ty budeš chodiť na roboty, ja budem doma čipky pliesť a
         vyšívať pre ženy. Aj to je dobrý zárobok. Alebo budeme chodiť spolu…“
   </p>
   <p>
    „Čože, keď ja nemám ani kde hlavu skloniť,“ prerušil ju polosmutne, polonetrpezlivo;
         „tatíčko nám zanechali iba chalupu a niekoľko rolí, ale i to je Martinovo, keď on platil
         dlhy po nich.“
   </p>
   <p>
    „Nech; toho sa ja nebojím. Mám ja po mamičke niekoľko zlatých, to nám bude dosť na
         nejaký domček. Ale najprv musím prehodiť šaty za vaše, slovenské. Už mám jedny, Adam, tak
         mi pekne pristanú…!“
   </p>
   <p>
    „A čo hovorí tvoj otec na to?“
   </p>
   <p>
    „Nič; veď on o tom nič nevie. Hrešil by ma. I tak ma vždy hreší — len zato, že nechcem
         ísť za Šmuľa, za toho krivého, čo len nedávno skupoval kože po domoch. Nenávidím ho, i celú
         rodinu, odkedy teba ľúbim — ba ani vlastného otca nemám už tak rada…“
   </p>
   <p>
    „To je hriech, Hanuľka!“ dovolil si poznamenať ostýchavo.
   </p>
   <p>
    „Nech, Adam, ty si mi celým svetom, celým životom!“
   </p>
   <p>
    Hlávka devy znova prudko spočinula na jeho pleci. Ešte chvíľku šeptali spolu, potom sa
         mu vyvinula a bystro kráčala k neďalekej krčme, ktorá vo večernom súmraku šerila sa v malej
         húšťave. Ľahkým krokom prešla popod osvetlené oblôčky, a vkĺznuc do pitvora, zavrela dvere.
         Potme s istotou pristúpila k ohnisku a zažala lampku. Pitvor bol malý, na žlto hlinkou
         zafarbený a pomaľovaný svetlými hviezdami. Nad dverami pokropená bola stena červenou
         hlinkou, z čoho dalo sa súdiť, že je to bydlo žida. Z izby počuť bolo hlasy, chvíľami
         tichšie a zas ostrejšie. Hanka pristúpila k dverám, a podvihnúc červenú záclonku na malom
         oblôčku, zvedavo nazrela dnu. Cez jej tvár, slabo ožiarenú olejovou lampkou, preletel
         pohŕdavý úsmešok. ,To je Šmuľo — zasa prišiel vyjednávať, koľko so mnou dostane. Škoda mu
         drať krivej nohy — i tak darmo chodí,‘ dumala, pozerajúc okiencom na „žida“ a smejúc sa
         pritlmeno smiešnej figúre. ,Aký to rozdiel: tento môj záletník a Aduš! Ako by som ho mohla
         mať rada!? Adam je pekný, a tento — nemožno porovnať!‘ domyslela spokojne a odvrátila
         usmievavú tvár od okienca. Hneď oproti izbovým boli dvere, vedúce do nálevne; Hanka vošla
         dnu, do úzkej, dusnej chyže. Na jednej strane stál podlhovastý stôl, zbitý z dosák,
         porezaný nožmi a poliaty rozličnými tekutinami; v kúte hneď vedľa neho druhý s fľašami
         rozličného tvaru a veľkosti, od ktorých odporne páchlo liehovinou. Druhá polovica izby
         slúžila za sklad rozličného tovaru: boli tam šnúrky, bavlna, špendlíky, škatuľky s
         leštidlom, svetlička, ihly, remienky na biče a podobné maličkosti. Na vlhkej stene viseli
         háby rozličného veku a neistých farieb, neveľmi čisté. Hanka vymenila svoje dosť úhľadné
         šaty za vyblednuté, vetché, a vezmúc z okna zrkadielko v plechovom rámci, začala sa v ňom
         obzerať. Teraz bolo dobre vidieť jej plnú okrúhlu tvár, biele, jemne zarumenené líca,
         svieže, trochu plné pery a úzke obočie, klenúce sa vysoko na hladkom čele. Hanka sa
         usmievala samoľúbo, privierajúc viečka s dlhými riasami. Pod nimi lesklo sa dvoje očú,
         čiernych, krásnych, tmavých. Tie oči dodávali celej tvári krásy a menili farbu každým
         mihom, vyrážajúc dojmy duše. Keď sa usmiala, žiarili jasne, keď sa nahnevala, leskli sa
         príšerným leskom, ktorého si všimol i Adam; keď bola spokojná, zmenili sa na belasé,
         zádumčivé. No vždy pozerala z nich veľká hĺbka, nad ktorou zatočila sa hlava tichého,
         prostého Adama. Bolo v nich preň skutočne niečo, čo vábilo, očarovalo a sputnalo, bolo v
         nich niečo, čo ho nepokojilo tri roky na vojenčine. Tento dlhý čas zotrel síce z nich peľ
         vábnosti, no cítil pri prvom videní, že nemal moci zlomiť čaro, ktorým ho sputnali…
   </p>
   <p>
    Hanka vyplietla ešte z vlasov, siahajúcich až niže drieka, červenú stužku, a uložiac ju,
         vyšla von. Na ohnisku našla malý hrnček s polievkou, a zahasiac lampu, vošla s ňou do izby.
   </p>
   <p>
    Pri malom stolíku, prikrytom sviatočnou plachtou, sedel starý Ozef, ako ho tu v
         kopaniciach zvali, neznajúc mu pravého mena. Sedel zohnutý, ľavou rukou o stôl sa
         opierajúc, a kým jeho oči pokojne, zádumčivo opierali sa v jeden smer, zatiaľ jeho pravá
         ruka, chudá, s neprirodzene dlhými prstami, zimničnou rýchlosťou hladila dlhú šedivú bradu,
         splývajúcu mu na prsia. Na plešivej hlave sedela pravidelne priliehajúca čiapka s dlhým
         čiernym strapcom, pohybujúcim sa pri každom hnutí hlavy Ozefovej. Tým dával chvíľami najavo
         svoj súhlas záletníkovi Hánikinmu, ktorý nelenil si v posledný čas každý večer prísť z
         dediny sem, do kopaníc, porozprávať a poradiť sa s ním. Ozefovi páčil sa Šmuľo ako
         obchodník, ako mladík, ktorý chce prevziať starosti o jeho dcéru na seba, a ako zať, lebo
         pýtal od neho iba päťsto zlatých vena. Bol zasvätený do jeho obchodných vecí, a hľadiac
         prorockým zrakom do budúcnosti, pevne veril, že bude mať o niekoľko rôčkov v dedine teplé
         hniezdo, hoci doteraz mal rozpožičané iba dvesto zlatých u nepatrnejších gazdov v dedine,
         berúc grajciar úrokov od zlatky denne. A i to radšej v živnosti, majúc sám skliepok s
         potravnými článkami a vôbec s „miešaným tovarom“. Bol si ho založil pred troma rokmi v
         malej najatej chyži a tovar donáša si sám na chrbte z blízkeho mesta. Drží všetko, čo len
         dedinčania potrebujú, ale všetko len
    <span class="emphasis">
     <em>
      en detail
     </em>
    </span>
    . No on je už i s tým
         spokojný. Pred troma rokmi chodil ešte ako handrár po okolí, pískajúc na kostenej píšťale,
         len sa tak po vŕškoch ozývalo. Kupoval handry, kosti, ba ani starou čižmou neopovrhol —
         neskoršie obchodníčil so zajačími kožkami. O nocľah sa veľmi nestaral: ustlal si hockde v
         chalupe na zem svoj mech s handrami, prikryl sa starým zamasteným kabátom, v ktorom ešte
         ako šestnásťročný výrastok bol privandroval v tieto strany — a už spal sen „spravodlivých“.
         A ako pekne zaďakoval, keď mu podali niekde vychladnutý zemiak alebo trochu kapustnice na
         misku! No teraz je už na to nie utisnutý; zo svojich úspor môže si už dopriať trochu
         lepšieho variva, už vystalo mu na poriadny oblek, ba od istého času i prsteň ligoce sa mu
         na hrubom prste. I tá jeho tvár, červená, pupencová, s hrubým, nabok pošinutým nosom, je
         akási inakšia — iste preto, že zholil červenú nerovnú bradu. Odkedy si umienil oženiť sa,
         dbá viac o svoj zovňajšok; doteraz nemal kedy mládenčiť a starať sa o podobné
         malichernosti. Krásou ho príroda i tak neobdarila, lebo nielenže veľmi napádal na ľavú
         nohu, ale má i ľavé plece nižšie od pravého. Ale zato je bystrého, podnikavého ducha a má
         rozumu za iných dvoch.
   </p>
   <p>
    Hánika ticho zasadla pod kachle, neveľmi všímajúc si záletníka a jeho zaľúbených
         pohľadov; ale to Šmuľa nemýlilo šknúriť sa čo najroztomilejšie a škrekľavo pritom rozprávať
         starému Ozefovi o obchode a budúcich podnikoch. Keď odchádzal, spokojný sám so sebou,
         povedal Hánike niekoľko lichotivých slov, čo vyvolalo útrpný úsmev na jej plné, červené
         pery. To pokladal za priaznivý obrat v jej zmýšľaní. „Veď ona privykne,“ šomral spokojne,
         zakášajúc ľavou nohou dolu vŕškom k dedine; „peniaze, peniaze a zasa peniaze: to je to, čím
         víťazíme…“
   </p>
   <p>
    Hánika po jeho odchode vzala hrnček s polievkou a s chuťou sa pustila do jedenia. Ozef
         tiež vytiahol zo stolového priečinka kus šábesového pečiva a veľkú cibuľu, a i on zasadol
         ku skromnej večeri, potuteľne sa pritom usmievajúc, čo stávalo sa vždy po odchode Šmuľovom.
   </p>
   <p>
    „Tento Samuel, to je predsa múdry človek,“ povedal po chvíli, pozrúc bokom na dcéru.
         „Uvidíš, Háni, neminie dvadsať rokov, a bude prvým pánom na okolí! Dobre ti bude pri ňom,
         Háni!“
   </p>
   <p>
    Hánika zaoberala sa v mysli krajšími predstavami ako budúcnosťou Šmuľovou, ale predsa
         musela sa usmiať pevnej nádeji starého.
   </p>
   <p>
    „A kde by som sa pri ňom vzala?“
   </p>
   <p>
    „Nono, len sa nerob hlúpou, Háni! Akoby si nevedela, že som ťa sľúbil Samuelovi!“ smial
         sa Ozef. „Nebude dlho, a budeš v dedine v sklepe Spitzerovom predávať múku a krúpky. Bude
         ti dobre, budeš časom paňou pri ňom — kedysi, možno, budeš pani veľkomožnou, Háni!“
   </p>
   <p>
    „Nebudem ja nikdy jeho ženou!“ povedala pevným hlasom, ktorý robil koniec žartu a
         ochladil i starého Ozefa. „Veď som ja ani raz nesľúbila, že pôjdem zaň, nuž čo sa má
         vláčiť?!“
   </p>
   <p>
    „Ale ja som to urobil i za teba,“ hovoril Ozef so spokojnosťou, ktorá bola divná popri
         jeho tvári, očervenenej v tej chvíli. Hneď potom siahol za mieškom s ,otčenášom‘ a začal sa
         modliť, obrátiac sa tvárou k stene. Hánika zívla okrúhlym plieckom. ,Dobre, nech si myslí,
         veď ešte dosť času prekaziť plány Šmuľove,‘ dumala, odkrývajúc posteľ. ,Keď bude čas, potom
         mi nikto nezabráni ísť za Adama — za „gója“! On mi je viac hoden ako všetci židia. I tak sú
         kresťania lepší — najmä Adam…‘ ,… A má ma tak rád…!‘ šepotala ešte i potom, keď Ozef už
         zahasil lampu a v izbe zavládla tma. ,Ba ako by som mohla žiť bez neho?! Pravda, budú
         prekážky, ale zoberieme sa predsa. Ale potom to bude celkom iný život, celkom iný…‘
         blúznila ďalej, pritískajúc rozhorúčenú zaľúbenú hlávku na chladiacu hlavnicu. ,Tatenko
         síce neprivolí, ale utečieme spolu ďaleko, ďaleko, kde nás nikto nezná, a tam začneme nový
         život, nový… s ním, s Adamom…‘ S blaženosťou privrela oči, upreté do temna, a zložila ruky
         na hruď, tak po „kresťansky“, ako to videla u spoluobyvateľov kopanických. Vo sne ďalej
         spriadala vábivé predstavy, a i sen vyčaril jej driečnu postavu Adamovu, ku ktorému leteli
         všetky túžby jej srdca, ľúbosťou prebudeného k pravde.
   </p>
   <p>
    A kým ona vo sne videla sa po boku Adama, kým snila o láske a akomsi lepšom živote ako
         ten plynúci v úzkom rámci Šmuľových plánov, za ten čas pred zrakom Ozefovým mihali sa
         jednotky, desiatky, stá, vyrastajúc v nepriehľadnú lesklú reťaz číslic pod účinlivými
         prstami Samuela Spitzera. — —
   </p>
   <p>
    Starý Ozef — vlastne Jozef Bär — patril medzi najstarších ľudí kopaníc. Ešte ako mladý
         človek prišiel sem z mesta, nedonesúc so sebou nič, iba pevnú vôľu, ziskuchtivosť a
         niekoľko „šajnových“ v zamastenom miešku. Začal práve tak ako Šmuľo, skupovaním voštín,
         handár a starého železa, iba s tým rozdielom, že v lete pilne nádenníčil u majetnejších
         gazdov v blízkej dedinke Borkovciach. O niekoľko rokov priviedol si skadiaľsi mladú ženu
         Betu a v najatom domku zariadil si — z jej vena a svojich úspor — malý skliepok na
         rozličné, temer bezcenné maličkosti. Ale to sa nedarilo a Ozef bol prinútený i ďalej
         podržať svoj mech a zbierať tovar po okolí. Neskoršie doviezli z mesta súdok s pálenkou, a
         ako sa povrávalo, uzavreli priateľstvo s istými slobodne zmýšľajúcimi. Ozefova komora bola
         tmavá, priestranná, a on znal mlčať ako hrob. Odvtedy darilo sa im lepšie: príjmy, hoci
         skromné, prevyšovali výdavok, a keď sa mu narodila dcéra Háni, už si dopriali na šábes i
         víno a barches. Dvaja synovia boli už vtedy kdesi v obchode za pomocníkov, najmladší
         študoval a stal sa učiteľom kdesi na Dolnej zemi. Ozefovi veľmi záležalo na tom, aby sa
         synovia vycvičili vo svete, no tým menšiu pozornosť venoval Hánike. Sám naučil ju trochu
         čítať, matka čipky pliesť, vyšívať, a tým bola výchova skončená. Háni požívala úplnú
         voľnosť, behala celé dni po kopanických vŕškoch za pasáčkami a i sama pásla, brodila sa vo
         vode, liezla na stromy — práve tak ako deti iných kopaničiarov. Kamarátila sa so všetkými
         dievčatami a kamarátstvo nepretrhlo sa ani vtedy, keď jej matka umrela a ona pätnásťročná
         stala sa gazdinou. Tak poznali sa s Adamom. Jej sa páčil ten tichý, skromný šuhaj s
         príjemnou, temer dievčenskou tvárou, belasých, úprimných očú, a že sa doňho zaľúbila, dá sa
         i tým vysvetliť, že okrem Šmuľa, ktorý v telesných prednostiach ďaleko zaostával za svojím
         sokom — neznala iného mladíka seberovného. Ale prostý Adam nebol dosť bystrozraký pochopiť,
         čo sa deje v srdci mladej devy, nemal ani tušenia o tom. Keď prišiel od asentírky s bielou
         ceduľou za klobúkom a zastavil sa s inými v krčme u Ozefa, našiel Hániku samotnú v šerom
         pitvorci. Bola smutná; šuhajovi, rozžialenému za voľným životom, neušlo, že plakala.
         Súcitne chopil ju za ruku a naklonil sa k jej planúcej tvári.
   </p>
   <p>
    „Adam! Adam!“ zašeptala s kŕčovitým fikaním, tisnúc v záchvate jeho tvrdú ruku vo
         svojich, „ako ja budem, keď ty odídeš — ako ťa zabudnem?!“
   </p>
   <p>
    Adam zostal ako omráčený; hlava sa mu točila, srdce prudko zabúchalo na ozvenu týchto
         slov, ktoré tak mocne, náruživo odzneli z týchto vábnych plných perí. Nehľadel, že stojí
         pred ním židovka, od ktorej delí ho náboženstvo a všeličo: on videl iba mladú devu, peknú,
         ľúbostne šeptajúcu jeho meno. Sám nevedel, ako ovinul ruku okolo jej štíhleho drieku a
         pritisol k sebe horúcu hlávku, obkrútenú dlhými vrkočmi. Ruky devine kŕčovite objali jeho
         zohnutú šiju.
   </p>
   <p>
    Od tej chvíle vzrástla ich náklonnosť v onen nestály cit ľúbosti, ktorý obyčajne v
         krátkom čase ochladne, zanechajúc po sebe alebo nenávisť, alebo úplnú chladnosť, ale nie
         tichú, blažiacu rozpomienku. Schádzali sa často, bez toho, aby to bol kto zbadal. Mladá
         nerozvážlivá deva oddala sa náhlemu záchvatu a temer vynútila si jeho lásku. On cítil sa
         slabým pri nej: opanovala ho, omámila bleskmi čiernych divných očú a jej náklonnosť držala
         ho sputnaného akousi čarovnou mocou. Zriedka vravel o svojej láske, zato viacej ona o „ich
         budúcnosti“, odhodlaná stať sa kresťankou. Keď potom Adam na jeseň odchádzal k vojsku, už
         ani nebadal neprirodzenosť ich spojenia, a vidiac jej žiaľ, sám začal veriť vo svoju
         ľúbosť. Rodičov nemal, iba jedného brata, Martina, a tak cítil sa celkom nezávislým, a
         obaja nič nerozvažovali o ťažkých prekážkach, ktoré, prirodzene, musia sa vyskytnúť. No
         Adam, príduc k vojsku, nadobúdal rozvahy, ochladol v nerozvážnom cite a umienil si, že bude
         hľadieť vyhovoriť jej všetky tie nepremyslené plány. Premena žitia a vojenská regula chytro
         zatlačila do úzadia postavu židovskej devy, zanechajúc len akúsi nie príjemnú rozpomienku,
         ktorá ho jednako stále a stále nepokojila. Ale po troch rokoch, navrátiac sa do rodného
         kraja, počujúc znova tie náruživé slová, cítiac mäkkosť jej dlhých vrkočov na tvári, pod
         vplyvom pohľadov jej magnetických očú, jeho sila a predsavzatie zasa len ustúpili príjemnej
         slabosti, ktorú cítieval v jej blízkosti. Snažil sa síce všemožne vymotať z toho čarovného
         kruhu, no nemal sily povedať jej prosto, že sa mýli v ňom, nech sa teda ani nepridŕža tak
         húževnato tej myšlienky, ktorá mohla vzniknúť iba vo chvíľke nerozvážnosti a sebaklamu. Veď
         čo by to aj iné mohlo byť ako sebaklam, chvíľkový pomysel, celá tá ich láska! Uňho aspoň
         bolo to iba krátkou ľúbostnou zimnicou, ktorá sa náhle začína vrelosťou a rýchlo sa končí
         chladom. Ale nemá smelosti vyviesť ju z jej bludu, ktorý, ako vidí, ešte i teraz pôsobí jej
         blažiacu rozkoš. Veď ako jej aj povedať, že v tom srdci, kde ona chce uložiť blaženstvo
         celého života, kde mieni vidieť svoj raj, je pre ňu iba malé miestečko, nevrelé, vlažné,
         keďže sám sľúbil jej ho naveky v slabej chvíľke?! Sľuby tie výstražné stoja pred ním,
         upomínajú ho, privolávajúc mu slová božieho prikázania: „neoklameš!“ A to znova púta ho k
         nej. Cítiac jej vrelý dych, naslúchajúc jej slovám, v ktorých sa zračí celá jej láska a
         oddanosť, náchylný je veriť, že je to jeho osud, aby sa pripútal k nej, a znova upadá v
         onen cit, ktorý si odnášal pred troma rokmi z tejto dolinky. Cit ten nemá síce už tej
         vrelosti, čas zahladil ho trochu, ustúpil dojmom a pocitom iným, no predsa nevymizol
         celkom, a teraz sústredená je v ňom všetka mäkkosť a slabosť jeho nestálej, nerozhodnej
         povahy.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e360">
       </a>
       2
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Mladý vyslúžilec Adam Hrehoš po troch rokoch prvý raz nocuje pod rodnou strechou, ale
         sen nechce zlietnuť na jeho umdlené oči. Kohúty už dávno odspievali na deň, a on ešte ani
         oka nezažmúril, prehadzujúc sa nepokojne na prípecku, kde mu dobroprajná švagriná bola
         ustlala. Či nezvyklé pohodlie a či včerajší rozhovor pri Ozefovej záhradke odplašuje sen od
         neho? „Bože, Bože!“ vzdychá, sadajúc na lôžko, „čo som sa natešil na tento čas — a teraz
         toto…! Ja som myslel, že sa ona už aj vydala a zabudla na mňa — a ona, akoby sme sa len
         pred troma dňami boli rozlúčili…“ diví sa vernosti Hánikinej. Hoci mu je jej stála, divná
         láska trochu nepohodlná, predsa cíti niečo také ako vtedy, keď po prvý raz padli medzi nimi
         nežnejšie slová. Trochu mu lichotí jej oddanosť. Ako mladík, vždy prácou zamestnaný, nemal
         kedy myslieť na ľúbostné pletky, a k tomu bol až priveľmi ostýchavý, nuž divné mu je, že
         Háni tak naňho drží. ,Veď keby ona bola gazdovská dievka ako iné, nuž by som si ju rád
         vzal; ale takto — čo svet povie na to?‘ dumá, hľadiac do obloka, kde sa už začína
         rozvidnievať. ,A má ma tak rada, ako keby sme si boli seberovní. A pekná je ako máloktorá a
         ľúbila by sa mi ešte i teraz, ale čože, ak Martin bude proti nej?‘
   </p>
   <p>
    ,Ba ako sa to len skončí…? Azda by bolo najlepšie, keby sa zdôveril Martinovi — azda ten
         bude môcť poradiť!‘ príde mu na um konečne, a akoby sa mu rozjasnilo v duši. Áno, rozpovie
         mu úprimne všetko a nech on rozhodne, jeho poslúchne ako vlastného otca. I tak mu včera
         niečo nadrážal, že teraz už by sa mohol aj oženiť, keď i tak nemá sa kde podieť. Kým nešiel
         k vojsku, slúžil po gazdoch tu v kopaniciach, a i teraz, ako paholok, miesto by mal hneď,
         ale čože, veď len naveky slúžiť nebude! Práce dostane dosť, i keď sa ožení — a pri boku
         žienky sa to vraj akosi ľahšie pracuje, ako keď je človek sám ako prst — —
   </p>
   <p>
    Uspokojac sa trochu takýmito myšlienkami, Adam nad samým ránom zaspal s tým pevným
         úmyslom, že zajtra všetko vyrozpráva bratovi, a čo on povie, podľa toho urobí. Martin je o
         šesť rokov starší a vo všetkom rozvážny, nuž môže ho poslúchnuť.
   </p>
   <p>
    No ledva zdriemol trochu, už zasa zobudil ho ruch v dome. Martin chodil okolo statku,
         švagriná sa už zvŕtala pri ohnisku, nôtiac si pritom nábožnú rannú pieseň. Martin chystal
         sa do kostola, nuž musela si prináhliť, aby boli raňajky včas na stole. Inokedy odbavia sa
         ony i zapraženou polievkou, ale vo sviatok temer všade raňajkujú omastené krájance, ktorých
         zvyšok ostane pod polievku.
   </p>
   <p>
    Len čo sa zdvihlo slniečko nad kopanické vŕšky, už Martin s Adamom vydali sa na cestu do
         dedinského kostola. Chalupa Hrehošovie stála akoby pripätá k vŕšku, porastenému bučinou; od
         nej bol jasný výhľad na celé okolie. Po dolinke, v ktorej strede vypínal sa neveľký kopec a
         na ňom, sťa na stráži chalupa Ozefova, beleli sa čistunké domčeky kopanické a ako
         rozkotúľané jabĺčka. Jedna časť kopaníc odrezaná bola lúkami a zatáčala sa k vŕšku, pod
         ktorým na druhej strane ležala dedina, čo k nej patrili kopanice. Bolo už hodne v jeseni,
         vŕšky beleli sa srieňom, ktorý však chytro mizol pod lúčmi slnka. Adam šiel mlčky popri
         bratovi, len spolovice načúvajúc jeho výklady o tohoročnej úrode a stave siatin. Keď tak
         kráčali vedľa seba, každý by poznal v nich bratov, hoci sa hodne líšili postavou. Martin
         bol nižší, ťažkou prácou napred nachýlený. Adam niesol sa ako svieca. I tvár Martinova je
         ustarostená, vráskavá — zdá sa oveľa starší, ako je skutočne, ako temer väčšina pracovného
         ľudu. Na vrchnej pere Adamovej len včera ešte pýšili sa belavé fúziky: dnes padli pod
         ostrou britvou Martinovou ako obeť predsudkov. ,Opeknel — aký je driečny!‘ myslí si Martin
         s hrdosťou pozerajúc na tvár bratovu, ktorá tou stratou nadobudla zasa niekdajšieho
         panenského výzoru. Nezotrel ho ani vojenský život.
   </p>
   <p>
    Martin nebol vojakom. Keď ich otec, starý Hrehoš, umrel, oženil sa na osobitné úradné
         povolenie, lebo matka bola slabá a chorela od toho času, ako uložila už dorastenú dcéru do
         hrobu. Malá chalupa, niekoľko kúskov rolí a lúka bolo celé gazdovstvo, a i do toho ešte
         čiahali bratia nebohého Hrehoša. Martin venom ženiným vyplatil strýcov a začal gazdovať na
         svoju ruku. No roľky sú iba také „tatry“, roztratené po vŕškoch, a sotva vyžili by z toho,
         keby Martin nebol znal inak dohnať groš do domu: ako temer všetci kopaničiari, v prázdnych
         chvíľach zaoberal sa pletením opálok a strúhaním varešiek, ktoré potom v nedeľu zaniesol do
         mesta a v posledné časy ku Šmuľovi do dediny, ktorý už bol začal obchod. Niektorí síce išli
         so svojimi výrobkami do Viedne, na Dolnú zem, ba i za hranice, ale Martin radšej držal sa
         svojej hrudy, ako túlať sa po svete. Najmä odkedy sa malý Janko usmieva v kolíske,
         neopustil by chalupu ani za svet.
   </p>
   <p>
    Teraz zašli ho starosti o Adama. On by ho síce rád videl hoci navždy u seba, aj žena by
         ho vďačne opatrila, ale predsa musí sa on hľadieť inak postarať o seba. Ešte kým bol Adam
         na vojenčine, premýšľali všeličo so ženou, a už by mali premyslený aj plán jeho budúcnosti
         — ale či on privolí na to? Najlepšie bude začať za horúca, prehovoriť ho, kým sa sám
         neodhodlal na niečo.
   </p>
   <p>
    „No, Adam!“ obrátil sa zrazu k bratovi, keď už boli ušli hodný kus cesty a Adam ešte
         nepovedal ani slova, „už máš, chvalabohu, s tou vojenčinou pokoj, nuž musíš pomýšľať na
         nejaké hospodárstvo. Najlepšie bude, keď sa ešte v túto jeseň oženíš.“
   </p>
   <p>
    Adam sa strhol, hoci sám chcel začať takúto reč. Prišiel do rozpakov. V bezsennej noci
         pevne bol odhodlaný zveriť bratovi svoju tajnosť, teraz nevedel ako.
   </p>
   <p>
    „Už som aj ja myslel,“ povedal, dívajúc sa kdesi stranou, „ale načo sa ženiť, keď nemám
         kde ženu doviesť? Lepšie bude, keď ešte dočkám a obzriem sa za nejakým stálym zárobkom.
         Azda by bolo dobre prezvedieť sa v meste o niečom. Tam by sme mohli bývať v hofierstve…“
   </p>
   <p>
    „A už máš nejakú tú oddanku vyhľadanú?“ spýtal sa Martin, vidiac bratovu ochotu, a
         pozrel mu bokom na tvár. Bola červená a natoľko rozpačitá, že nedalo sa z nej nič vyčítať.
   </p>
   <p>
    „Čoby,“ odvetil neistým hlasom, „veď mám ešte dosť času…“
   </p>
   <p>
    „No, to je dobre, Adamko!“ zahovoril Martin veselo, „ja som si čosi pre teba premyslel a
         vedel by som o jednom mieste, kde by si sa mohol priženiť. Dievča je len samo s otcom,“
         rozkladal, nebadajúc ani, že ho brat nepočúva, „majú chalupu a niekoľko kusov rolí; bol by
         si hneď gazdom. A veru by ti bolo lepšie ako mne.“
   </p>
   <p>
    Adam mlčal. Len pred niekoľkými hodinami mal celú reč pekne premyslenú, a teraz
         nedajbože slova vynútiť zo stiesneného hrdla. Mrzí sa sám na seba pre túto slabosť. Zrazu,
         poklepkávajúc tenkou lieskovičkou na vymastené sáry čižiem, odhodlane zodvihol sklonenú
         hlavu.
   </p>
   <p>
    „Počuj, Martin!“ vraví akosi divne, „pri našom regimente bol jeden z Dolnej zeme, a ten
         mal — židovku rád.
   </p>
   <p>
    Martin sa veľmi zadivil tomu obratu v rozhovore a len sa opovržlivo zasmial.
   </p>
   <p>
    „Jojha, chmuľo akýsi! Či už neznal poriadnejšie dievča na svete?“
   </p>
   <p>
    „Ale ona bola poriadna a pekná — taká pekná! A oni dvaja sa chceli zobrať…“
   </p>
   <p>
    „Ale s tou židovkou? No bodaj ho…!“ zaklial Martin, nepozorujúc, že líca bratove obledli
         a zasa sa začerveneli. „A nezabila ho jeho rodina?“
   </p>
   <p>
    „A prečo? Či je to taký hriech, keď si vezmeme tú, čo sa nám páči?“ osmelil sa odporovať
         Adam. „Veď by ona potom už nebola židovkou, ale kresťankou. Zanechala by rodinu, otca aj
         vieru…“ rozohnil sa Adam, zabúdajúc, že vraví bratovi o príklade.
   </p>
   <p>
    „Poznať čertovo plemeno! Najprv zradí Krista Pána, potom vlastného otca. Ja by som
         takého človeka ani vidieť nechcel, nech by to bol hoci aj môj brat, keby si takú vzal!“
         rozhorlil sa Martin, netušiac, že každým slovom zasahuje do srdca Adamovho.
   </p>
   <p>
    „A keby som jej sľúbil, že si ju vezmem, a mal by som hriech zrušiť slub…“ vraví
         chvejúcim sa hlasom, ale už s pevnou odhodlanosťou v duši, pred ktorou tá postava nemúdrej
         devy uniká do diaľky.
   </p>
   <p>
    „,Slovo pohanovi dané nemá platnosti pred Bohom!‘“ opätuje Martin falošnú vetu, ktorú
         sám nezná, kde počul, a chytro dokladá: „veď by aj tí rodičia v zemi museli prekliať takého
         syna, aby nemal božieho požehnania.“
   </p>
   <p>
    Adam mlčí a neodváži sa ani hlavy zodvihnúť, aby sa nestretol s bratovým zrakom. V duši
         sa mu pohlo čosi, čo sa podobalo útrpnosti — no len sa pohlo: hneď ustúpilo príjemnému
         uspokojeniu. ,Veď som to vedel,‘ myslí si, ,a čo ja za to môžem, keď si ju nemôžem vziať! I
         tak si to len ona zmyslela… A načo by sme si mali stáť v ceste a prekážať šťastiu jeden
         druhému? Nech sa ona vydá len za Šmuľa, a ja — ja si tiež nájdem seberovnú.‘
   </p>
   <p>
    „Dobrý fiškál by bol z teba, Adam!“ smeje sa starší Hrehoš, „tak si rečňoval, akoby si
         len sám zo svojej duše hovoril. A ľaľa, ako sa nám tá cesta míňa: hen vidno už dedinskú
         vežu…!“
   </p>
   <p>
    Keď išli tou istou cestou z dediny z kostola, Adam už nebol taký zamyslený, a jeho
         belasé oči hľadeli veselo do sveta. Teraz ho zaujali už celkom iné myšlienky. Premýšľa, ako
         pozerali ľudia naňho, keď šiel — tak po vojensky — okolo oltára, a ako dievčatá zostrčili
         hlavy dovedna, niečo si šepkajúc. Iste o ňom. Dobre videl, ako ho ich oči sprevádzali, a to
         ho robí hrdým. Spozoroval, že by sa páčil hociktorej, keď aj nemá chalupy, ani ničoho. Háni
         mu temer už ani nepríde na um. Tri roky jej nevidel, a dojmy, s ktorými odchádzal, jej
         priaznivé, dávno vybledli, postúpili miesto dojmom iným. Včera síce znovu uvrhli ho tie
         bláznivé reči tam pri záhradke do nálady minulých čias a i on sám bol pritom taký detinsky
         smiešny… ,Jojha! či som sprostý!‘ myslí si, a je mu akosi do smiechu pritom. ,Ako mi to len
         mohlo na um prísť?! Veru, tuším, mi počarila! A keď som ju včera videl, zasa som bol
         očarený!‘
   </p>
   <p>
    Ale už sa nebojí. V kostole trápilo ho síce čosi, ako by vždy počul akési vyčítavé
         slová. No pomodlil sa Otčenáš a potom stavili sa u Šmuľa a vypili si, nuž hneď mu to
         prešlo. Teraz mu je už jedno, nech si Háni hovorí, čo chce — ani sa neukáže u Ozefa.
   </p>
   <p>
    Martin rezko kráča pred ním, oháňa sa palicou so zahnutou ohromnou rukoväťou a tu i tu
         posotí klobúk na mastných vlasoch. Je dobrej vôle; v dedine zišiel sa so známymi a trochu
         sa u Šmuľa počastovali.
   </p>
   <p>
    „Hej, Adam, kde sú tie časy, keď som ja tadiaľto chodieval do dediny za Betou Ondrovie!“
         vraví bratovi a vystiera zhrbenú postavu tak ako za slobodna. — „Bolo to vo fašiangy, a
         snehu, vody až hrôza! Ale ja som si z toho nič nerobil. A ešte keď sa pustili dedinskí
         mládenci za mnou! A krížom po vrchoch a jarkoch — nie po ceste! A škoda mi bolo za ňou
         čižiem drať: vydala sa hneď potom po Veľkej noci za šmatlavého Zemana. No, dobre urobila:
         on jej skôr môže spravovať pekné šúchy ako ja. A moja Anička je veru dobrá gazdiná!“
   </p>
   <p>
    „A či ste si s Betou nesľúbili, že sa zoberiete?“ opýtal sa Adam zvedavo.
   </p>
   <p>
    „Ah, paroma nie! Ale myslíš, blázon, že sa musí všetko splniť? Hajajaj…! Pri vojsku, tam
         je inak, ale u takého…“
   </p>
   <p>
    Martin s Adamom zaviedli dlhý rozhovor o vojenčine a ani nebadajú, ako sa im cesta míňa.
         Adamovi je ľahko — tak ľahko na duši. Slniečko pekne svieti na vŕšky a hreje, hoci je
         pozdná jeseň, až milo. Zvädnutá tráva sfarbená je na žlto, vŕšky sú pusté, holé; len lúky,
         zvlažované potôčikom, zakvitnuté sú fialovo-červenými jesienkami. Stoja rovno tie pozdné
         kvety, hlávky obracajú k slniečku a tenké biele stonky chvejú sa, dotknuté nočným mrazom.
         Len dotknúť sa tej priesvitnej stonky a kvietok klesne na žltú trávu. Ako ľahučko zničiť
         taký kvet!
   </p>
   <p>
    Chodník vedie teraz okolo potôčika, rovno cez lúky. Na konci lesného priestoru, hneď v
         prvom domci napravo, býva krstný otec Adamov, Juro Lučina. Je vdovec; žena mu umrela na
         suchoty a má len jednu dcéru. Má pekný majetoček, ale rád zachodí do dediny a na okolité
         jarmoky, a roličky sa topia v sklenici ako jarný sneh.
   </p>
   <p>
    Pri potôčiku, neďaleko stavania Lučinovho, stála dievčina a umývala riad. Bola ešte
         sviatočne odetá, len kordovánky chýbali z ohorených nôh. Počujúc niekoho prichodiť po
         ceste, zdvihla sklonenú hlávku a zadívala sa. Je to štíhla, útla postava asi šestnásťročnej
         devy; jej tvár, bledá, biela, je skôr tvárou dieťaťa, a veľké sivé oči, ako hôrna
         studienka, pozerajú placho a nevinne do sveta, a len keď sa malé bledé pery stiahnu na
         úsmev a na lícach sa utvoria jamôčky, zalesknú sa do belasa a hneď sa zastrú jemnými
         riasami. Prv, ako bratia došli k nej, zobrala umyté hrnce a dala sa na útek.
   </p>
   <p>
    „Hej, Betka!“ zavolal Martin a zakýval palicou. Ona zastala, obzrela sa, no hneď zmizla
         v nízkych vrátkach Lučinovie.
   </p>
   <p>
    „Kto je to?“ spýtal sa Adam, akosi zadivený zjavom takej devy.
   </p>
   <p>
    „A či ju neznáš? Je to Betka, dcéra krstného tatíčkova. No, pravda, keď si odchádzal,
         bola ešte len decko, ale už teraz dievka na vydaj. — Nezašli by sme trochu k Lučinovi?
         Môžeš sa s Betou porozprávať…“ vraví Martin akosi šelmovsky a zvláštne prízvukuje poslednú
         vetu.
   </p>
   <p>
    Adam zvolil. Vošli dnu, na veľkú radosť Lučinu, ktorý sa rád porozprával, keď sa mu
         niekto natrafil. O chvíľu vošla i Betka a neskoršie sa už smelšie zhovárala s Adamom,
         rozpačito sa pohrávajúc s kvietkami, vloženými v malej sklenici. Sama neznala, ako sa
         dostali do ruky Adamovej, či vzal jej ich a či podala mu ich dobrovoľne.
   </p>
   <p>
    Martin s Lučinom usmiali sa významne, keď si zastokol tú prostú kytôčku za stužku
         klobúka, a opätovali úsmev ešte raz, keď sa už Hrehošovci odberali.
   </p>
   <p>
    „Adamko, mohol by si mi ráno prísť pomôcť trochu jelšia zoťať!“ obrátil sa Lučina k
         Adamovi; „je mi to zle, keď mi nemá kto pomôcť; veď ty nemáš takej náhlej práce.“
   </p>
   <p>
    Adam sľúbil, a keď boli hore na vŕšku, ešte sa obzrel na domček na lúkach; pri vrátkach
         sa mihla biela šatôčka, no hneď zmizla. Adamovi bolo tak čudne okolo srdca, keď sa
         rozpomeňul na plachý pohľad tých jasných očiek, z ktorých žiarila nežnosť a nevina. ,Háni
         je peknejšia,‘ — pomyslel si nevdojak, ,ale Betka je ako makový kvet…‘
   </p>
   <p>
    „Vieš, čo sme si my so ženou premýšľali?“ hovoril Martin bratovi, „či by nebolo dobre,
         keby ste sa vy s Betou zobrali? Starý by nebol proti tomu: on sám mi to onehdy nadrazil…
         Keď si on aj niekedy upije, to ťa nemusí odrádzať; preto by ti dobre bolo padnúť do
         hotového fundamentu. Nuž čo; pôjdeme na pytačky?“
   </p>
   <p>
    Adam bol práve zamestnaný naprávaním kytôčky; nepovedal nič, iba sa zasmial a — sklopil
         oči, lebo práve prechodili popred Ozefovu krčmu.
   </p>
   <p>
    Slová bratove práve vo vhodnej chvíli padli do srdca Adamovho, a hneď začali klíčiť vo
         vrelú náklonnosť k tej, ktorej vzbudiť ju bolo by sa i samej podarilo. Myšlienka na
         pohodlnejší, ba, ako si teraz predstavoval, bezstarostný život, veľa síce prispievala na
         rozvoj toho jemného kvietočka, ktorý darmo snažila sa vyvábiť rozmarnosť tej druhej,
         snijúcej pod nízkym krovom Ozefovým sen o šťastí a akomsi inom, lepšom žití…
   </p>
   <p>
    Bol Adam jedna z tých pováh, u ktorých navrchu zostáva vždy posledný, najnovší dojem.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e463">
       </a>
       3
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    U Ozefa je ticho; je zas nedeľa, kopaničiari sedia doma: vo sviatok do krčmy nejdú, a tá
         je tu i vo všedný deň len slabo navštevovaná. Ozef sedí pri stole, a hladiac si dlhú šedivú
         bradu, díva sa bokom na dcéru, zamestnanú vyšívaním. Sedí hlboko k práci sklonená s
         rozpačitosťou v tvári a jej plné červené pery sa bolestne zachvievajú. Vzrušené srdce
         prudko jej búcha v hrudi a znemožňuje pravidelný dych.
   </p>
   <p>
    „Háni moja, prečo len máš taký odpor proti Šmuľovi?“ hovorí Ozef a i na ňom vidno, že je
         dojatý. „Rozmysli si dobre, aké šťastie odhadzuješ od seba! Ale nie — ty ma poslúchneš, veď
         ja som už sľúbil, že budeš jeho ženou. Háni, vidíš, ja som už starý, som tu dnes-zajtra, a
         potom ostaneš ako hen tá lipa na vŕšku — samotná. Bratia tvoji sú ďaleko — na nich sa
         nespoliehaj. Šmuľo ťa má rád, bude ti dobre pri ňom. Som starý, Háni, možno veľmi skoro
         bude ti ostať samotnou…“
   </p>
   <p>
    Hlas Ozefov zatriasol sa pri posledných slovách a reže sa do duše devinej. Cíti sa
         slabou oproti starcovi, slzy ľútosti začínajú sa rodiť na dne srdca a hrozia zaplaviť ten
         cit, pre ktorý všetky tieto prieky — no cit ten znova víťazí a podnecuje k ďalšiemu zápasu.
   </p>
   <p>
    „Nemôžem, tatenko!“ zašepkala sotva slyšateľne a zdržiavané slzy mocným prúdom vyhŕkli
         jej z očú, „ja sama nemôžem za to, že ho neľúbim… A nikdy nebudem pri ňom spokojná, ani mi
         nikdy dobre nebude, lebo ani on sám je nie dobrý. Len preto, že tak zle zmýšľa o
         kresťanoch,“ osmelila sa ďalej, „akoby ani neboli naši bratia!“
   </p>
   <p>
    Ozef prekvapene pozrel na dcéru, sediacu na lavičke. Jej tvár bola teraz celkom pokojná,
         akoby vyriekla niečo celkom prirodzeného. ,Kde sa vzali tie myšlienky v jej hlave?‘ zadivil
         sa, prestrašený touto novou črtou jej povahy. ,Prečo sa pozastavila na nenávisti, ktorá
         stojí medzi Izraelom a gójmi?‘
   </p>
   <p>
    „Neviem, kde berieš takéto reči!“ ozval sa viacej posmešne ako s hnevom. „Že vraj ,naši
         bratia‘! Keby ťa tvoja matka tak počula hovoriť!“
   </p>
   <p>
    Háni vztýčila smelo strojnú hlávku: „Mamička mali radi i kresťanov!“ povedala s akýmsi
         uspokojením.
   </p>
   <p>
    „,Mamička mali radi kresťanov!‘“ posmieval sa Ozef teraz už ozaj hnevivo. „Čo ti to len
         vošlo do hlavy? Možno, že bola k nim prívetivá, ale to len tak, len ,na oko‘, kým cítila
         osoh z toho. Lebo starala sa o teba, aby si tiež mala kúsok chleba, keď sa my pominieme.
         Keby vedela, ako odmieňaš naše starosti! Tvoja neposlušnosť by ju znova priviedla do hrobu.
         Ty ani sama neznáš, ako som sa ja postaral o teba…“
   </p>
   <p>
    Ozef sa zdvihol od stola, pristúpil k posteli a spoza hrady za ňou, z malej škáry, ktorú
         Háni doteraz ani nebola zbadala, vyňal neveľký balíček. Položil ho na stôl a trasúcimi
         rukami začal rozvinovať zašpinený obal, prestrúc potom jeho obsah pred žasnúcu dcéru. Boli
         to papiere svetlozelenej farby, úspory Ozefove, ktoré v rukách ľudu boli sa zdesaťnásobili.
         Teraz zhrnul ich pred dcéru.
   </p>
   <p>
    „Poď sem, dieťa!“ vravel radostne, „toto bude všetko tvoje, ak sa vydáš podľa mojej
         vôle. Pozri, každý papierik je stovka: jedna, dve, tri, až do desať! Pre teba gazdoval som,
         požičiaval potajomne, bral som úroky čo najväčšie, a veru nejeden mozoľ stáli ony
         kresťanov… A to len preto, aby si mi bola šťastlivá.“
   </p>
   <p>
    Hánike sa zakrútila hlava; peňazobažnosť, vlastná celému jej národu, začala ju
         prevládať, keď videla nakopené peniaze. Ale predsa zadržal ju cit lásky k blížnemu, ktorý
         vzbudili len tie belasé oči Adamove — a posledná veta spríkrila jej celé konanie otcovo.
         ,Nejeden mozoľ lipí na nich…‘ zopätovalo sa jej v duši. Mozole tých, ktorým sa ona
         odhodlala stať sa sestrou!
   </p>
   <p>
    „Nechcem ich, a keby ste ma predsa nútili, radšej pôjdem svetom. Tí ma iste prijmú,
         neopustia…“
   </p>
   <p>
    Šedivá brada Ozefova zachvela sa mocne pri krutých slovách deviných; on sám ani nepočuje
         poslednú vetu. Len to vie, že dcéra zavrhuje ovocie jeho strádania. To ho urobilo zúrivým.
         Skočil k nej, zdrapil ju za okrúhle pliecko a celou silou sedemdesiatročného starca sotil
         ju do nízkych dverí. Tie sa roztvorili a ona zatackala sa ku stene.
   </p>
   <p>
    „Choď, choď, nezdarné dieťa, nech ťa oči moje nevidia dotiaľ, kým budú také bláznivé
         myšlienky v tvojej hlave; nech ťa oči moje nevidia!“
   </p>
   <p>
    Háni sa vzpriamila, zahoriac divou odhodlanosťou. Z izby ešte vždy zaznievali úpenlivé
         náreky Ozefove — no ona už nepočúva. „Choď!“ povedal jej, a ona poslúchne — veď už dávno
         bola pripravená na tú cestu! Vošla do nálevne a chytro zakrútila do šatky svoj odev. Nič
         iné nebrala so sebou, iba odev, o ktorom sa zmienila Adamovi. Bez toho, aby sa obzrela k
         dverám, prekročila pitvorný prah a vyšla spod strechy — a divno, akosi ľahko sa cíti
         pritom. Akoby už naozaj nastupovala cestu, ktorú si vo chvíľach ľúbostnej horúčky vybájila
         a ktorú už má konať po jeho boku… ,Áno — k nemu pôjdem, keď ma vlastný otec vyhnal z domu!‘
   </p>
   <p>
    Bystro zišla dolu vŕškom k chalupe Hrehošovie; nikde nebolo vidieť ani človeka. Bez
         zahanbenia prekročila prah pitvora a zastala pri izbových dverách. V celom stavaní bolo
         ticho, ba akosi pusto. Pocítila zrazu akúsi clivosť a prestrašenie: ,Kde je Adam, že jej
         nebeží v ústrety?‘ blysne jej rozhorúčenou hlavou a dych, ktorý jej na chvíľu zastal, vlní
         hruď novou rýchlosťou. Veď ho už tak dávno nevidela! Kým ona zápasí za ich lásku, kým snuje
         si nitky ich budúcnosti, zatiaľ on bohzná kde… Akési divné tušenie prechvieva ňou. Chytro
         otvorila — — v izbe niet nikoho, len malá pestúnka, opretá o kolísku, drieme.
   </p>
   <p>
    „Kde je on — Adam?“ vyrazila temer krikom zo stiesneného hrdla a upiera planúce oči, od
         prestatého vzrušenia akoby zväčšené, na ustrašené dievča.
   </p>
   <p>
    „Ja neviem — iste išli všetci do dediny,“ povedalo a o chvíľu dodalo: „Veď ja im poviem,
         že ste ich hľadali.“
   </p>
   <p>
    „Nemusíš, veď ich aj sama nájdem,“ povedala ešte a ako zmámená vyšla. Sily jej ducha už
         značne ochabli. V ušiach začalo jej znieť ako nárek otca, pred očami, kde len pozrela,
         vstávali veľké kolesá a šírili, krútili sa úžasnou rýchlosťou. Chcela zaplakať, no nemohla.
         Prepadlo ju tisíc obáv, ľútosť, želenie — no už nebolo jej možno vrátiť sa len tak domov,
         aby sa s Adamom nepozhovárala. Zastala neodhodlane pred vrátami.
   </p>
   <p>
    Z neďalekého domu vybehla mladá dievčina a zamierila k nej. Šla s akýmsi odkazom k
         tetke, bývajúcej na lúkach, a zvala i Háni.
   </p>
   <p>
    „Poď, aspoň uvidíme, čo robia u Lučinov; videla som ta ísť Hrehošovcov — aj Adam šiel…“
   </p>
   <p>
    „Kde šiel?“ zvolala Háni prudko.
   </p>
   <p>
    „Nuž do Lučinov. Veď je tam každý deň a dnes sú už možno i pytačky.“
   </p>
   <p>
    „To je nie pravda!“ vyletelo z úst Hániných a smrteľná bledosť pokryla jej tvár.
   </p>
   <p>
    „Čo by nebola? Adam si nemôže žiadať lepšie miesto: prížienka je dobrá a Beta je akoby
         ju vymaľoval.
   </p>
   <p>
    Hánike zabúchalo srdce prudko, ža pocítila fyzický bôľ na ľavej strane. Hnev, ľútosť,
         urazená láska a nadovšetko trápna neistota hnala ju ku domcu Lučinovie. Ledva sa obzrúc na
         družku, letela úzkym chodníčkom k lúkam. Spamätala sa len vtedy, keď videla šerieť sa domec
         v úkryte stromov.
   </p>
   <p>
    „Počkaj,“ povedalo dievča, „najprv poďme k tetičke, až potom zabehneme pod Lučinovie
         obloky.“
   </p>
   <p>
    „Choď len sama — ja ťa von dočkám.“
   </p>
   <p>
    Ledva dievča zmizlo za stromami, Háni dala sa znova do behu ušliapaným chodníčkom k
         Lučinovcom. Každou žilkou prudko kolovala jej krv a celým telom lomcovala zimničná
         rozochvenosť. Z chaosu myšlienok, ktoré vírili jej v mozgu, len to jej bolo jasné, že
         neprežije Adamovu neveru. Lučinovie oblôčky už boli osvetlené a žiarili spomedzi stromov
         ako dve žeravé oči. Háni obehla záhradku, otvorila dvierka a zastala na podstene. Zo tmy
         dobre mohla prezrieť celú chyžu. Starý Lučina sedel tvárou k obloku a horlivo sa zhováral s
         kýmsi, sediacim medzi oblokmi. Kto to bol, nemohla vidieť, ale nebol to hlas Adamov. Háni
         si oddýchla. S ľahším srdcom kradla sa od obloka zo záhradky. Vtom zavrzgli pitvorné dvere
         — Háni skrčila sa k plotu. Zo dvora zazneli kroky — potom od vrátok šepotanie. Háni s
         hrozným tušením zatajila dych. Šepot prešiel v polohlasný hovor.
   </p>
   <p>
    „Teda si vedela, že sa to tak skončí?“ začula rozochvený, pridusený mužský hlas a musela
         sa zachytiť plota, aby neklesla. Bol to ten hlas, ktorý i k nej znel tým istým tónom…
   </p>
   <p>
    „Pravdaže; veď vieš, keď si išiel prvý raz od nás, obzrel si sa na mňa hen z vŕšku a
         vravia, že sa takí neminú.“
   </p>
   <p>
    „No ja som to vedel ešte prv, len keď som pozrel do tvojich pekných očú, duša moja! Hneď
         som si pomyslel, že ty budeš tá jediná, keď som videl, že som ti ani ja nie proti chuti…
         Ale povedz mi, duša moja, či ma máš ozaj rada?“
   </p>
   <p>
    Háni nepočula odvetu, len akýsi podozrivý šum a blažený smiech. Vzpriamila sa, a
         pritískajúc obe ruky, chladné ako ľad, k hrudi, nahla sa napred. Divné, teraz stála tu taká
         tichá — miesto toho, aby sa hodila medzi nich a odsotila ho od novej milenice. Stála ticho
         a bola napodiv pokojná — len pri každom slove akoby ju ktosi celou silou búšil do pŕs.
   </p>
   <p>
    „A nemala si nikdy nikoho rada?“ pokračoval Adam v blaženom vypytovaní, „neľúbila si
         nijakého chlapca?“
   </p>
   <p>
    „Nikoho, Aduško! Ani ty?“
   </p>
   <p>
    „Veru nie,“ zaznel trochu neisto jeho hlas; „ty si moja milá jediná na celom svete!“
   </p>
   <p>
    „Neverím ti!“ smiala sa ona. „Veď si sa onehdy podriekol, že si mal kdesi akési dievča.“
   </p>
   <p>
    „Veru nie,“ zaluhal znova a hlas mu znel ešte neistejšie, čo Hánike zrazu pôsobilo divnú
         rozkoš. „Ver mi, duša moja, že som nikoho nemal doteraz rád…!“
   </p>
   <p>
    „To je dobre; veď by si mal hriech, keby si ktorúsi pre mňa nechal, Adamko. Ja by som sa
         bála, že nás oboch Pán Boh potresce za to.“
   </p>
   <p>
    Zo záhradky ozval sa príšerný hysterický smiech. Betka vykríkla a sklesla k oddancovi. I
         v ňom zastydla krv. Zo záhradky vybehla tmavá postava a akoby sa chcela hodiť medzi nich,
         no rozmyslela si a dala sa na útek. Len ten smiech zaznel ešte raz tam od lúk, až ho ozvena
         zopätovala.
   </p>
   <p>
    Poloomdletú Betku dopravili do izby, kde sa skoro spamätala. Ale ten divný prípad
         zaplašil na celý večer dobrú náladu. Všetkých sa zmocnila poverčivá predtucha. „To víla zahúkala,“
    <sup>
     [
     <a class="footnote" href="#ftn.d56e555" name="d56e555">
      1
     </a>
     ]
    </sup>
    pošepla Anna svojmu mužovi Martinovi. „Keby len Pán Boh chránil oddancov od
         nešťastia.“
   </p>
   <p>
    Keď potom neskoro v noci uberali sa Hrehošovci domov, Adam pobádaný podozrením a
         zvedavosťou zaostal trochu a zašiel ku krčme. Cez obloky, len napolo zastreté červenými
         záclonami, blýskalo svetlo, mohol celkom pohodlne vidieť celú chyžu. Ozef sedel pri stole,
         spokojný, usmiaty a neprestával kývať hlavou, až dlhý strapec na jeho čiernej čiapke
         poletoval sem i ta. Proti nemu zasa sedel Šmuľo, ešte usmiatejší — po boku Hánikinom. Jej
         tvár bola takej farby ako inokedy, len pery ešte plnšie, vypuklejšie a oči planuli oným
         démonickým leskom, ktorý Adama tak znepokojoval.
   </p>
   <p>
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e555" name="ftn.d56e555">
        1
       </a>
       ]
      </sup>
      „Húkanie víl“, ktoré ohláša sa vraj zväčša na lúkach, pokladá ľud v podjavorinskom
               kraji za predznak nešťastia, a či len väčšej-menšej nehody.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e564">
       </a>
       4
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Odkedy sa Adam priženil do Lučinov, starému Lučinovi je dobre. Nerobí nič, len keď chce,
         z dobrej vôle, že zájde prizrieť na roľu alebo do stodoly, alebo že niekedy pohodí kravkám
         krmu, keby Adamovi bolo pilno s pletením opálok. A načo by sa aj starel do práce, keď to
         Adam porobí všetko sám. Lepšieho zaťa by si ani nemohol žiadať — najmä keď vidí, že je
         Betka šťastlivá s ním. Ba zdá sa mu, že je z Adama usilovný, starostlivý hospodár, dobrý
         zať a nežný manžel. Z Betky stala sa veselá žienka: je ustavičný smiech a spev, a zastáva
         úlohu gazdinej ešte vzornejšie. Veru keď tak Lučina pováži všetko dookola, nie neprávom sa
         mu zdá, že už-už pustnúcu chalupu Adam premenil na lastovičie hniezdo.
   </p>
   <p>
    „Nemusíte vy, tatičko, nič robiť, spusťte sa len na nás mladých,“ vravieva Adam často. A
         on sa spustil. Celá jeho práca záležala v tom, že zaniesol Adamom napletené opálky
         kedy-tedy do dediny speňažiť u Šmuľa. Adam bol rád, že ho v tom zastane, lebo odkedy si
         Šmuľo priviedol do skliepku Hániku, vždy ho čosi pichne, keď si len pomyslí, že by ta mal
         ísť. A veď to Lučina vždy rád vykonal. Prichádzal odtiaľ vždy veľmi neskoro, neistým
         krokom, ale veľmi veselý. Mnoho ráz vydal sa do dediny i bez opálok a peňazí, a prišiel
         vždy dobrej vôle.
   </p>
   <p>
    „To mi je divná vec,“ vravel raz Adam, keď Lučina zas bol odišiel do dediny, „kde ten
         tatíčko berú vždy peniaze? Často nemajú ani groša a veď darmo nikde nenalejú.“
   </p>
   <p>
    „No, to oni iste drahšie predajú opálky, a tak zostane im niektorý ten grajciar,“
         rozhodla Betka. „Však sa preto na nich nemusíš hnevať, Adamko! Sú už starý, zíde sa im
         trochu posilnenia.“
   </p>
   <p>
    Keď potom večer došiel Lučina domov, veselý, usmiaty, vybalil niečo z rukáva haleny, v
         ručníčku zaviazané.
   </p>
   <p>
    „Dala ťa pozdravovať Hanuľa Šmuľová,“ povedal Betke, „toť posiela ti kúsok cukru. Je to
         dobrá židovka… a vždy sa len na teba spytuje, lebo ste vraj boli kamarátky.“
   </p>
   <p>
    Betka zadivene pozrela na dar a Adam sklonil hlavu. Betka bola oveľa mladšia od Háni a
         zhovárali sa len ak zo dva razy. Adam bol v rozpakoch.
   </p>
   <p>
    „Je to dobrá židovka!“ opakoval Lučina. „Musel som jej sľúbiť, že vás oboch v nedeľu k
         nim dovediem.“
   </p>
   <p>
    „Och, čo by sme my ta chodili!“ ohlásil sa Adam náhlo, chytro obracajúc v rukách lyká
         opálky, na ktorej práve pracoval, a kloniac sa čo najviac k práci. „Veď tam nemáme nijakej
         roboty a na posiedky k nim nepôjdeme.“
   </p>
   <p>
    „Keby ste chceli, aj robota by sa našla,“ povedal Lučina, zmetajúc zo stola tam nahodilé
         omelinky, v tvári ešte červenší od Adama. „Už dávno nedá mi Šmuľo pokoja, nuž som mu predal
         hen tú kopaničku ,na Dubovej‘. Chmuľo akýsi, hneď na prvé slovo podal mi päťdesiat zlatých,
         a ono to tá tatra nestojí ani dvadsať… Veď azda nemáš nič proti tomu, Adam?“
   </p>
   <p>
    „Čoby, však je majetok váš, môžte si s kopaničkou spraviť, čo chcete!“ povedal Adam, po
         prvý raz pocítiac akési roztrpčenie proti tesťovi a že predsa sedí len na cudzom prípecku.
         Ale potom v najbližšiu nedeľu bez slova schystal sa do kostola a po kostole všetci traja
         zašli ku Šmuľovi. Sprvoti bol Adam veľmi znechutený a rozpačitý a ani za svet nebol by
         pozrel do tváre Hanuli Šmuľovej. Ale keď videl, ako sa k nim prívetivo chovajú, a keď ona
         už po druhý raz naplnila holbovú skleničku pálenkou, osmelil a rozhovoril sa i on a ochotne
         podpísal už hotovú kúpnu zmluvu, ani sa veľmi nespytujúc na jej obsah. I tak bolo to niečo
         v cudzej reči a len toľko vraj, že Lučina predáva Šmuľovi kopaničku, zvanú „na Dubovej“, za
         päťdesiat zlatých, ktoré si bude od neho pomaly vyberať, a že ju Šmuľo necháva Lučinovi v
         úžitku až do jeho, Lučinovej smrti.
   </p>
   <p>
    — Och, ja chmuľo akýsi! — rozmýšľal Adam, spokojne kráčajúc podvečer, v nemenej ružovej
         nálade než Lučina, hore vŕškom domov. — Čo som si namyslel, že sa ona azda bude hnevať,
         alebo čo, a ona ľaľa, aká kamarátka! No, veď ona má rozum, vie že sme neboli jeden pre
         druhého. A čo? — veď to všetko boli len také hlúposti…
   </p>
   <p>
    Od toho času minuli dva roky a obe stránky ešte vždy verne držali sa podľa zmluvy:
         Lučina častejšie zašiel si do dediny a Šmuľo mu ochotne nalieval. Adam staral sa verne o
         gazdovstvo, robil ťažko, tratil rovné držanie tela. Poznal, že je to nie tak ľahko:
         gazdovať. Tie dva roky boli neúrodné, a tak čo sa ako namáhal, nedalo sa nič odložiť.
   </p>
   <p>
    Zato Šmuľo musel mať dva razy úrodné časy. Za tie krátke dva roky zmohol sa očividne.
         Rozšíril si obchod, kúpil statku a vzal do prenájmu role. Pravda, jeho zárobok a veno
         ženino na to nemohlo stačiť, musel mať skadiaľsi pomoc, ktorá mu poistila zapustiť korene
         medzi prostým ľudom. On sám sa chválil, že dedil po ujcovi, a možno, že neklamal. No už
         držal zapletených dvoch-troch gazdov — ako sa tajne povrávalo. I jeho zovňajšok sa
         premenil: chodil lepšie zašatený a tučnel. Háni držala si už k ruke slúžku a do mesta sa
         vždy dala zaviezť.
   </p>
   <p>
    V jeden deň zašiel si Lučina do dediny, ale večer sa nevrátil naspäť. Betka bola veľmi
         strápená pre neho, i vybral sa Adam hľadať ho. Nešiel ďaleko: kde sa cesta krútila okolo
         hlbokého výmoľa, našiel ho spadnutého — mŕtveho. Iste sa mu skĺzla noha na blatnatej ceste,
         padol do výmoľa, a naraziac hlavou na kameň, biedne zahynul. Bol už starý, slabý, a odkedy
         prišiel Adam a on sa spustil na neho, hynul očividome. Tá kopanička, dobre povedal kedysi,
         bola predsa len drahá!
   </p>
   <p>
    Ešte v ten deň, idúc o pohreb, zastavil sa Adam u Šmuľa. Šiel neistým krokom, veľmi
         ostýchavo, lebo chcel prosiť Šmuľa o pôžičku. Bolo mu treba na pohreb, na kar, a on mal v
         dome iba niekoľko grajciarov. Čo tesť žil, všetko sa akosi stačilo míňať.
   </p>
   <p>
    Šmuľo sedel v nálevni za špinavým stolom a prezeral akési písma. Ako zazrel Adama,
         zachmúril sa a tváril sa veľmi nemilostivo. O smrti Lučinovej už bol počul.
   </p>
   <p>
    „Čo si doniesol, Adam?“ opýtal sa, ani nepozrúc naňho.
   </p>
   <p>
    „Nedoniesol som nič, ale by som radšej niečo odniesť,“ odvetil Adam, rozpačito krútiac v
         ruke klobúk; „chcem vás prosiť, Samko, či by ste mi nepomohli s dvadsať zlatými na tatíčkov
         pohreb.“
   </p>
   <p>
    „Čo, dvadsať zlatých? Vari ste už tie peniaze všetky minuli?“ nadskočil s výčitkou na
         zadiveného Adama.
   </p>
   <p>
    „Aké peniaze?“
   </p>
   <p>
    „Že aké! Nuž tie, čo som vám splácal za role.“
   </p>
   <p>
    ,Aha, to on myslí tých päťdesiat zlatých za tú kopaničku!‘ svitlo Adamovi, ,a to tatíčko
         sami ľahko užili.‘
   </p>
   <p>
    „Ja neviem, aké poriadky ste mali medzi sebou — ale tatíčko domov nikdy ani grajciara
         nedoniesli. No ale ja sa nehnevám,“ vraví pokojne, „však tá kopanička bola ich, teda tých
         päťdesiat zlatých tiež.“
   </p>
   <p>
    „Čo: kopanička? Akých päťdesiat zlatých?“ vravel Šmuľo temer krikom, no v tvári zaihral
         mu chytrácky úsmev. Adama to začalo mrzieť.
   </p>
   <p>
    „Nuž päťdesiat zlatých, čo si u vás odoberali za tú predanú kopaničku.“
   </p>
   <p>
    Žid sa pustil do smiechu, ale bolo na ňom znať, že je to iba nútené. Adam už mal na
         mysli hnevlivú odpoveď na ten jeho smiech, no rozmyslel si, prečo vlastne prišiel, a
         nepovedal nič. Šmuľov smiech neprestával. „Háni, poď sem!“ zavolal do susednej izby. Vo
         dverách zastala Háni, na všedný deň až veľmi vystrojená; no bolo znať, že sa obliekla
         chvatom, azda práve len teraz, aby on videl rozdiel medzi niekdajšou Hánikou z kopaníc,
         behajúcou boso na ľúbostné schôdzky, a terajšou Spitzerovou. Keď zazrela Adama, tak
         skloneného, s vráskami vo tvári, skrúšene stojaceho pred jej mužom, zjavil sa pohrdlivý
         úsmešok okolo jej ešte vždy plných perí. Adam ho náhodou spozoroval a možno i porozumel,
         lebo začervenal sa až po hrdlo.
   </p>
   <p>
    „Počuj, čo mi toť Adam hovorí: že vraj kúpil som kopaničku od nebohého za päťdesiat
         zlatých!“ škľabil sa Šmuľo, trochu bledší v tvári než pred chvíľou, „akoby nevedel, že ja
         kúpil som síce kopaničku, ale aj lúku, roľu ,na Dúhe‘, ,pod Horou‘, aj ,na Valoch‘, aj — “
   </p>
   <p>
    Adam nevedel, či sa hnevať a či smiať na hlúpom Šmuľovi. Chcel mu pozrieť do očú, ako sa
         pritom tvári, no ten stál k nemu chrbtom a upreno sa díval kdesi von oblokom. Háni stála
         ako socha — z jej tváre sa tiež nič nedalo vyčítať. Akoby sa jej nič netýkalo.
   </p>
   <p>
    V Adamovi sa vzbúrila vojenská krv.
   </p>
   <p>
    „Čo si máte zo mňa bláznov stvárať, čo som malý chlapec, či čo?“ vzpriamil sa hrdo,
         dívajúc sa zlobne na Šmuľa, „však ja som neprišiel na zvadu, a vy mi tu hovoríte také reči,
         akoby som bol sprostý.“
   </p>
   <p>
    „Aké sprosté reči?“ utrhol sa Šmuľo naňho, teraz už pevne pozerajúc mu do tváre, „ja
         hovorím len pravdu. Však si ozaj nie taký hlúpy, aby si nevedel, čo si mi podpísal! A teraz
         sa mi tu bude rozťahovať ako na psa!“
   </p>
   <p>
    „Ale ja som nepodpísal to, čo vy hovoríte. Veď je to celý náš majetok!“
   </p>
   <p>
    „No veď, čo myslíš, za čo by som bol dal tých osem stovák?“ kričal Šmuľo celý červený od
         hnevu, a nepripúšťajúc Adama k slovu, schytil akési písmo zo stola. „Však ja tu mám čierne
         na bielom, čo som kúpil a čo nie. Ak chceš, môžeš si prečítať.“
   </p>
   <p>
    „Čože, keď to aj tak nerozumiem,“ odvetil Adam tichšie, nazrúc do písma, písaného v
         akejsi cudzej reči.
   </p>
   <p>
    „No, ľaľaď ho, nerozumie, a chce sa dohadovať! Chmuľo akýsi!“
   </p>
   <p>
    Žid vyšiel z nálevne, tresnúc dverami, len sa tak stena zatriasla. Adam skrotol. ,Predsa
         som ho nemal tak nahnevať,‘ rozmýšľa, stojac ešte vždy na tom istom mieste.
   </p>
   <p>
    ,Ktohovie, čo mu to aké hlúposti vošli do hlavy, a ja sprostý, som tiež hneď ako sršeň…‘
   </p>
   <p>
    „Však sa Samko nemuseli tak hneď nahnevať,“ vraví Hánike, ktorá cez celý výstup
         ľahostajne stála opretá o stôl, Adama si ani nevšímajúc, „však som sa ja neprišiel doháňať
         s vami, ale som vás prišiel pekne prosiť, či by ste mi nepomohli na nejaký čas s dvadsať
         zlatými.“
   </p>
   <p>
    Hlas Adamov neznel viacej tak isto, ale rozpačito, nesmelo. Háni znova pozrela naňho s
         tým pohrdlivým úsmeškom, ktorý ho pred chvíľou tak nahneval, no teraz, zbadajúc ho, len
         sklonil oči a zaťal zuby.
   </p>
   <p>
    „A na dlho?“ pýtala sa chladne.
   </p>
   <p>
    „No nie — tak do žatvy. Však ak chcete mať z nich nejaké písmenko, nuž podpíšem.“
   </p>
   <p>
    „Načo, ved sa známe!“ povedala posmešne.
   </p>
   <p>
    Hneď potom odišla za Šmuľom a zavrela dvere. O chvíľu sa vrátila s peniazmi v ruke.
   </p>
   <p>
    „Tu máš sedemnásť zlatých; tri zlaté zostanú na interes — to ako do žatvy. — “ Adam
         trasúcou sa rukou zhrnul peniaze, a kým ich vkladal do mieška, Háni dodala: „A môj muž ti
         odkazuje, aby si nerobil nijaké hlúposti: čo je raz medzi Lučinom a ním staté, je staté.
         Však potom dostaneš písmo od úradu.“
   </p>
   <p>
    „Háni!“ zavolal Šmuľo z izby, „nalej mu tam verdúnok pálenky!“
   </p>
   <p>
    Adamovi znova vbehla krv do tváre, a kým Háni nalievala, zmätený vyšiel von.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e671">
       </a>
       5
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Od pohrebu starého Lučinu minulo niekoľko týždňov. V chalupe, po ňom dcére a zaťovi
         pozostalej, nezmenilo sa nič, len Adamovi sa zdalo, že je v nej odvtedy akosi voľnejšie a
         útulnejšie. Adam usilovne plietol opálky (bola zima, do poľa nešiel), nestarajúc sa pritom
         o nič, čo sa dialo mimo ich chyžky. Ba ani o tie bláznivé reči Šmuľove, čo bol vtedy o
         pohrebe potáral. Aby to naozaj tak bolo, ako žid hovoril, zdalo sa mu najväčšou
         nemožnosťou, a preto ani nepodržal ju v pamäti. Mal dosť iných starostí: bol si umienil
         porobiť rozličné opravy v stavaní, to mu teraz zamestnávalo myseľ. A k hospodárskym plánom
         plietli sa ešte aj iné, nežné starosti…
   </p>
   <p>
    Z tejto tichej spokojnosti vyrušila ich v jeden deň zvláštna okolnosť: brat Martin
         doniesol mu z dediny od notára akési písmo. Adam rozvinul ho pozorne, obracal na všetky
         strany, ale nemohol z neho nič vyrozumieť: bolo písané tak akosi divno — ako po nemecky
         alebo po maďarsky — nuž darmo ho dostal do ruky. Ale ani si nad ním veľmi hlavu nelámal:
         veď nemá s nikým nič — ani sa nevadil, ani nebil. Až keď Martin pripomenul, že richtár čosi
         Šmuľa spomínal, vtedy mu svitlo v hlave.
   </p>
   <p>
    „No veru to bude najskôr to písmo, čo mi Šmuľo povedal o ňom,“ povedal celkom
         bezstarostne. „Keď som bol uňho o tesťovom pohrebe, nuž spomínal všelijaké hlúposti — a
         darmo čo sme sa obaja nahnevali! Že vraj mu nebohý tesť boli predali všetky naše role aj
         lúku, a my že sme sa mu s Betou na to podpísali! A ono to predali len tú kopaničku za
         päťdesiat zlatých, a ani sme sa ich, chudáka, neopýtali, či si ich už odobrali!
   </p>
   <p>
    „To je chyba, to je chyba!“ kýval Martin rozvážne hlavou,“ a čo, ak mu ich ozaj
         predali?!“
   </p>
   <p>
    „Ale čoby, veď o tom nebolo ani reči! Kde by boli dali peniaze za ne? Nemali nikdy ani
         groša pri sebe. A chmuľo žid hovoril čosi o ôsmich stovkách.“
   </p>
   <p>
    „A keby to bolo niečo pod fígľom spravené a teraz by nám role ozaj pobrali?“ zamiešala
         sa Betka starostlivo a bola pritom taká utrápená, že sa Adam musel smiať.
   </p>
   <p>
    „Jojha, aká múdra! Myslíš, že je to len tak. Ja viem, že tatíčko by nás neboli chceli
         ožobráčiť, nuž to ani neurobili; no a pre tých niekoľko stovák by si Šmuľo tiež dušu
         nezabil. Preto sa ja ani nebojím: to sú len také
    <span class="emphasis">
     <em>
      politiky
     </em>
    </span>
    …“
   </p>
   <p>
    Ale onedlho sa presvedčil, že tie „politiky“ sú predsa len nie také bezzákladné, ako on
         sprvu myslel.
   </p>
   <p>
    Bolo už hodne k jari a gazdovia sa už chytali pluhov, brán, chcejúc zasiať semiačko do
         zeme a tak poručiť ho ochrane božej. Prvý deň jarnej sejby, ako i žatvy, pokladá sa za
         sviatok; gazda sa chytá pluha s nábožným vzdychom a rozsieva v zbožnej nálade. Adam sa tiež
         chystal do poľa, ale akoby tušil niečo, nemal na to takej chuti ako po iné roky. Už bolo
         slniečko hodne vysoko, keď sa vyberal z domu. Roľa, na ktorú šiel, bola neďaleko, len za
         Ozefovou krčmou — nuž i preto nenáhlil. Ale sotva vyšiel so záprahom pred vráta, odkiaľ
         bolo možno vidieť roľu, náhle zastal: na tej istej roli už oral ktosi. Zavolal na Betku a
         on sám rozbehol sa ta. A nemýlil sa: bol to Šmuľov paholok, žid sám sprevádzal ho každou
         brázdou. V Adamovi vzbúrila sa krv nad tou opovážlivosťou; odsotil oráča a vyhodil pluh z
         brázdy. Nastala zvada medzi ním a Šmuľom. Obaja bránili svoje právo. Žid, že má už role na
         svoje meno zákonne prenesené a že Adam bol o tom úradne upovedomený. To ho rozľútilo ešte
         viac: vytrhol otku z pluhu a hodil sa na Šmuľa. No ten iste bol na to pripravený, lebo
         práve v tej chvíli vyrútili sa z krčmy dvaja žandári. Ale kým dobehli, už ležal Šmuľo na
         zemi dokrvavený, s poprebíjanou hlavou. Adama chopilo sa hneď šesť rúk — jeden žandár ho
         udrel po hlave, až ho krv zaliala. Práve vtedy dobehla nastráchaná Betka, a vidiac krv na
         tvári mužovej, padla do mdlôb.
   </p>
   <p>
    Betku odniesli zbehnuvší sa ľudia domov, Šmuľa dopravili k Ozefovi a Adama ako odbojcu
         odvliekli do žalára. Vysedel si celý mesiac, a keď sa vrátil domov — utrápený, zostarnutý o
         desať rokov — začala sa pravota medzi ním a Šmuľom. Adam ho zažaloval pre podvod pri
         predaji kopaničky — žid sa bránil kúpnopredajnou zmluvou, správne vystavenou a opatrenou
         podpisom nebohého Lučinu i Adamovým. Ako predané v nej boli poznačené všetky role,
         zostávala mu iba chalupa, a vedel, že ak prehrá, i ona padne na zaokrytie právnych
         nákladov. Šmuľu bránil advokát-žid — Adam tiež musel mať zástupcu. Ale ten nedával mu
         útechy: Lučina, ktorý v tom hlavne konal, bol mŕtvy.
   </p>
   <p>
    Adam chodil ako bez seba, zamračený, nazlostený. Betka plakala, zúfalá nad budúcnosťou,
         ktorú pripravila im náruživosť otcova. Medzi ňou a Adamom začali vystupovať hrádze
         chladnosti, na dom akoby sa bola zvalila ťažká chmára. Nebola to viac veselosť Betkina,
         ktorá ho ožarovala len pred rokom, a tá nežná láska, ktorá pretvárala ho manželom na
         skvostný palác, tratila sa ako večerná zora za tieňmi noci. Adam často presedel celé hodiny
         bez slova, hlavu v dlani, a len keď sa ozval dusený plač ženy, vtedy sa prudko zdvihol, a
         tresnúc dverami, vyšiel do poľa.
   </p>
   <p>
    Neskoršie, keď sa proces chýlil už ku koncu, do neznesiteľného tohto pomeru medzi
         manželmi prišla aspoň aká-taká blahodarná premena. Adam nebol taký zachmúrený, pojala ho
         útrpnosť nad ženou, ktorá trpela dvojnásobne. Snažil sa znova byť k nej pozornejším, ale to
         už nebol ani tieň tej nežnosti, ktorá ich predtým tak krásne pojila. Ona zas ešte
         úzkostlivejšie dusila v sebe slzy, a tak ich postavenie stalo sa aspoň trochu
         znesiteľnejším. Adam akoby už bol zvykol na myšlienku, že prídu o všetko, a musí sa chopiť
         tých plánov, ktoré kedysi bol rozvažoval, idúc s Martinom do kostola. Ale teraz necítil na
         ich uskutočnenie nijakú oduševnenosť, ani silu. Jeho duchovná pružnosť akoby sa bola
         zlomila tam o steny žalára, keď, trápený túžbou po slobode a tou drahou bytosťou tam v
         malej chalupe, so šialenou zúrivosťou tĺkol zaťatými päsťami na vlhkú stenu. Teraz už
         neznal zúriť — do duše zasadla mu istá ľahostajnosť, ktorá sa vyvíjala mocnejšie a
         mocnejšie. Teraz už nerozmýšľal o budúcnosti, neľakal sa jej — jeho myseľ zamestnávala sa
         vecami celkom ľahostajnými, ktoré sa ho ani zďaleka netýkali. A keď i napadli ho starosti,
         necítil už tak veľmi ich ťarchu.
   </p>
   <p>
   </p>
  </div>
  <div>
   <div class="titlepage">
    <div>
     <div>
      <h2 class="title">
       <a name="d56e708">
       </a>
       6
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Vedel, že ak Šmuľo vyhrá, bude privedený na žobrácku palicu — a nielen sám, ale i jeho
         žena. Videl pred sebou celú budúcnosť — a predsa pri poslednom pokonávaní vypočul výrok,
         ktorý ho pozbavil celej živnosti, tak chladno, akoby sa ho to ani netýkalo. Šmuľo, ktorý
         bol tiež prítomný, čakal, že bude zúriť, prosiť, plakať, a zadivil sa, vidiac ho takého
         pokojného, akoby ani nebol rozumel slová sudcove.
   </p>
   <p>
    Vyšiel zo siene na chodbu, pohľadal si klobúk a vydal sa na spiatočnú cestu domov. V
         meste bol jarmok; na námestí tmolil sa zástup kupcov a predavačov. Adam sa zamiešal medzi
         nich, vyhľadal stisk, a temer mu dobre padlo, keď ho v tom stisku socali, strkali a
         tlačili. Po dlhom napätí, s ktorým očakával výrok, zavládla nad ním akási príjemná
         ochabnutosť — príjemná zato, že zastrela pred ním všetko, čo sa s ním stalo a čo ho
         očakáva. Za ňou nastúpila zvedavosť: so zvláštnou pozornosťou všímal si všetkého, čo bolo
         vôkol neho. Bavilo ho všetko; i ten krik predavačov, i jednanie sa kupujúcich. ,Azda by si
         vypil?‘ rozmýšľal, zastaviac sa pri dverách jednej z krčiem. Bola plná ľudu; pili,
         rozprávali, smiali sa, búchali na stoly. Ošklivý zápach liehovín a výparov vystupoval až na
         ulicu. Adam už dávno nebol v krčme, teraz ho zarazil ten zápach a pripomenul mu, že práve
         taký rozširovalo dýchanie Lučinovo, keď sa kedy vrátil od Šmuľa. V tej chvíli pocítil
         neopísateľnú ošklivosť, a odvrátiac zrak od nepekného obrazu, vydal sa na cestu k dedine.
   </p>
   <p>
    Bolo to pred Vianocami, sneh ležal po poli v hrubej vrstve. Chôdza bola ťažká, nohy sa
         mu borili do snehu, takže sa tackal ako opitý. V celom tele cítil akúsi ustatosť, ktorá mu
         bola veľmi príjemná. Bolo popoludní, slniečko jasne svietilo na bielu snehovú nivu, ktorá
         sa ligotala, až oči urážalo. ,Ba čo sa to tak ligoce?‘ rozmýšľal v divnom rozpoložení
         mysle, kladúc si ruku na oči: ,akoby na zemi bola samá iskra, a to len voda, zamrznutá
         voda!‘ — Ponad neho preletel kŕdeľ vrán a sadol neďaleko na cestu; nebáli sa ho, celkom
         bezstarostne zbierali po ceste. Adama to bavilo. Zastavil sa, pozorne sledujúc každý ich
         pohyb. Dve vrany začali prenikavo krákať, hašteriť sa, jedna druhú udrela krídlom. ,Ešte sa
         im chce biť!‘ rozmýšľal, akoby ho nič iného na svete nezaujímalo. ,No čo by sa nebili? Veď
         nemajú starostí. Keď chcú, sú tu — keď nie, odletia. Ba čo to len kváka — keby ja rozumel!
         Vrany vedia o každom zakopanom poklade, ale tá nepovie — lebo nemôže…‘ Pošiel ďalej, a keď
         vrany nič neuleteli, zalúčil klobúk medzi ne. Nastráchané rozleteli sa, žalostne krákajúc.
         Rozosmial sa.
   </p>
   <p>
    Bolo mu teplo a jasno a v ušiach mu znelo akési cenganie, ktoré upomínalo na teplé,
         jasné letné noci, keď s inými pásal po lúkach. Brodiac sa v snehu, dumá o svätojánskych
         nociach, v ktorých toľko tajomného čara, že to nemožno vyriecť, poňať, iba precítiť. Ležíš
         na mäkkom polozvädnutom sene, jeho vôňa ťa omamuje, pozbavuje schopnosti myslenia. Stádo
         pasie sa na pohrabanom, počuť iba hryzenie a kedy-tedy štrkot retiazky, no nevidíš nič,
         lebo dovôkola polotemno noci vlažnej, vonnej. Hneď za tebou žblnkoce potôčik, nad ním,
         viacej tušíš, ako vidíš, štíhle pne a husté koruny jelší, na neďalekej oráčine z druhej
         strany potôčika hudú svrčky. Nad tebou širošíra plachta nebies a na nej hviezda pri
         hviezde. Zahľadíš sa hore do toho jasotu a mihotania a zdá sa ti, že nehudú to svrčky, ale
         že rozzvučali, rozspievali sa to tie zlaté body tamhore, že nežblnkoce to potôčik, ale v
         hrudi tvojej prelieva sa niečo rýchle, mohutne, zabraňujúc dýchať, a dvíha ťa to, unáša
         hore, hore do výše, až to nebo a tie hviezdy zdajú sa blízko, blízučko, len ruku vystrieť…
         A tu zaznie to cenganie; sprvu len kdesi v diaľke, nejasne, potom zrejmejšie a zrejmejšie,
         až počuješ ho pri samom uchu: to Stračena, tá so zvoncom na hrdle, zunovala pašu a prišla
         sa uložiť.
   </p>
   <p>
    *
   </p>
   <p>
    Na ceste naozaj zaznelo cenganie; po ceste smerom k dedine bežali sane a na nich tri
         ukrútené postavy. Adam sa obzrel, no nechce sa mu vyhnúť. Sane prileteli bližšie, pohonič
         zavolal, aby vyhol z úzkej cesty, ale on sa len trochu obzrel. Keď cítil, že sú celkom
         blízko, chcel odskočiť, ale vtom ho sotilo nabok — zvalil sa do snehu. Bystro vstal,
         pohonič sa obrátil a švihol ho bičom po tvári. Zo saní sa ozval hlasný smiech — práve taký,
         ako vtedy pri záhradke, keď sa s Betkou zasľúbili.
   </p>
   <p>
    Bola to Háni Spitzerová, ktorá vidiac ho takého nahrbeného, v ošúchanej halene, tvár
         samá vráska a k tomu v nej výraz, robiaci ho akýmsi hlúpym — zasmiala sa. Nie jemu — ale
         tej svojej dávnej nemúdrej láske, ktorá ju viedla, s batôžkom v ruke, ku dverám Hrehošovie
         chalupy…
   </p>
   <p>
    Adam zaškrípal zubmi a pustil sa za saňami, no tie boli už hodne ďaleko. Na ceste cítiť
         len zápach Šmuľovej cigary a počuť, ako on, zachádzajúc sa smiechom, vraví (čo Adam,
         pravda, nerozumie): „Komický výstup! Komická postava!“
   </p>
   <p>
    Otriasol sneh z haleny a šiel ďalej, teraz už bystrejším krokom. Na ľavom líci začalo ho
         čosi páliť: siahol si ta rukou a zakrvavil si ju. Zasa zaškrípal zubmi. Teda nielen že ho
         zničil hmotne, že mu vydriapal z hrste tú hrudu — i telesne mu ubližuje! ,Čo som mu ja
         urobil?‘ spytuje sa sám seba, utierajúc si líce dlaňou, z ktorého ešte vždy vymokala krv.
         ,A prečo ma prenasleduje…? Ako sa ona smiala nado mnou. Prečo sa smiala? Preto, že som ja
         žobrák — žobrák, a ona je pani. Som žobrák!‘ opätuje si ešte raz a cíti akési uspokojenie,
         keď sám pomenuje sa tým menom, ktoré označuje najbiednejšieho ľudského tvora. ,Ona ma
         ožobráčila! A Boh sa díva na tú krivdu!‘ povráva si ďalej a v duši sa mu zrazu vzbúril
         ošklivý vzdor, zahlušujúci vieru v božiu spravodlivosť; ,ani Boh nedbá o mňa, a veď som sa
         tak veľmi neprevinil proti nemu. Ani Boh nedbá o mňa, keď mi dáva zhynúť…‘
   </p>
   <p>
    Nebol sám sebe podobný. Myšlienky mu vírili v hlave, horúčosť ho trápila a hrdlo akoby
         zvierala akási neviditeľná železná ruka. Šiel bystrejšie a bystrejšie — dedinu obišiel, a
         keď dochádzal k prvým domcom kopanickým, chôdza premenila sa temer na beh. Bolo už šero,
         keď zazrel malý domček na úpätí vŕšku. Inokedy pozdravoval ho s jasaním v duši, dnes a od
         istého času vidí ho celkom inakším, nedojme ho, nevzbudí nijaké milé pocity. Stíšil krok,
         váha; tak nerád vojde dnu, hoci vie, že ho
    <span class="emphasis">
     <em>
      ona
     </em>
    </span>
    čaká. Inokedy tá
         myšlienka, že ho žena očakáva, bola mu milá — dnes mu je mukou. Stojac tu pod strechou tej
         chalupy, ktorú onedlho bude musieť opustiť, znova napadli ho tie city, s ktorými bežal
         domov, a zas, ako pred hodinou, nie je schopný súvislej myšlienky. Vie iba to, že je
         zničený — zničený! A verí, že nemožno tak ďalej žiť… Žiť nemožno — a umrieť tiež nie…
   </p>
   <p>
    „A prečo nie?!“ zachechtal sa divo, stojac na podstene. Hrozná myšlienka mu preletela
         hlavou a zatemnila všetok um i rozvahu. Upadol do abnormálneho stavu, a predsa, keď sa
         dotkol rukou rebríka, ktorým sa vychádzalo na povalu po krm, ruka sa mu zatriasla. Obzrel
         sa dookola — všade desné ticho a tma. Chytro ako zlodej vyšiel na povalu, a šmátrajúc potme
         na hrade, našiel povrázok, do ktorého viazaval krm. Zvieral ho v ruke kŕčovite, ťažko
         dýchajúc, drkocúc zubmi a upierajúc oči do temnej, mrazivej, príšernej noci — — —
   </p>
   <p>
    Z izby ozvalo sa jemné, slabučké zaplakanie.
   </p>
   <p>
    Z hrdla Adamovho vydral sa neurčitý zvuk. Pohodil povraz, zletel z povaly a vrazil dnu.
         Pri kolíske svojho práve narodeného synka hodil sa na kolená a hlasite sa rozplakal, kým
         chudá ruka jeho ženy bezvládne spočívala mu na hlave.
   </p>
   <p>
    *
   </p>
   <p>
    Proroctvo starého Ozefa sa splnilo.
   </p>
   <p>
    Zvuk bubna, ozvavšieho sa pri predaji domca Adama Hrehoša, bol iba pochodom k iným
         podobným výstupom. Ním začal Šmuľo a jeho súverci svoje účinkovanie. Muška sa ani nenazdá,
         iba keď je už zapletená v pavúkovej sieti, z ktorej sa ťažko vymotať — k novému pokojnému
         žitiu. Adamovi sa to podarilo: nad priepasťou hmotného úpadku a duševnej ochabnutosti
         založil nový život, ktorý posvätil žene a dieťaťu. Malá chalupa Martinova je chrámik
         rodinnej lásky, posvätený prácou.
   </p>
  </div>
 </body>
</html>
