<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e123">
       </a>
       K literatúre sa!
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <span class="emphasis">
     <em>
      Beseda
     </em>
    </span>
   </p>
   <p>
   </p>
   <p>
    Všeobecne uznávaný je veľký význam krásnej spisby v živote národov. Ako prejav
         vzdelanosti jednotlivcov je vychovávateľom celku — ona je tou ničím nenahraditeľnou silou,
         ktorá z más robí národ, v národe tvorí dušu. Podľa spisby národa neomylne možno poznať
         stupeň jeho vzdelanosti, upadanie alebo zveľaďovanie sa literatúry ukazuje vzrast alebo
         úpadok národa.
   </p>
   <p>
    U nás, Slovákov, význam a úloha spisby sú dvojnásobné. Ona nielenže je nevyhnutným
         pokrmom duševným, nielenže nám, obraným o možnosť vzdelávania sa školami, je dôležitým
         činiteľom vo výchove, ale najmä je takrečeno jediným voľným dôkazom nášho jestvovania.
         Obraní o slobodu živého slova a prirodzené politické práva, stavajúce i Slováka medzi
         národy jestvujúce a dejstvujúce, spisbou predsa počítame sa ta a, zaznávaní v histórii
         živých národov, žijeme v histórii vedy a umenia. Preto kýmkoľvek literatúra bude jediným
         naším reprezentantom navonok, dvojnásobne treba nám mať na zreteli jej zveľadenie.
   </p>
   <p>
    A predsa, hoci poznáme nevyhnutnú potrebu i dôležitosť spisby, podľa výroku Národných
         novín slovenská literatúra dávno nebola takou popoluškou, ako je dnes. Výrok tento je tým
         žalostnejší, že nielen nehlása pokrok, ale priam ideme nazad, čo je svedectvom nastúpivšej
         chudoby ducha, ktorá chudoba, keby to tak ďalej išlo, v národe bez možnosti voľnej kultúry
         na seba ponechanom znamenala by počiatok rozkladu.
   </p>
   <p>
    Potešme sa, že to nie je u nás ešte také zlé. No čo by horeuvedený výrok bol i prehnaný,
         predsa, prezrúc a spočítajúc súčasnú spisbu našu, musíme sa zaradiť nad skromnou
         produkciou. Píše sa tak málo, že vydanie slovenskej knihy je ozaj udalosťou. A chudobní sme
         nielen na nové vydania, ale i na obsah časopisov. Vezmime niektorý z posledných ročníkov
         nášho, donedávna jediného beletristického časopisu, Slovenských pohľadov, a užasneme, ako
         málo je tam pôvodných prác. A, čo je tým smutnejšie, len ktorási z nich je označená novým
         menom. Teda: nepodrastáme! A koho to obviňuje, koho obžalúva? Pomery? Naše nevládne,
         utisnuté postavenie? Ono, chvalabohu, ešte nie je také kruté, žeby bránilo vzrast peknej
         myšlienky, žeby hatilo vzlet a nadšenie — už či za myšlienku národného povznesenia a či
         nadšenie čisto umelecké. Že vzdor tejto ešte nezmarenej slobode môcť vysloviť sa v svojej
         reči nesnažíme sa účinkovať a osožiť prácou potrebnou a užitočnou, to v prvom rade obviňuje
         mládež — tú časť, z ktorej regrutovať sa majú učitelia, vodcovia, kratšie rečeno
         inteligencia národa.
   </p>
   <p>
    Keď však povážime, že nielenže nepíše sa, ale i to málo napísané nečíta sa, že časopisy
         nemajú odberateľov tam, kde mohli by ich mať; že knihy ležia v skladoch nakladateľov a
         kníhkupcov: musíme zájsť ďalej a, prv než mládež, obviniť rodinu. Áno, rodinu, našu domácu
         výchovu. Veď hľa, rodina je to, ktorá mala by nám vysielať pracovníkov! Ona jediná je u nás
         voľným činiteľom vo vzraste a vývine. Ona jediná je posvätným kruhom, kam nezasahuje ruka
         svätokrádežníkov, siahajúcich po práve jazyka, o ktorý, ak si len bude dôslednou, zlomí sa
         nápor útočiacich. Kruh rodinný, vplyv otcov i matiek je to, k čomu viažeme svoje nádeje,
         uvažujúc potrebu pracovníkov, učiteľov, bojovníkov a apoštolov našej myšlienky.
   </p>
   <p>
    A skutočne: rodina ozaj slovenská, citom i bytom národná, pestujúca reč nielen ako
         prostriedok dorozumenia sa, ale povedome, oddaná myšlienke a snahe národnej nie povrchne,
         pre osobné azda styky alebo len tradicionálne, ale zo skutočného presvedčenia, i dostojí
         svojej úlohe. Rodina, pestujúca spisbu nielen akoby z povinnosti, ale z vnútornej pohnútky,
         z cítenej potreby, nemožno, aby nevychovala hodných synov, aby v nej vyrastali len chladní
         prijímatelia, nečinné postavy, netrebné duše, jestvujúce len ako číslice.
   </p>
   <p>
    A tak teda, keď v rodine slovenskej nachodíme nedostatok zmyslu pre spisbu, to hneď
         privádza nás na koreň biedy druhej: na nedostatok sily pracovnej. Tieto dve biedy naše tak
         tesno súvisiace jedna s druhou, že iste správny je predpoklad: keby odstránila sa jedna z
         nich, druhá padla by sama. Keby plody slovenských básnikov a spisovateľov udomácnili sa v
         našich rodinách, keby boli čítané a porozumené, nemožno, aby mládež, tá najvnímavejšia,
         citom najprístupnejšia vrstva, zostala chladná, ľahostajná, nedvižná. A čo je hlavná vec:
         že by sa spreneverila ideám a ideálom svojeti. A čo by priam i dostala sa (ako sa dostáva)
         do školy tým ideám a ideálom nepriateľskej, protitlak nemal by dosť sily, aby vytisol dojmy
         dušou v živote rodinnom zachytené. Dobrý základ pretrval by vplyv duchamorne. Raz čistou,
         zbožnou a národnou atmosférou nadýchané duše, chránené ňou i vo svete, vrátili by sa domov
         nepokalené, vrelé a svieže a zaujali postať ochotne a dôstojne.
   </p>
   <p>
    Táto úloha rodiny stáva sa tým dôležitejšou, že citeľne vystupuje potreba nových
         pracovníkov menovite v obore spisby ľudovej. Čo i bola by chuť i prostriedky vydávať
         potrebné spisy pre ľud, veľmi málo je ľudí, ktorí by mohli písať. Tento úkaz zarmútiť musí
         každého, komu na srdci leží duševný pokrok a kto sám vlastnou lieňou neoddal sa hriešnej
         rezignácii. Už teraz cítiť nedostatok náhrady z radov mladšej vrstvy, a ešte pýšime sa
         činnosťou našich starších, a ak neuspejeme včas vychovať hodných následníkov — ako bude to
         potom?! Zaiste bolo by tak, ako prorokuje v jednej zo svojich krásnych básní Hviezdoslav:
         „Čo zbudne vám, keď raz poét zmĺkol? Sahara s hyén krochkom, Sibír s vytím vlkov!“
         Dôležitosť talentov dôrazne prízvukuje i Vajanský, keď ústami svetom precibreného
         Rudopoľského v svojej Suchej ratolesti privoláva: „Do každodennej motlitby zavierajte
         prosbu: ,Bože, daj nám talenty — a čo hlavné: nech zostanú doma!‘“
   </p>
   <p>
    Preto teda otázka vychovávania mladej, pracovnej sily je u nás otázkou pálčivou,
         neodkladnou, a nemal by sa od nej odťahovať nik, kto cíti v sebe len trochu schopnosti.
         Zodpovedať jej činne, to je úlohou v prvom rade mládeže, z ktorej radov majú sa regrutovať
         hodní nástupcovia tej dobrej, starej gardy — potom však i starších, už skúsených. Tí prví,
         náležitým vzdelávaním sa, učením od svojich i inorečových dobrých spisovateľov, snažiť sa
         majú dosiahnuť onej výšky ducha, ktorá, spojená s vrodeným talentom, oprávňuje jednotlivca
         byť vychovávateľom celku. Pravda, toto môže sa týkať len tých, ktorí ozaj majú talent. Tí
         však, na ktorých teraz spočíva celá požiadavka produktívnej práce, majú vychovávať hlavne
         svojím príkladom usilovných, svedomitých pracovníkov, dávať smer dobrý, upravovať,
         zdokonaľovať, cibriť um, cizelovať vkus, zjemňovať cit — slovom: vychovávať. Živé slovo,
         súkromne udelená rada posmelí, obodrí — verejne podaná mienka, výrok, kritika poučí,
         zdokonaľuje. Ako diamant stáva sa drahocenným len mnohým hladením, tak i talent, čo ako
         veľký, nie je hneď tak rozvitý, aby nepotreboval brusu kritiky a aby mu ten nebol na osoh.
         Preto z jednej strany správna je výčitka, ktorá, keď je reč o ľudovej spisbe, neprírast
         pracovníkov pripisuje tomu, že nemáme kritiky. Píšem: z jednej strany; bo mýlne pochopoval
         by vec, kto doslovne chcel by, už či kritikou, či akokoľvek vychovať talent. Talent je
         iskra božia, génia dáva boh. A dáva ho tak, ako oku zmysel pre farby, uchu pre tóny —
         vychovať nedá sa, ani čo by sme zmrhali kvôli tomu celé sklady papiera, celé sudy
         tlačiarskej farby. No rozširovať svoje známosti a rozhojňovať prípadne v sebe tušené dary,
         cvičením sa zdokonaľovať až po stupeň, kde počína sa skutočná, v prospech rodu konaná
         práca, to je svätou povinnosťou každého, komu boh dary tieto udelil. Tu však potrebný je
         dlhý trud: talent sám od seba tiež nevyroní sa hneď do výše, ale postupne rastie, unášaný
         snahou zdokonaľovania sa.
   </p>
   <p>
    A možno tento prirodzený postup je u nás príčinou, že nepodrastáme. Prvé roky mladosti
         strávia štúdiá — a kým dospeje to k osobnej voľnosti, vstup do skutočného života nájde už,
         keď nie duše oproti krásnej literatúre úplne blazeované, teda aspoň natoľko „zrelé“, že tu
         už hanbí sa byť považovaným za počiatočníka. Zväčša však hľadí sa na verš a novelu tak asi,
         ako na komika v cirkuse. Kým bol dieťaťom, bavil sa na jeho pohyboch, ale teraz…
   </p>
   <p>
    To teraz, tá doba, ktorá mala by byť dobou mužného zápalu a živých záujmov za pomery
         svojho národa či politické, či literárne, vyplní sa keď nie čiste sebeckými starosťami o
         chlieb, nuž najčastejšie iba malichernými prejavmi národného povedomia, neraz iba
         odoberaním časopisu a — vyšívanou náprsenkou.
   </p>
   <p>
    No krivdilo by sa nám, mládeži, keby v radoch našich vyzdvihovala sa len lieň a
         nespôsobnosť k práci. Čo ako dokazovalo by sa to faktami, v skutočnosti jestvuje i chuť k
         práci, i snaha byť činným, i zmysel stať sa užitočným. Lenže doteraz akosi nebolo smeru, a
         či pre mýlne pochopy, ako pracovať, obchádzala sa pravá, najprimeranejšia postať:
         pestovanie peknej spisby, jej tvorenie a rozširovanie. „I k nebu hľadieť je práca,“ hovorí
         Tolstoj (a veru je to jedna nie z najpohodlnejších!), nasledovne náhľady o práci a
         účinkovaní sú rôzne. Hlavná dôležitosť práce však je v tom, nakoľko je ona potrebná a
         užitočná. Konať to, čo už iní vykonali, alebo čoho ešte niet potreby, je zneužitím času,
         márnením síl — je rovno spiatočníctvom…
   </p>
   <p>
    Preto, mládež milá, veliká škoda by bola, keby nám, túžiacim po reformách a prevratoch,
         derogovalo znížiť sa k metrám piesne či k novele, kde hlavným činiteľom je cit — a to vari
         zdá sa detinským a nezrelým…
   </p>
   <p>
    Ako cele ináče chápali vec naši otcovia! Vezmime staré ročníky časopisov a, hoc nebude
         toho príliš mnoho a mnohé nie ani nad strednosť, no zahovorí to k srdcu vrelým tónom
         mladosti, nadšením rodoľubstva, vzletom lásky, rozkoše zo života — všetko to zvuky zdravej,
         sviežej, vierou v život zaoceľovanej duše. A tie mladé zápaly tvorili podstatu činov, v
         nich korenili krásne, príkladné charaktery! To bol prirodzený počiatok, i prirodzený
         postup. Jar sa nedá myslieť bez kvetov a piesní, bez lúčov a jasného neba; mladosť nie je
         mladosťou bez citu, bez lásky ku kráse. Ona nedá sa myslieť bez vlnenia pekných citov,
         ktoré hriech je ukrývať klobúkom vedátora, udúšať plášťom chladného rozumkovania a v istom
         zmysle asketizmu. Cit je privilégium mladosti, ba on je jej povinnosťou. Cit, i keď zblúdi,
         nech je len iskrenný, vzbudzuje účastenstvo; poblúdenie rozumu je smiešne i ťažké, bo
         zriedka dá sa napraviť. „Šťastný, kto za mlada bol mladým,“ peje Puškin. Mladá mladosť je
         tým poetickým kúzlom, čo dáva smer celému životu: ona tvorí v povahe črtu dobra, črtu
         šľachetnosti; ona i v pozdnom veku chráni dušu pred zmĺkvením, pred zhavranelosťou. Bez
         onej mladej mladosti mĺkvy je u mládeže zápal za prácu, oduševnenie za „obrodenie“, bo
         snaha nezakladá sa v cite. A jedine cit, vrelý a iskrenný, je mladej duši najprimeranejším
         kompasom a činnou silou.
   </p>
   <p>
    Konečne ešte slovo o výchove. Kedykoľvek hovoríme o rodine, vždy silne prízvukujeme,
         aby, vychovávajúc synov národu, vychovávala z nich optimistov. Áno, zdravý optimizmus musí
         nás živiť. Optimizmus, tak ako my ho chápeme, je viera v dobro, v krásno, šľachetnosť,
         spravodlivosť, viera v život, vo víťazstvo pravdy… Optimizmus je výraz zdravej, sviežej
         duše, je samým bohom darovaným dobrom. Nijaká vlastnosť nášho ľudu nevystupuje tak
         markantne, ako optimizmus, nasledovne je nám vrodenou, charakteristickou plemennou
         vlastnosťou. A preto divné by bolo, keby sme ju hľadeli vytrhnúť a miesto nej postaviť
         bohzná aké -izmy…
   </p>
   <p>
    V posledné dni čítame v časopisoch vyzvanie mládeže k spisovateľom, ktorým prihlasujeme
         sa vydávať spisy pre ľud. Je to úkaz radostný, potešiteľný. Mládež cíti nedostatok a ide
         pomáhať. Mládež sama cíti povinnosť a chápe sa práce v smere potrebnom, užitočnom…
   </p>
   <p>
    Nuž len rezko k dielu — k literatúre! Toto nech je stálym heslom v rodine i v radoch
         mládeže, a pri všestrannej zaujatosti nemožno, aby i v tomto smere túžené obrodenie,
         obrodenie ducha prácou potrebnou, užitočnou a povznášajúcou, nedostavilo sa k nám.
    <sup>
     [
     <a class="footnote" href="#ftn.d56e172" name="d56e172">
      1
     </a>
     ]
    </sup>
   </p>
   <p>
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e172" name="ftn.d56e172">
        1
       </a>
       ]
      </sup>
      Dobre je myslieť o tejto našej biede, hovoriť i písať o nej; ale pritom treba mať
               na pamäti, že hlavná príčina všetkej našej neresti je v školách — to jest v tom, že
               nemáme škôl. Pri inteligencii, počtom takej malej, nemôže byť väčšia literatúra.
               Talenty slovenské nerozvité ostávajú po dedinách. Starajme sa, aby obdarení chlapci
               slovenskí mohli chodiť do školy, v škole by sa nespreneverili svojmu rodu, a dožijeme
               sa, že literárne bude sa viac pracovať.
     </p>
     <p>
      Keď bude viac spisovateľov, povstanú i vydavatelia, ktorí nájdu spôsob rozpredať
               svoj tovar. Aké žaloby čítavali sme v českých časopisoch ešte i v sedemdesiatych
               rokoch! Roku 1866 muselo sa prestať vo vydávaní spisov Karolíny Světlej, lebo nebolo
               odberateľov. Buditeľská práca zato len šla napred nezvratne, vec vzali do rúk
               spôsobní vydavatelia a kníhkupci — tí stvorili čítajúce obecenstvo české.
     </p>
     <p>
      Predovšetkým treba, aby každý tam, kde je postavený, prikladal ruky k práci, bol
               príčinlivý.
     </p>
     <p>
      <span class="emphasis">
       <em>
        Pozn. red.
       </em>
      </span>
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e188">
       </a>
       Do Ameriky
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Číslo 2. „Slovenských pohľadov“ prinieslo zmienku o povesti Gustáva Maršala v americkom
         katolíckom kalendári „Jednote“ pod názvom Zpät! uverejnenej. V pár riadkoch podaný je obsah
         povesti, vyzdvihnuté menovite citné miesto, kde spisovateľ žalostí nad osudom do Ameriky
         prichádzajúcich vysťahovalcov-Slovákov.
   </p>
   <p>
    „Mrazivo je tu pre nich; koľko, reku, nádejí budú musieť zahrabať v borbe o chlieb! A
         bohatstvo, sny kdeže sú? Veď ani milióny dolárov, poslaných na Slovensko, nenahradia samých
         zasielateľov: dušu, ducha. Na márno vyjdú groše a spolu i ľud náš. Cudzí robí, cudzí berie
         a my tu tiež zahynieme v záplave cudzoty…“
   </p>
   <p>
    Kritik vraví, že pri čítaní týchto riadkov cítil, ako vlhne mu v očiach. Ľúto mu toho s
         prepiatymi nádejami za chlebom a bohatstvom sa ženúceho ľudu. A nielen kritik sám, ale
         každý rodoľub to isté musí pocítiť, predstaviac si Maršalom verne nakreslený obraz
         konečného osudu slovenských vysťahovalcov.
   </p>
   <p>
    Život tu doma je ťažký, takmer nemožný, a jednotlivé prípady šťastne pochodivších, späť
         sa navrátivších „Amerikánov“ lákajú výhľadom hmotnej spásy. Za jednotlivcami pohli sa iní,
         celé rodiny a konečne hromadne celé dediny, ba kraje. Dôjdu ta a vzpružení nádejou pracujú,
         boria sa a, vďaka bohu, zväčša nie bez výsledku. Tam vzmáhajú sa hmotne, v istej miere i
         mravne (?), i tu doma vypomôžu svojím zarobeným grošom.
   </p>
   <p>
    Ale čo utvára sa tam, to rozkladá, hynie tu doma pod Tatrami: celok, národ. Slabneme
         počtom, nedorastáme duchom v toľkej miere, ako ubúdame, a tak sťahovaním dotknutí sme
         dvojnásobne. Vidiac zakoreňovanie, rozrastanie a organizovanie sa, jednotnosť a rapídne
         utváranie sa slovenských spolkov v Amerike, mohli by sme sa síce i tešiť, že zosilnieme
         prebudením sa tej pracovnej vrstvy, ktorá tu doma v národe tvorila takrečeno mŕtvu masu — —
         no či ten prírastok zachová sa nám i v budúcnosti, v pokračovaniach, pôvodný neodcudzený…?
   </p>
   <p>
    „… Zahynieme tu v záplave cudzoty!“ volá autor povesti, oboznámený s pomermi, sám
         vysťahovavší sa z vlasti. A výkrik tento, prirodzený a bolestný, je živou ozvenou našej
         obavy, nášho tušenia a zatieni razom všetky hmotné i duchovné výdobytky v novej vlasti. A
         každý roduverný syn i dcéra vrúcne musí si vzdychnúť i želať s Maršalom: „Zpät!“
   </p>
   <p>
    *
   </p>
   <p>
    „… Milióny dolárov nemôžu nahradiť dušu, ducha!“ uvažuje autor v tejže povesti.
         Pomýšľajúc na budúcnosť a vidiac dobrovoľné ubúdanie ľudu na Slovensku, vo vysťahovalectve
         vidí takrečeno duchovnú samovraždu národa.
   </p>
   <p>
    A toto cítime i my, a preto dvojnásobne vrele želáme si, aby ľud náš vracal sa späť,
         nakoľko je to možné, a nakoľko musí žiť v cudzine, aby snažil sa zostať svojím — citom i
         bytom.
   </p>
   <p>
    Preto pozerajúc k vám ta za more, bratia drahí, k vám, čo už šťastne preborili ste sa
         cez ťažkosti osadenia sa, i ktorí ešte vediete borbu o chlieb každodenný, popri starosti o
         veci zemské nezabúdajte na dušu, ducha! Nie samým chlebom živý bude človek, táto výpoveď
         menovite na vás vzťahovať sa môže v plnom znení. Snaha po dobrobyte, neozlátená túžbou po
         vzdelaní a osvete, je nízka, ubíja dušu a zotiera zo života ten vyšší zmysel, uložený samým
         Stvoriteľom. Reč, slovo je to, čo človeka robí človekom. Môžete byť, rodáci naši, tam v
         novej vlasti dobre hmotne postavení, ak zabudnete pri tom na ducha, pôvod svoj, reč svoju,
         v duchovnom ohľade pre nás klesnete na nulu, zapadnete, stratíte sa. Preto starosť vaša o
         ducha nech je podobne dôležitou, ba ďaleko dôležitejšou ako starosť o chlieb, nímž chránite
         život pred zahynutím.
   </p>
   <p>
    Ako telo bez duše je mŕtvolou, tak národ bez ducha, bez škôl, chrámov a literatúry je
         mŕtvou masou.
   </p>
   <p>
    A tak ako s túžbou, tklivo a dôrazne voláme vás späť, tiež tak tklivo i dôrazne vám
         privolávame: zakladajte školy, povolávajte kňazov a učiteľov, čo vo vašej reči, vo vašom
         duchu učili by vás a zvestovali slovo! A pečlivo i dychtivo pestujte literatúru! Literatúra
         utvorí uprostred vás ducha, ktorým pozdvihnete sa do počtu národov. Ste síce synmi a
         dcérami národa slovenského, ale z rodnej pôdy vytrhnutí, v cudzej neutkvevší, počítate len
         ako masa pracovnej sily.
   </p>
   <p>
    A majúc uprostred seba talenty, „serióznych, ustálených, vzácnych spisovateľov“, za
         akého Slovenské pohľady uznávajú Maršala, pri vážnom ponímaní a dobrej snahe nebude vám
         ťažko pomaly zorganizovať sa i na tom poli.
   </p>
   <p>
    A vtedy, vychovávajúc sa nám v školách a chrámoch a dorastajúc nám literatúrou, čo i
         nevráti sa, neutonie v záplave cudzoty, ale zachová sa ako životaschopný, zdravý omládik,
         svieži prírastok o život zápasiaceho národa!
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e226">
       </a>
       Otvorený list Slovákom v Amerike
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Kedykoľvek my tu v kraji čítame vo vašich amerických novinách správy o národných
         spolkových pohyboch Slovákov v Amerike, vždy srdce naše poteší sa tomu. Poteší sa v
         radosti, že slovo slovenské, prenesené za oceán, nestratilo sa v tom hluku a zhone cudziny,
         ale na srdci pestované klíči aj v novej pôde. Meno Slovák popri svojom (bohužiaľ!)
         potemnistom zvuku začína mať i zvuk dobrý, a to v zemi, kde hlavne platí bystrosť umu a
         cveng zlata — dve vlastnosti, z ktorých Slovák nič alebo len málo prináša do novej vlasti.
         No, svet je vraj škola: skrátka, história pobytu Slovákov v Amerike dokazuje, že sme národ
         životaschopný, vediac myslieť, pracovať.
   </p>
   <p>
    A predsa s oprávnenou úzkosťou pozeráme ta v nedohľadnú diaľku k vám do toho závratného
         vlnenia sa prozaického života. Aký malý, nepatrný počet musia Slováci tvoriť v tej mase
         cudzoty, v mase národov, prevládajúcich spôsobilosťou i prevahou peňazí! Mne pripadá to ako
         vlnka v mori, zmietaná sem i tam — až preleje sa, splynie s inými.
   </p>
   <p>
    Toto splynutie, preliatie sa do živlov cudzích je to, čo už v púhej predstave zviera
         srdce naše obavou. Kým ešte vy, pod Tatrou narodení, v krásnych spomienkach na rodný kraj,
         v zbožnej úcte ku kolíske svojej, v clivej túžbe po celej svojej minulej pravej
         slovenskosti žijete, žije vo vás koreň národnej životaschopnosti. Ale čo bude, až vy
         potratíte sa a na vaše miesto nastúpia potomci vaši, deti zrodené alebo len odchované pod
         voľným nebom americkým?! Tie deti, ktoré životom odorvané sú od pôvodu, školou odcudzené
         svojskosti, nemajú ani piety, ani túžby, ba ani vzletnej, duchapovznášajúcej lásky k tomu
         národu, z ktorého pošli. Aká z nich nádej, aká potecha — aká budúcnosť?!
   </p>
   <p>
    Ťažké otázky — bolestná odveta! Taká bolestná, že naše utrpenie tu doma stáva sa
         nepatrným voči nej. Utrpenie rodí nám martýrov, ktorých vznešený príklad len prajné
         vyvoláva zjavy. Školy, maďarizácia, tá čo aj škodí, je falošnou farbou, ktorú najbližšie
         roky stierajú zo zdravého koreňa ľudu. To všetko otravuje síce, hatí, oblamuje, zatláča —
         ale neubije, nezničí. Čo ale riecť, keď tisíce a tisíce duší topí sa v prúde cudzoty a
         vzdor organizáciám, spolkom, pestovaniu jazyka literatúrou topí sa nezachrániteľne?
   </p>
   <p>
    Táto myšlienka dostáva smutný doklad ukážkami zo života amerického vôbec, ale menovite
         zo slovenského v Amerike, ktoré tak zrejme podáva nám náš emigrant Engler v Národných
         novinách. Podľa neho ľud náš prispôsobuje sa novej vlasti, novým zvykom a, čo je prirodzené
         síce, ale bolestné, prispôsobuje sa mu rečou tak, že reč amerického Slováka je žiaľna
         skomolenina, ktorá nemôže mať života ani za pár desaťročí. Už deti terajších — v mnohých
         pádoch — nevedia reč rodičov, ich detné deti istotne pozerať budú na minulosť svojich
         rodičov, ako na históriu ďalekú, ku ktorej púta ich práve len tradícia, podanie.
   </p>
   <p>
    Možno, pozerám na vec príliš pesimisticky; no jednako smutné je, že keď aj nie za
         desaťročia, ale dlho Slovák v Amerike Slovákom nezostane. Vzdor snahe jednotlivcov: spájať
         ich dovedna spolkami, viazať ich k mluve literatúrou, keď raz rodina bude sa prispôsobovať
         okoliu rečou, všetky organizačné, literárne snahy sú márne. Novšej generácii snahy tie budú
         ďaleké, zbytočné, ba nepochopiteľné. Tá reč, ktorú dieťa muselo sa učiť v škole a ktorá
         nezbytnou stala sa mu v živote, v obchode, v konverzácii, mimovoľne prejde mu do duše, do
         srdca.
   </p>
   <p>
    Preto na vás záleží, otcovia a matky rodín slovenských amerických, na vás záleží, aby
         smutné predpokladanie nestalo sa skutočnosťou. Kým vo vás žije svätý cit lásky k reči
         materinskej, nezahlušujte ho ľahostajnosťou! Pestujte ho sami v sebe, udržujte v rodinách
         a, nadovšetko, vštepujte tú lásku do sŕdc dietok svojich! Výchova detí vašich v duchu
         slovenskom je jedinou záchranou. A úloha táto pripadá vám, každému jednotlivcovi, menovite
         ale matkám, ktoré v prvom rade povolané sú k výchove dietok. Je to povinnosť svätá, bohom
         prikázaná, určená. Kto ju zanedbá, nevyplní, trest zastihne ho tým, že kosť z kosti jeho,
         krv z krvi zabudne na pôvod svoj, zabudne roditeľa svojho.
   </p>
   <p>
    Nejdem ďalej rozoberať predstavu ďalších osudov nášho ľudu vo vlasti novej a,
         nadovšetko, nechcem ďalej strašiť smutnými následkami odnárodňovania sa našich rodín. Vy,
         ktorí ste v prúde ohrozujúcom slovenskosť týchže, lepšie budete môcť rozobrať tú otázku a
         vycítiť jej dôležitosť.
   </p>
   <p>
    Začala som riadky tieto s vyslovením radosti nad tým, ako Slovák prejavuje a uplatňuje
         sa v novej vlasti, daj boh, aby tie snahy ozaj mali moc udržať časť národa nášho nad
         hladinou cudzoty. Osud náš spočíva v rukách toho, ktorý riadi osudy všetkých národov, ale
         milovať reč svoju, pestovať ju v domoch, v rodinách, v chráme, v škole, v spoločnosti, to
         nech je svätou úlohou každého jednotlivca.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e254">
       </a>
       „Hojže, bože…!“
      </h2>
     </div>
    </div>
    <div>
    </div>
   </div>
   <p>
   </p>
   <p>
    <span class="emphasis">
     <em>
      (Smrť Jána Bežu)
     </em>
    </span>
   </p>
   <p>
   </p>
   <p>
    Dojatej zvesťou v čiernom rámci, mimovoľne prichodí mi na um prvá sloha bolestnej piesne
         našej: „Hojže, bože, jak to bolí, keď sa junač roztratí…“ Lenže zakončenie doznieva v mysli
         mojej tónom ešte smutnejším, beznádejou hrobovou…
   </p>
   <p>
    V krátkom čase pominuli sa nám tri postavy z histórie a z poľa práce: peknoduchá, srdcom
         zlatá, mysľou rezká družka Hurbanova, nenahraditeľný Štefanovič a posledný z „troch
         sokolov“, Francisci. Koľko upomienok, žiaľu, povznesenia, príkladov a žiaľnej
         nenahraditeľnosti viaže sa k strate týchto drahých zosnulých, to posúdiť môže len srdce
         slovenské.
   </p>
   <p>
    K mohylám týchto radí sa dnes nový hrob. Neskryje on hrdinu, ktorého by spomínala
         história, ani menom vodcu národa označeného. Zomrel nám len tichý pracovník na roli
         dedičnej. Tak ako roľník cez celý život v potu tvári pracovavší usína, v priestranstve
         prírody nezanechajúc medzery svojím nežitím, tak usnul pracovník náš, nevyvolajúc odchodom
         úžas desu v priestore svetovom. Svet jeho obmedzený bol na určitý kruh práce, cieľ tejto
         práce na pohľad skromný, výsledok nepatrný — ak totiž pozeráme na život, prácu a výsledok
         činnosti zosnulého Jána Bežu zo stanoviska širokého, merajúc toto všetko názorom svetovým.
   </p>
   <p>
    Ale zoberme cit srdca, cit lásky a s touto skromnou síce, ale žiariacou lampadkou
         slovenskej vďaky zastaňme nad rakvou, posvieťme si na milého zosnulého, a život jeho, v
         jedinej spleti práce a snaživosti, objaví sa nám skoro záslužným a dôležitým, ako skvelé
         životné pochody mužov histórie pre národy veliké.
   </p>
   <p>
    Pracoval. Pracoval na poli výchovy. Vychovával mlaď slovenskú, nádej, budúcnosť nášho
         národa. Povážme, čo všetko obsažené je v týchto slovách! Pole práce síce na pohľad
         malicherné, úroveň nizučká, dielo postranné — a výsledok? Výsledok neistý a ďaleký, ba,
         povedzme pravdu, u nás ešte skoro neocenený.
   </p>
   <p>
    A aký hlboký zmysel má slovo výchova, pre náš život aký dôležitý, pre budúcnosť aký
         rozhodujúci!
   </p>
   <p>
    „Veľkých zásluh vyzískal si na poli pedagogickom a spisovateľskom,“ píšu „Národnie
         noviny“ o Bežovi. Ocenenie krátke, ale pravdivé. Nezanechal nám síce soka svetochýrneho
         „Emila“, nestvoril diela, stavajúce sa do svetových knižníc v skvostných väzbách. Zanechal
         a stvoril národu svojmu iba školské pomôcky, takrečeno abecedné a drobunké zošitky,
         roztratené po roštoch chalúpok a v triedach národných ešte duchom škôl. Zošitky lacné, na
         pohľad hračkárske, ale v našej detskej literatúre, obsahujúcej balíček povestí a
         mravokárnych rozprávok, tvoriace jasnú stopu svetielkom ducha a rodolásky, aká žiari z nich
         znalcovi našich duševných potrieb. Kto pozná detskú dušu s jej krásnou dychtivosťou po
         svetle, kto vidí duševný smäd podrostu a velikú, neodkladnú potrebu šíriť to svetlo, ukájať
         smäd našej zlatej mladi, ten nebude podceňovať misiu tých zošitov. Lebo v mládeži je
         budúcnosť, v osvete sloboda. Že tá mládež musí byť vzdelanou a osveta našskou,
         neodškriepiteľne našskou, to je fakt, bez ktorého všetok podrost a najvyššia vzdelanosť
         nemá pre nás zmyslu a ceny.
   </p>
   <p>
    Lenže vzdelanosť prichodí nám nadobúdať od abecedy a postupne slovenskou literou tvoriť
         v útlej duši základ, na ktorom život postaví ďalšie: presvedčenia, zásady nesklátiteľné
         „ako múry hradné…“
   </p>
   <p>
    Kto podával „Noviny malých“ svojmu dieťaťu, kto rozhodil ich ako mannu detskej duše
         drobným detvákom svojej školy — obce, ten musí dosvedčiť, že časopis najmenší pre
         najmenších povolaný plniť úlohu svoju svedomite a dôstojne. Sú to iba drobné veršíky — ale
         aké nadšenie v tváričkách unesených čitateľov! Sú to iba povesti, pošetilosti — ale aká
         radosť v očkách veriaceho obecenstva! Sú to iba hádanky, hračky — ale aký dôvtip prebúdza
         sa v malých rozumkoch! To sú počiatky, základ nadšenia, uverenia dôvtipu a lásky k
         svojskému slovu, ktoré s istotou vyžadujeme u muža, povolaného pracovať a dejstvovať medzi
         nami. Sú to iskierky intelektu, z ktorých, povedzme, ani z každej stej nevybĺkne svetielko.
         Ale tie zriedkavé, náhodne šťastné, v našom malom svete a velikých potrebách vydajú
         drahocennú náhradu za snahu tichú, za prácu na pohľad malichernú a slabej ceny.
   </p>
   <p>
    Muž tejto snahy, touto prácou zaujatý, muž podobný rozsievačovi na skale a medzi tŕním,
         Ján Bežo zomrel.
   </p>
   <p>
    Za týmto výkričníkom, označeným v duši mojej bolesťou a želením, vyskytuje sa hneď
         otáznik — otázka:
   </p>
   <p>
    Čo bude s jeho dedičstvom, čo stane sa s „Novinami malých“?
   </p>
   <p>
    Časopis najmenší pre najmenších, ale potrebný z najpotrebnejších. Novinky nepatrné — ale
         majúce pre nás ďalekosiahajúci význam. Lektúra prostučká, ale najdychtivejšie prijímaná,
         honorovaná zlatom detského utešenia.
   </p>
   <p>
    Kto ujme sa tohto dedičstva, aby nezahynulo, sotva vzklíčilo?
   </p>
   <p>
    Na pohľad vec snadná, práca ľahká.
   </p>
   <p>
    V skutočnosti ale nie! Ba práve nič ťažšieho, ako písať pre deti. Prispôsobiť sa
         detskému vkusu, zastať na úrovni detského ponímania. Udrieť na citlivú strunu citu, nájsť
         zlatý kľúčik k srdienku detvy, žijúcej v krajšom svete názorov, v čistejších, zduchovnele
         „vyšších“ sférach, ako je náš rmutný svet myšlienkový, naše chladným rozumkovaním skalené
         sféry ducha. Len odborník vie uvážiť ťažkosti, oceniť spôsobnosť dobrého detského
         spisovateľa.
   </p>
   <p>
    V našom literárnom krúžku nateraz máme zvlášte dvoch mužov, trímajúcich pre deti pero
         zlaté: Riznera (Strýčko Slavoš) a Sládkoviča. Prvý na roky zaujatý je serióznym dielom,
         druhý ale stále podáva nám pekné dôkazy svojho nadania. Myslím jeho premilé verše v
         „Novinách malých“, majúce pre časopisok asi taký význam ako pre veľké noviny zdarilý,
         dôležitý úvodník.
   </p>
   <p>
    Zaiste je na čase hneď pri sviežej mohyle vystatého pracovníka upriamiť zrak na tohto
         miláčka drobných čitateľov a pristaviť ho s prosbou, aby ujal sa opustenej postati, na
         ktorej už doteraz pracoval družne a verne. Nie je to môj náhľad, moja snáď nepovolaná
         prosba: so mnou zaiste dychtive, s očakávaním i nádejou pozerajú k nemu očká všetkých
         malých čitateľov. A k prosbe mojej iste družia sa rady rodičov ustarostených a pečlivých o
         výchovu svojich dietok.
   </p>
   <p>
    Do Senice nesie sa náš posledný pozdrav: Boh ťa osláv!
   </p>
   <p>
    A do Senice v očakávaní zneje náš prívet: Boh pomáhaj!
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e310">
       </a>
       Naše práva
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Slovom i písmom tlmočia sa žaloby nad nerovnoprávnosťou ženy a revoltuje sa za práva,
         ktoré by ju rovno s mužom stavali na pole činov a práce.
   </p>
   <p>
    Žena chce byť považovaná za duševne i telesne schopnú všetkých prác a povolaní, ktoré
         zastupuje muž.
   </p>
   <p>
    Chce mať tie isté práva v živote politickom ako i on.
   </p>
   <p>
    Túži za volebným právom hlasovania.
   </p>
   <p>
    Cíti sa byť povolanou vynášať v sneme zákony.
   </p>
   <p>
    Trúfa si zreformovať mravy.
   </p>
   <p>
    Úfa podujať zdarný boj proti alkoholizmu.
   </p>
   <p>
    Ale všetky tieto krásne úmysly zostávajú iba úmyslami, lebo nemá práva na vynášanie
         zákonov, ani poľa pre širokú, ľudstvo oblažujúcu činnosť…
   </p>
   <p>
    Jedna časť horlivých žien rozhorčene dvíha päste, usilujúc sa násilím premáhať prekážky,
         a tak vybojovať si miesto činu. Druhá časť znechutená skladá ruky do lona, bo zdá sa jej,
         že vo svojom terajšom položení nemôže konať nič, čo by ľudstvo oblažilo.
   </p>
   <p>
    My, Slovenky, stojíme na prostrednej ceste, medzi ženami revoltujúcimi a rezignujúcimi —
         ale nie ako ľahostajné oproti šľachetným snahám, ani oproti vlastným biedam nevšímavé. I my
         túžime za pokrokom, vzdelaním, za emancipáciou ducha. My ženy utláčaného národa menovite
         potrebovali by sme hlasovacie právo, aby sme ním prispeli k politickému obľahčeniu a
         duchovnej slobode svojho rodu. Zvlášť my, Slovenky, máme horliť za vykynoženie alkoholizmu
         a oduševňovať sa za mravnú čistotu v živote rodinnom i za čistotu ľudskej spoločnosti
         vôbec. A v tichých zátišiach našich bielych dedín, snívajúc o možných výsledkoch
         rozprúdenej činnosti, i my želieme, že nemáme práva na uskutočnenie peknoduchých želaní.
         Tých želaní, ktoré sťa ozvena zdravým ozónom tatranským prekryštalizovaná, budia sa v
         našich dušiach na huriavk v celku dosť neestetického boja ženskej otázky.
   </p>
   <p>
    Sú to túžby po činnosti i mimo uzunkého kruhu ženskej práce — želania, tvoriť dobro,
         účinkovať pre verejné oblaženie — na čo ale, nie súc rovnoprávne s mužmi, zdanlivo nemáme
         práva…
   </p>
   <p>
    Ale — — či skutočne nemáme práva konať žiadne vznešenejšie úlohy? Či peknoduché túžby po
         oblažení našej užšej i širšej rodiny nemôžu sa stať skutkami už teraz — prv, než by boli
         zobraté v paragrafy a sankcionované vôľou vysokých a mocných?
   </p>
   <p>
    Už dnes máme právo zaujať pole práce, vykázanej nám naším určením, opierajúc sa o sväté
         právo povinnosti, bohom vykázanej.
   </p>
   <p>
    Sú to práva ženy-matky v rodine, práva Slovenky v širšej rodine národa.
   </p>
   <p>
    Máme právo vzdelávať sa — predbežne nie síce v našských školách, ale súkromne —
         vzdelávať ducha i srdce. Vyzbrojiť sa vedomosťami a vzdelaním k zaujatiu krásnej postati
         ženy i matky. Vzdelané duchom i srdcom máme právo byť v kruhu rodinnom tak dôležitými,
         rovnoprávnymi pracovnicami k oblaženiu hmotného i duchovného ako i muž.
   </p>
   <p>
    Máme už teraz právo — ako i naši muži — celým srdcom ľúbiť národ náš a boriť sa za
         uplatnenie našej materinskej reči. Chrániť si ju v kruhu rodinnom, uplatňovať v
         spoločnosti, vydobývať jej úctu u zásadných nepriateľov. Máme právo ako Slovenky vystupovať
         neohrozene — také isté, horlivé a charakterné ako naši horliví a charakterní muži.
   </p>
   <p>
    Už dnes máme právo vynášať zákony v našom a pre naše okolie: zákony mravnosti osobnej,
         ktorá má byť bezúhonná u nás a bezúhonnou požadovaná od našej spoločnosti. Mravy
         jednotlivcov tvoria charakter národa. Veľké hriechy spoločenských vrstiev skladajú sa z
         drobných — povstávajú neraz z nepatrných na oko poblúdení. Byť svojej dcére mravným
         príkladom je povinnosťou každej kresťanskej matky. Žiť v mravne čistom ovzduší, vychovávať
         mravné deti a stýkať sa výlučne s mravnou spoločnosťou, je pre nás, ženy, už dnes prácou
         súrnou a dôležitou. A pri horlivom prevádzaní i výslednejšou ako osnovanie širokých
         paragrafov a vynášanie elastických zákonov na sputnanie verejnej nemravnosti.
   </p>
   <p>
    Už dnes máme právo obmedzovať šírenie sa alkoholizmu, — čo i nie direktnými snemovými
         nariadeniami, ale domácou disciplínou, založenou na starostlivosti a láske. Každá
         vydávajúca sa má právo voliť si muža, nie alkoholika. Máme právo byť abstinentkami a
         chrániť deti i od okúsenia opojného nápoja. Starostlivým, láskavým vedením chrániť muža od
         zlej spoločnosti a častého zachádzania do krčmy. Láska a dobrotivosť veľa časom zmôže i u
         ľudí, ktorých pitie stalo sa chorobným zvykom. Neraz iba neporiadok, starosti a nesúlad v
         rodine je príčinou, že muž vysedáva v krčme a hynie mravne i hmotne.
   </p>
   <p>
    Nemáme práva byť advokátmi a politickými úradníkmi — ale máme právo konať úlohu nám
         zverenú na iných postatiach — konať svedomite. Ako členovia rodiny k jej zveľadeniu
         hmotnému i mravnému. Ako manželky, pri krbe rodinnom byť rovnocennými pracovnicami so
         svojimi mužmi.
   </p>
   <p>
    Úloha ženy-matky nie je vynikajúca, ale pre ľudstvo, pre život národa dôležitejšia ako
         ministerské kreslo. Žena je dušou rodiny, jej snaženie sa v rovnováhe udržuje túto — hoci
         nemusí to byť práve práca telesná… Ale ani táto nie je malicherná a nízka. Mylný je náhľad,
         že varenie, riadenie a ručná práca ženu znižujú. Práca v každom spôsobe šľachtí a v službe
         lásky konaná povznáša. Hlásať heslo: „Preč od domácej práce!“ kvôli takzvanému vcelku veľmi
         relatívnu cenu majúcemu „vzdelaniu“, bolo by nebezpečenstvom pre blaho rodín i národa. Z
         románov a excentrických diel rozuzdených myslí zohnané „vzdelanie“ bez solídneho základu
         kresťanskej rodinnej výchovy neoblaží ani bližších, ani ďalších, ba ani samého majiteľa.
         Túžiť po svetoborných činoch a uplatnení sa skutkami, ktoré by spomínali dejiny ženskej
         otázky, môže niekoľko dobre situovaných žien. Ale stavať verejný boj, politickú
         organizátorskú činnosť za všeobecný ideál a cieľ ženy a prácu v rodine klásť za nemodernosť
         a otroctvo — je najväčším spiatočníctvom. Preto, lebo vedie k rozkladu rodiny.
   </p>
   <p>
    Uvažujme v tichých zátišiach našich dedín a mestečiek každá o svojej úlohe. A nečakajúc
         až otvorí sa nám v perspektíve feminizmu ukazované pole činnosti, už dnes chopme sa práce,
         ktorú konať je naším právom a svätou povinnosťou.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e363">
       </a>
       Naše vzory
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Spisba je dušou národa. Ona je duchovnými jeho dejinami, v nej zrkadlí sa charakter,
         mrav, cit i myšlienkový svet národného celku. Sťa hladina vodná, duch básnika-spisovateľa
         odblesne vlastnosti svojho národa. Tvorby talentovaných autorov podávajú neodškriepiteľnú
         podobu národnosti patričného.
   </p>
   <p>
    A tóny, farby, línie, formy literatúry utvárajú sa z vlastností, ktoré spisovateľ
         vrodeným nadaním prejme rovno z koreňa svojho kmeňa. Pravý básnik-spisovateľ, ak má byť
         národu požehnaním, musí byť zrastený s jeho citom i bytom, musí čerpať z írečitosti,
         vypozorovať a zobrazovať najplastickejšie jeho vlastnosti. A podávajúc obraz skutočného,
         zároveň poukazovať na možné, dosažiteľné: tvoriť charakter národa.
   </p>
   <p>
    Národným spisovateľom v pravom slova zmysle u nás je Martin Kukučín. V jeho tvorbách do
         najjemnejšieho odtienku nachádzame podmienky, aké staviame slovenským spisovateľom. Každou
         črtou majstrovského svojho pera čerpá z charakteru slovenského života, maľujúc ho bez
         nesprávneho idealizovania. Ale sťa peľ na zrosenom prostom kvietku, na každom riadku
         nachádzame nádych umeleckého nadania — odblesk iskry božej — ktorá i prosté odieva
         nádherou, všedné vyvýšenosťou, nízke podáva ľudským, vznešené božským.
   </p>
   <p>
    Kukučín je u nás vzorom národného spisovateľa, ktorý, odbleskujúc ľud, z ktorého pošiel,
         slúži pravde, budí dobré city, bez didaktickej tendencie učí dobru a kráse.
   </p>
   <p>
    Pred Kukučínom, prichodiacom k nám v ľúbeznej, každou nitôčkou originálnej oravskej
         halienke, kráča majster Vajanský. Tiež národný každým záchvevom svojho ducha. No jeho
         nadanie nezostáva na povrchu reálneho pozorovania: on norí sa pre skvosty do hĺbky,
         zasahuje do výšin duchovnej krásy. Krásy, ktorú ideálnym čutím nachádza vo svojom okolí a
         pretvára, kryštalizuje, cizeluje v čujnej vnímavej duši estéta. Kukučín maľuje prirodzeným
         spôsobom. Je ani botanik, zbierajúci kvety a byľôčky na lúčine. Vajanský popri prísnom
         svojom nacionalizme je človek vyššej kultúry: zachádza do umelých luhov. A kde nenachádza
         skutočných, zakladá si krásosady vysokých charakterov, duchom rozličných odrôd slovenskej
         spoločnosti. Nehľadí sentimentálno-ružovým sklíčkom neprístojného idealizovania, ale jasnou
         priezračnou kryštáľovo čistou prizmou ducha umelca. Umelca rozsiahlych požiadaviek,
         vysokých ideí, silnej nádeje.
   </p>
   <p>
    Vo Vajanskom a Kukučínovi máme klasické vzory. Vajanský utvoril školu. Kukučína
         obdivujeme, ľúbime ho; ale to, čo v ňom ľúbime a obdivujeme, naučiť sa nemožno: humor a
         jasný názor na život musí sa narodiť s nadaním.
   </p>
   <p>
    *
   </p>
   <p>
    V literatúrach našich susedov v poslednej dobe pred vojnou zavládol smer, ktorý mylne
         zovie sa moderným. (V spisbe večne moderným zostáva genij: Shakespeare, Goethe budú večne
         moderní, Puškin a Turgenev večne svieži, ako zrosené slnkom obliate májové ráno; — viac než
         storočné deje podávajúca „Vojna a mier“ je dnes časovejšia, modernejšia i viacej čítanejšia
         ako ktorýkoľvek z dnešných spisovateľov.) Skorej možno to nazvať filmovou spisbou. Ľahká,
         ale efektná koncepcia, nezaberanie do hĺbky. Verné fotografovanie života — čo i nie jeho
         ľudskejšej strany. Predmet takmer vždy ten istý: nárok na osobné šťastie, neobmedzované
         zákonom ani božím, ani ľudským. Celé svoje nadanie spisovateľ používa k podaniu situácie. A
         že snaha je úprimná a pritom je nie bez nadania, autor i podáva ju ani filmový obrázok:
         zručne, verne a pre vychované čitateľstvo i pútavo, čo sa doteraz vede nepodarilo, darí sa
         jemu: fotografuje najživšími farbami. Zručne volenými výrazmi, duchaplne, s espritom.
         Pointa, ktorú síce kresťanská morálka sankcionovať nemôže — vyzneje hladko a naskrze nie
         odpudzujúco. S eleganciou, salónnym gestom v hodvábnom obale espritu, s pozlátkou
         modernosti podáva sa čitateľovi ľahký názor na to, čo azda považoval za sväté — podáva sa
         mu ľahký mrav.
   </p>
   <p>
    Naša spisba nech podáva nám len to, čo vyvrelo zo zdravej pôdy slovenskej. Zo sviežej
         oráčiny nečakáme veľkosvetských krásavíc — orchideí zmyselných, omamujúcich tuberóz — iba
         našskú nevädzu, osuhlú jasienku, ohnivý mak zdravého humoru a svojskú stokrásku. Čo popri
         týchto presadí sa do našej brázdy cudzieho, umelého, neprístojného pre pôdu i podnebie
         slovenského ducha, nebolo by požehnané. Menovite čo spisovateľ nadýchal z cudzieho,
         naparfumovaného ovzdušia, odkopíroval z cudzieho vkusu, čo i talentom podávaný, cudzí vkus
         nám nepristane. Inak zvučí tok veľrieky a inak šumí horský potôčik. Veľrieka unesie i
         špinavý príval, nestratiac na velebe — hoď do pramienka hrsť smetí, skalíš jeho kryštáľovú
         čistotu.
   </p>
   <p>
    Náš duchovný život je neveľkým pramienkom hateným v toku a všemožne obmedzovaným. Div
         boží, že predsa vyviera zo skalnatej pôdy a žblnkoce čistou vlnkou snaženia sa za svetlom
         božím!
   </p>
   <p>
    Toto snaženie však, v akejkoľvek podobe, musí byť svojského jadra, vyvierať zo
         svojskosti a smerovať k zachovaniu toho, čím národ delí sa od národa, čo tvorí jeho
         charakter.
   </p>
   <p>
    Učiac sa vzdelávajúc sa pre vznešenú úlohu národného spisovateľa, učme sa len tomu, čo
         ďalej podané učí dobru a kráse. Idúc za vnuknutím vrodeného nadania, choďme iba rovným
         smerom rovno k originálnej prostej duši nášho ľudu. Táto duša, našský duch, nemusí sa
         prejavovať iba v ovzduší nízkej chalupy, ale musí tróniť i v salónnych tvorbách, ak i duch
         i litera má nie zabíjať, ale obživovať.
   </p>
   <p>
    Ako už rečeno, máme svoje krásne, spoľahlivé vzory. Talent, ktorý popri svojom
         individuálnom ráze zachytí i ducha, prejaveného v tvorbách našich najlepších, ducha, v
         ktorom podáva sa najpodstatnejšia časť nášho národa, takýto talent je pre nás božím
         požehnaním.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e399">
       </a>
       Poďme k deťom
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Októbrový prevrat priniesol nám, veľkým, všetko, čo sme si v najsmelších snoch
         nasnívali. Ale čo priniesol našim deťom?
   </p>
   <p>
    Našim maličkým priniesol slovenskú abecedu, ktorú im ukrutný apponyovský zákon z rúčok
         vytrhol. Väčším otvoril gymnáziá, z ktorých ich maďarská vláda r. 1879 nemilosrdne vyhnala.
   </p>
   <p>
    Je to veľa; je to dar Šťasteny, z ktorého sa bude národu sypať to, čo je
         najdrahocennejšie: slovenská kultúra.
   </p>
   <p>
    Ale ináče slovenská sloboda ešte nepriniesla nič pre dušičky a srdiečka našich
         maličkých. My veľkí práve vrhli sme sa do prúdu zábav, zhromažďujeme sa, robíme vychádzky,
         zakladáme si vzdelávateľné a zábavné krúžky. A naše deti čupia ešte vždy v úzadí, so
         smädnými dušičkami a veľkou otázkou v očkách…
   </p>
   <p>
    Ako roj zlatých mušiek i ony tešia sa úslniu. Ako hŕstka drobných sedmikrások, i ony
         túžia za vzduchom. I ony chceli by zakúsiť radosti slobody — slobody, z ktorej doteraz pre
         svoje potešenie nedostali nič.
   </p>
   <p>
    Vojna vzala im nielen mliečko a bielu žemľu, vzala im pôžitok tiež dôležitý: Noviny
         malých a Zorničku. A sloboda zabudla im ich vrátiť.
   </p>
   <p>
    A naše deťušky nemôžu sa ozvať, volať, reklamovať toto jediné svoje potešenie.
   </p>
   <p>
    My, ktorí tešievali sme sa so Sokolíkovou Včielkou, môžeme si predstaviť radosť našich
         maličkých, keď dostali do rúk Noviny malých s ľúbeznými veršíkmi Martina Sládkovičova,
         alebo umne redigovanú Zorničku s vyberaným, zaujímavým obsahom.
   </p>
   <p>
    Najnovšie jeden za druhým rodia sa plány venovať v literatúre kútik deťom. Nakladateľský
         spolok (peštiansky) v Martine zamýšľa vydať knižku veršov a obrázkov. Z Prahy hľadajú
         redaktora časopisu pre deti 12 — 14-ročné. Náš Klimeš tiež chystá na trh obrázkovú knihu
         veršov pre deti. Na jeseň má vyjsť prvý zošit umeleckého Zborníka pre mládež. Zborníky
         vychodiť budú (štyri ročne) s ilustráciami maliarov-umelcov, s Pacovským na čele. Popri
         týchto plánoch už realizovaný je pekný úmysel učiteľa Dobiaša z Moravy, podať i slovenským
         deťom zábavné čítanie. Počal vydávať novinky „Deti Republiky“, so zvláštnym ohľadom na
         Slovensko. Ale je to časopis skorej pre mládež stredných škôl.
   </p>
   <p>
    Nuž kým nájde sa čarodejný prútik, ktorý našim deťom odkľaje spiace novinky, dovtedy
         musíme sa starať sýtiť hladné dušičky živým slovom. Poďme k našim deťom s divadielkom,
         rozprávkou, piesňou, básničkou! Vyveďme i naše deti na úslnie slobody! Doprajme im tiež
         radosti zhromažďovania sa. Zaoberajme sa nimi aspoň raz za mesiac usporadovaním „Detských
         dní“, „Večerov“, na ktorých by sa hralo, rečnilo, rozprávalo pre deti. Alebo ony samy by
         rečnili, hrali, zabávali svojich druhov a družky. Ženské spolky povolané sú riadiť takéto
         večierky — no je to milou úlohou i Sokola alebo iných spolkov.
   </p>
   <p>
    Opakujem: poďme k deťom! Podajme im z našej radosti, z nášho šťastia slobody aspoň
         iskierku, ktorou zapálime detské dušičky k najčistejšej radosti. Veď čo je bylinke úslnie,
         to je detskej duši radosť. Ňou rastie, zveľaďuje sa, a zošľachťuje. A zošľachtiť detskú
         dušičku je najkrajší skutok, aký môžeme vykonať — je priam dielo božie.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e431">
       </a>
       Pamiatke Terézie Vansovej
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Umrela starenka. Umrela nevládna starenka zo starého slovenského sveta. Zvesť o jej
         smrti vzbudila síce ozvenu, ale krátky dozvuk odzneje a stíchne, ako stíchlo jej verné, za
         dobro národa bijúce srdce — a život poletí ďalej.
   </p>
   <p>
    Jej stratu nepobadá dnešný rušný život. Nestráca ju ani spoločnosť. Iba neveľká vilka v
         údolí spevavého Hrona s okolím dokvitajúcich dálií a chryzantém zostane prázdna a pustá.
         Časom vytuchne z nej i bolestné tragikum dlhého predsmrtného utrpenia vedome a pokorne
         zhasínajúceho života.
   </p>
   <p>
    Ale v širokej slovenskej rodine nejedno srdce zabolí. Málo dôležitá v živote
         jednotlivcov, významnou a vzácnou bola Terézia Vansová pre celok — a keď odmyslíme si zo
         slovenskej literatúry, zo slovenského kultúrneho snaženia tento v kresťanskej pokore
         dotletý život, zostane nám medzera veľmi citeľná. A hoci odišla, vyčerpajúc už všetky
         životné i tvorivé sily, jednako nám chýba v exkluzívnom svete pekných duší tá, čo bola nám
         vzorom, priekopnicou, učiteľkou a pracovnicou na poli národa neúnavnou. Priekopnicou na
         vzdelanostnom úhore, smelou učiteľkou a peknoduchým vzorom tým ženám, čo v časoch národného
         nevoľníctva usilovali sa povzniesť nad všednosť denného života a osožiť národu — sama nesúc
         pritom na duši vzácny punc samorastlej kultivovanosti, mravnej korektnosti, ženskej
         disciplinovanosti.
   </p>
   <p>
    Takáto šla pred nami, vše veľmi smutná, tŕnistou cestou života. Šla, neohrozene šla za
         cieľom, osudom zraňovaná v citlivej duši svojej, šla a „štedro rozdávala z dobrého
         bohatstva čistej a vernej, šľachetnej a skromnej duše svojej“.
   </p>
   <p>
    Terézia Vansová ako spisovateľka bola dôležitá najmä tým, že prišla v časoch, keď šlo o
         zánik všetkého, čo bolo slovenské, keď vzácne bolo každé z dobrého slovenského srdca
         vyronené slovenské slovo. Ako redaktorka prvá ujala sa u nás ženskej otázky v zmysle
         vzdelanostno-pokrokovom. Svojím časopisom, Dennicou, Vansová smelo položila základný kameň
         časom sa budujúcej ženám venovanej literatúre. Jeho obsahom, adresovaným výhradne ženám,
         lepšie mohla sa zblížiť, prenikavejšie hovoriť o tom, čo pre ne pokladala za potrebné.
         Blížila sa k srdciam Sloveniek z tej strany, ktorá sa jej zdala najschodnejšou: písala im o
         rodinnom živote, o deťoch, o kuchyni, o dobrom tóne a nadovšetko o mravnom, čistom,
         užitočnom kresťansko-slovenskom živote.
   </p>
   <p>
    Smelá, národne ostro vyhranená Šoltésová vo svojej činnosti slovom i príkladom
         usmerňovala mravný rozvoj Sloveniek. Citovejšie založená, nevýbojná Vansová viedla ich svet
         citový, priamo i nepriamo vychovávajúc ich k dobru a privádzajúc ku kráse.
   </p>
   <p>
    Ako súčasníčka Vansovej veľa by som mohla rozprávať o ťažkostiach, s akými sa stretlo
         vydávanie ženského časopisu. A najmä o úsilí, o vnútorných bojoch a bolestných
         pochybnostiach, aké sme prežívali pri prvom vystupovaní s naším „spisovateľstvom“ pred
         verejnosť. Aby žena verejne hovorila, za seba, za svoje pohlavie, a — strašné! — aby
         otvorene hovorila o láske — to bolo u nás dačo neslýchané. Ešte dobre, že sme nepočuli
         posmešky a že sme si samy neuvedomovali dôležitý fakt, že písať je veľká zodpovednosť za
         seba — i za národ.
   </p>
   <p>
    Vansová ako redaktorka prežila toho najviac; všetko nemilé sa jej najviac dotýkalo. Ale
         v silnom povedomí potreby a povinnosti neohrozene šla za cieľom. Za toto úsilie zasluhuje
         drahá zvečnelá našu osobitnú vďaku a úctu.
   </p>
   <p>
    Keď si predstavujem Vansovú, z celkového obrazu vystupuje mi jej zjav vo výrazných
         farbách ženy. Milej osoby a priateľky. Sympatický zjav skromnej, tichej dámy, u ktorej na
         prvý pohľad nájdeme cenný vnútorný obsah: dušu. Dušu, v posvätnom nepokoji večne hľadajúcu,
         večne vzlietajúcu za čímsi vyšším. V tejto podobe je mi Vansová najbližšia. Ako človek
         smädnej, chápavej duše — ako žena milujúca a trpiaca.
   </p>
   <p>
    Terézia Vansová bola predovšetkým ženou v peknom slova zmysle — ženou, vzdelanou srdcom
         i citom. A bola i manželkou. Životná úloha, v ktorej azda viacej bolo bolesti ako
         nasladenia. S pokorou zdieľala smutný osud svojho druha, navštíveného ťažkým krížom. Jej
         srdce otvorené bolo na milovanie a celé hotové obetovať sa.
   </p>
   <p>
    Terézia Vansová bola i matkou. Ona, rodená učiteľka, žena jemnej senzibilnej duše,
         každému tvoru rozumejúca, kvety a svetlo milujúca, dvojnásobne bola predurčená milovať a
         vychovávať dieťa. Ale materinstvo prinieslo Vansovej iba bolesť predčasného rozlúčenia. No
         ani v tomto navštívení neklesla mysľou: i ako manželka, i ako matka znášala všetko hrdinsky
         oddane — a dávala, štedro dávala dobrotu a lásku z dobrého bohatstva čistej a vernej,
         šľachetnej a skromnej duše svojej.
   </p>
   <p>
    Dnes jej už niet.
   </p>
   <p>
    Dobré city, pekné snahy, harmonické vzlety jej peknej duše s vädnúcim lístím jeseňou
         odievaných stromov krúžia, poletujú nad jej tichým rovom… V jasné noci zatrbliecu sa nad
         ním záhadné hviezdy a mesiac zaleje ho striebornou záplavou. A v tom tichu, jase a
         nezemskej žiare sladko, pokojne vznášať sa bude do tajomnej ríše neznáma živá iskra, národu
         drahá, bohom požehnaná duša slovenskej ženy.
   </p>
   <p>
   </p>
  </div>
  <div>
   <div class="titlepage">
    <div>
     <div>
      <h2 class="title">
       <a name="d56e468">
       </a>
       Potopené duše
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Čo je vlastne heroizmus?
   </p>
   <p>
    Hrdinský čin na poli vojny…? Položiť život za ideu — za vlasť…? Tento spôsob hrdinského
         žertvovania má tesne vedľa seba i vlastnú bezpečnosť či nebezpečenstvo. Ja — alebo ty —
         inej voľby niet.
   </p>
   <p>
    My, ženy, zákonom ľudským i zákonom prírody vylúčené z poľa vojny, nemáme možnosti
         presláviť sa podobným heroizmom. Preto v histórii ľudstva len veľmi zriedka stretáme sa s
         hrdinkami.
   </p>
   <p>
    Písmo sväté ako ženu hrdinskú spomína krásnu Judit, ktorá zavraždením vojvodcu Holoferna
         spôsobila víťazstvo svojho národa. Svetové dejiny sťa heroínu spomínajú Rimanku Kornéliu,
         čo svojmu synovi prikázala „vrátiť sa so štítom — alebo na štíte“. Ako víťaz, alebo mŕtvy.
         Francúzsko v stredoveku malo skutočnú hrdinku, slávnu Pannu Orleánsku. I za poslednej
         svetovej vojny čítali sme o ženách, čo v uniforme vojakov zatajené bojovali v radoch mužov
         — ale podľa lekárskych odôvodnení boli to vraj ženy s chlapskými sklonmi. Vo všeobecnosti
         teda o hrdinstve žien nedá sa hovoriť.
   </p>
   <p>
    A jednako… Každodenný život stavia vôkol nás légie hrdiniek. Žien, silných duchom,
         obetavých do krajnosti. Bojujúcich, víťaziacich, alebo hrdinsky padajúcich v krutom zápase
         so životom. História ich nespomína, súčasnosť ani ich najbližšie okolie ich neocení. Lebo
         ich neraz nadľudské obete a činy odohrávajú sa v ústraní. V ohraničenom svete rodinnom
         alebo v tichej osamelosti.
   </p>
   <p>
    Sú to hrdinky života.
   </p>
   <p>
    Bojujú, boria sa, zápasia, biedia, trpia a vystavujú svoje zdravie i životy — pre iných.
   </p>
   <p>
    V prvom rade ženy-matky. Ženy, trímajúce v upracovaných rukách pochodeň rodiaceho sa či
         zrodeného života. Boriace sa oň, o ten život i o šťastie svojho, často veľmi nevďačného
         plodu!
   </p>
   <p>
    Heroíny-matky! Ženy, čo s nesmiernymi bolesťami rodíte a s nevyčerpateľnou láskou do
         života staviate svoje deti — či je väčšie hrdinstvo nad vaše sebaobetovanie? A či je vo
         svete obeť menej ocenená ako vaše do samožertvy vystupňované úsilie: vykonať svoju úlohu
         svedomite, dobre…? Vykonať ju tak, aby priniesla požehnanie i národu, z ktorého plod života
         pošiel…?
   </p>
   <p>
    Buď požehnaná pamiatka matiek-hrdiniek, čo zrodili nám Kollára, Hollého, Sládkoviča,
         Štúra a Hurbana, Holubyho a Šuleka, Hviezdoslava, Vajanského, Štefánika a celé légie
         hrdinov-osloboditeľov! Ony položili požehnané plody života do svojho osudu slovenského
         národa, sťa stupne, po ktorých posunul sa náš národ do výšky — za krásou a osvetou. Za
         kultúrou a slobodou.
   </p>
   <p>
    Aké to museli byť ženy, keď z ich duší odštiepili sa a vyrástli takéto sily — takéto
         umy, takéto charaktery!
   </p>
   <p>
    Koľko poézie a samorastlej ušľachtilosti muselo byť v zlatých kalichoch týchto ženských
         sŕdc — aké to museli byť kvety, keď z nich dozreli takéto plody?
   </p>
   <p>
    A nestalo sa to bez hrdinstva týchto žien, matiek slovenských. Lebo heroizmom je prejsť
         životom, cez zmätky sveta, v čistej službe dobrotivosti a lásky.
   </p>
   <p>
    Nie je to také ľahké: slúžiť iným. Všetky svoje sily venovať výchove detí, opatere
         starých rodičov, tisícim nevypočitateľným požiadavkám rodinného života, ktorého hmotné i
         duchovné blaho spočíva neraz v rukách slabej ženy.
   </p>
   <p>
    A slúžiť blížnym v nemocniciach, často v ohrození vlastného zdravia i života —
         neustávajúca činnosť bielych rúk a vyčerpávajúcich sa síl duchovných — či nemožno túto
         službu nazvať heroizmom, heroizmom nenáročnej bytosti, večne pohotovej obetovať sa, trpieť,
         ľúbiť?!
   </p>
   <p>
    Lebo bez lásky nemožno konať to, čo často slabá žena prekonáva v rodine, v bielej sieni
         operačnej, medzi stenami nemocníc, presiaknutými do základov ľudským utrpením.
   </p>
   <p>
    Neustávajúce Neznáme — nemenované Neodmenené — vlastným sklonom k večnej službe
         predestinované ženy-hrdinky! Spomedzi nemenovaných, stojacich v službe lásky, vynárajú sa
         nám tváre predobre známe: naše matky. Ženy-hrdinky znova a znova podstupujú neľudské
         bolesti rodenia. Nocami sklonené nad kolískou a lôžkom umierajúcich. Zakaždým k šírej zemi
         zlomené ako štep a znova životom ďalej nesúce životné ťarchy — svoje aj iných. Život práce
         — monotónny pohon povinností — až po hrob. A nad hrobom — neodznejú nad ním slová oslavné —
         iba ak zaplače ktosi nad ním, v neskoro prebudenom oľutovaní…
   </p>
   <p>
    A ženy, stojace v službe lásky k blížnemu. Ženy, venujúce svoje sily ľudskému utrpeniu a
         svoje nadanie zušľachťovaniu svojho okolia…
   </p>
   <p>
    Nevdojak spomenieme si z mnohých dve známe, vynikajúce: sestry Royove: Kristínu a Máriu.
   </p>
   <p>
    Mária… Tichá poetka nenáročných spevov Sionských. Jej nežná lýra nevynáša pochybné
         rozkoše ľúbosti. Ona ospevuje perlové brány božieho stánku a radostná zve k nim duše
         veriace — do sídla večnej radosti. Radosť — to je základný tón jej piesní, diktovaných
         neochvejnou vierou jej duše, zjasnenej nadšením.
   </p>
   <p>
    Kristína… Viac ako polstoročie žila výlučne službe Pánovej. Žila zušľachťovaniu seba a
         iných. Učiteľka najmenších, vodkyňa neumelých — zakladateľka útulku pre opustené, biedne
         deti a ešte biednejšie „biele hlavy“. Autorka mnohých literárnych diel; ony nesú dobrú
         povesť svetom o jestvovaní Slováka od hraníc Československa až po Japonsko a Čínu.
         Zvestovateľka živého Spasiteľa. A neohrozená vyznavačka svojho národného kréda i v časoch
         najhorších! Žena osamelá, svietiaca krásou duše i vlastnou vierou na cestu mravného,
         dobrého života.
   </p>
   <p>
    Či celá životná púť týchto dvoch Sloveniek — žien osamelých — nie je duchovným
         heroizmom?!
   </p>
   <p>
    A ženy žijúce myšlienke národnej!
   </p>
   <p>
    Spomeniem iba niektoré z mnohých. Spomeniem iba hrdinku — Bohdanu Škultétyovú.
   </p>
   <p>
    Duša citlivá ani vzácna mimóza — duša dokonale utvorená prijímať a prenášať neosobné
         bolesti súčasného národného života — už táto vlastnosť predpokladá bytosť vyššieho, mocného
         duchovného zostrojenia.
   </p>
   <p>
    Ideálna družka muža, ktorý na mužných svojich pleciach, citom i činom, niesol bolestivé
         ťarchy svojho národa.
   </p>
   <p>
    Ťažko je vraj žiť s géniom — ale iba tam, kde dva rozličné svety v nerovnakých záujmoch
         rozčesnú sa na dva protiľahlé póly. U Bohdany to nemohlo byť. Sama nadpriemerná vyrovnala
         svoj čisto žensky založený citový svet s duchovným svetom svojho druha. Vyrovnala ho tým,
         že obetavo podložila i svoje plece pod kríž, ktoré Jozefovi Škultétymu prichodilo niesť
         skoro jeho celým, prácou požehnaným životom. Tak, pomáhajúc niesť kríž, ktorým pred
         prevratom zavalený bol slovenský národ, krokom, vyrovnaným kroku svojho druha, bez reptania
         prešla životom.
   </p>
   <p>
    A pracovala. Pracovala pre rodinu — pracovala pre národ. S nevšedným vkusom vyberala
         perly ruskej literatúry a prenášala ich do spisby slovenskej. Čistou svojou slovenčinou
         cizelovala slovenský sloh i vkus. V práci neustávajúca, vyčerpala sa úplne: ťažkým, v
         ústraní konaným dielom podlomený duch klesol na medzi cesty tŕnistej, cesty, ktorou v tom
         čase šli všetci, stojaci v službe ducha — ale za každým krokom zostávali stopy zlaté.
   </p>
   <p>
    Keby sme vypočítali zásluhy Bohdany o náš duchovný život, vykonané priamo i nepriamo,
         vyšiel by nám súčet, pred ktorým by sme sa museli pokloniť. Ale keby sa dalo zmerať všetko,
         čo preniesla v tajoch svojej duše — a všetko pre národ a jeho hynúcu existenciu — vyrástla
         by nám v hrdinku. Veľkú tým, že nikdy nemyslela na seba. Nevynášala na svetlo svoje
         utrpenie, zavinené nešťastím národa. A len
    <span class="emphasis">
     <em>
      veličavie
     </em>
    </span>
    smrti
         retrospektívne ožaruje hĺbku jej života.
   </p>
   <p>
    Heroizmom je prejsť životom v službe dobrej veci. S dušou čistou, so srdcom zapáleným za
         veci vyššie.
   </p>
   <p>
    *
   </p>
   <p>
    K ženám, známym, veľkým, tým, čo prežili zjavne pri bokoch svojich mužov, martýrov
         slovenskej myšlienky, nemožno nepostaviť tie nemenované, nenáročné, zabudnuté, čo v
         tichosti spolupracovali na našom diele duchovnom. Pustokvety… Ženy osamelé.
   </p>
   <p>
    Nevydali plod. Zato celou horúcnosťou nevyhorených svojich duší pritkli sa k ohrozenému
         dielu národa. Vyššou svojou úrovňou dvíhali úroveň celku a krásou svojich duší krášlili
         svoje okolie. Poeticky založené zapaľovali básnické nadchnutie poetov — a kde nedostávalo
         sa im poľa, či schopnosti k činu, tam dávali lásku.
   </p>
   <p>
    Ženy osamelé! Nie v dnešnom spôsobe: ženy samostatné, zarábajúce, žijúce prípadne podľa
         vlastnej i prispôsobenej si filozofie. Ženy osamelé — bez vlastnej domácnosti i zárobku. A
         v minulosti i bez práva voľne sa pohybovať svetom. Kedysi i teraz jednako len posmeškované
         staré panny.
   </p>
   <p>
    U nás nebolo ich veľa: Slovenky sa skoro nastálo vydávali. Boli nenáročné: ženiaci sa
         mohol počítať, že dostane dobrú gazdinú. Ženu, starajúcu sa o všetko a na všetko stačiacu.
         Ak nebolo dosť dňa, nadložilo sa noci: šilo, priadlo, vyšívalo sa pri olejovom svetielku.
   </p>
   <p>
    Ktorá sa nevydala, žila v domácnosti bratovej, sestrinej alebo iného príbuzného.
         Pracovala — a vždy pre iných. A zväčša sa v tichosti, v ústraní vzdelávala. Svoje starosti,
         svoje bolesti prežívala samotná — osamelá — a jej srdce mäklo odovzdávaním sa do vôle božej
         a duša zavíjala sa do seba ako usínajúci kvet. Jej srdce vyžívalo sa medzi dvoma rovnako
         boľavými bodmi: nedosiahnutým a nedosažiteľným. Na oboje osud udrel páliacu pečať, ťažkú
         ani sama smrť: „Nikdy!“ Slovo, že by si skričal od bolesti… Pre tiché nasladenie jej duša
         zachodila už iba do belasých diaľok neskutočného — až raz ticho, svetom nezbadane,
         presťahovala sa do nich celkom…
   </p>
   <p>
    Znala som niekoľké z nich — v rokoch, keď národ náš potreboval najviac práce a lásky.
         Ženy osamelé… Ženy ušľachtilé… V samote prežívajúce svoje nesprávnym chápaním položenia
         nevydatej — starej panny — ohraničené žitie.
   </p>
   <p>
    Ich bezúhonný život bol plný odriekania a možno i tajených bolestí. Ale z ich jemne
         uvädnutých tvárí, pripomínajúcich bez úslnia odkvitajúce biele ruže, svietil pokoj duše —
         jas inteligencie, u žien vraj taký zriedkavý!
   </p>
   <p>
    A nepamätám, že by som ich bola počula prezvať zatrpknutými, hysterickými starými
         pannami — ako by ich boli prezývali dnes — a to ľudia neschopní pochopiť čistotu ženskej
         duše.
   </p>
   <p>
    Rozpomínam sa na ušľachtilú Karolínu Bórikovú a jej peknoduchú družku, Karolínu
         Riesnerovú. Obe štíhle, belasooké krásavice — horlivé interpretky Palárikove a obe málo
         šťastlivé Múzy Janka Matičku. Janka, s prelietavou dušou a nestálym srdcom poeta. Janko
         Matička — Gösta Berling slovenskej viesky, so sklonom k básnickému nezáväznému sneniu…
         Umrel mladý. A večnou záhadou zostalo, obraz ktorej z dvoch vzniesol sa s dušou, prudkým
         nárazom tragickej smrti vykoľajenou dušou, do sfér Neznáma.
   </p>
   <p>
    A sympatické postavy novších čias… Vynikajúce postavy slovenského ženského sveta…
   </p>
   <p>
    Tichá Anna Jurkovičová, v brezovskom zátiší ticho dospievajúca, záhadná ani hrdinka
         melanchóliou opradenej povesti. Vajanský mal kam zachodiť pre jemný typ svojich
         peknoduchých hrdiniek románov — čistých diev slovenských rodín. Seriózna vyžívala sa
         slovenskosťou. Budila úctu i v mladosti a šírila okolo seba ovzdušie hlbokej ušľachtilej
         duše. Ďalej jej rovesníčky: inteligentná Ema Goldpergerová — horlivá, do smrti verná, kus
         národnej tragiky preživšia, Hermína Miloslava Moštenanová. Nesporne veľmi nadaná, literárne
         i na javisku s úspechmi činná Marína Horváthová, v spisbe dobre známa energická, hĺbavá
         Izabela Textorisová. A iné ženy osamelé — ženy nadpriemernej inteligencie a nadania.
         Osobitne spomeniem pýchu tohto krúžku Timravu; v nej doteraz vyvrcholilo čisté umenie
         slovenskej literátky.
   </p>
   <p>
    Ženy osamelé…! „Pustokvety“…! Vrúcnosť ich výnimočne pekných duší nehrialo ohnisko
         rodinné — život možno odoprel im dar oblažujúcej ľúbosti — zato však celý plameň ich
         nevyhorených duší plápolal za veci vyššie. A môj obdiv nesie sa k vám, krásou srdca a silou
         ducha požehnané slovenské pustokvety.
   </p>
   <p>
    A stojím pred ich obrazom sťa pred záhadou. Čo vlastne vieme o najvnútornejšom niektorej
         z nich…? Čo vieme vcelku o nesmiernej hĺbke ľudskej duše…? A zároveň — čo vie kto o nás?
         Kto nás pozná? Najmenej azda osoba, čo cez nesčíselné, snením zasnívané dni a nekonečné,
         neodolateľnou vidinou zaplnené noci tvoria os nášho myslenia i cítenia…
   </p>
   <p>
    Je to smutné. Veľmi smutné. Lebo týmto do prázdna padá najzmaľovanejšia časť nášho
         duševného sveta. Do hluchoty vyznieva najdôležitejšia symfónia hudby našej duše…
   </p>
   <p>
    Tak hlavnú časť života prežívame, možno iba v tajomných, podvedomých stykoch s dušami
         súrodými — a ony nemajú o tom ani tušenia! Lebo zasa ony majú svoj tajomný svet,
         prehovárajúci svojou vlastnou rozpravou…
   </p>
   <p>
    Majú ho najmä ženy osamelé. Hrdinky. Pustokvety…
   </p>
   <p>
    *
   </p>
   <p>
    Len máloktorá vraj z citove prebudených žien, hovorí Galsworthy, prežije svoj život bez
         toho, žeby istá udalosť, nekonečný žiaľ alebo veľký omyl nepotopil jej dušu pod hladinu
         života. Nejednu potopí tak, že nikdy viac nevynorí sa nad hladinu.
   </p>
   <p>
    Takýmito potopenými dušami boli ženy, žijúce v mojich rozpomienkach. Ženy, potopené do
         hĺbok vlastných duší, do perleťových svojich snov — potopené do všetkého, čo potreboval, čo
         zlého prinášal osud Slovenska.
   </p>
  </div>
 </body>
</html>
