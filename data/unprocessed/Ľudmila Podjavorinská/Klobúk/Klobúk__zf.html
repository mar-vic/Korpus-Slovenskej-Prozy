<html>
 <body>
  <div>
   <div class="titlepage">
    <div>
     <div>
      <h2 class="title">
       <a name="d56e281">
       </a>
       Klobúk
      </h2>
     </div>
    </div>
    <div>
    </div>
   </div>
   <p>
   </p>
   <p>
    <span class="emphasis">
     <em>
      Črta
     </em>
    </span>
   </p>
   <p>
   </p>
   <p>
    „Vy ste sa snáď počas celého vášho manželstva nikdy nepohnevali?“
   </p>
   <p>
    „Nikdy! Totiž vážne ani raz,“ ochotne prisvedčil pán Chvojka, nežne pozerajúc na svoju
         ženu, našu hostiteľku. Bola to staršia, v každom ohľade úctyhodná pani, a že ich
         dvadsaťročné manželstvo všeobecne známe bolo ako vzorné, ani nečakala som inú odvetu.
   </p>
   <p>
    „Ej, mužu, a
    <span class="emphasis">
     <em>
      klobúk
     </em>
    </span>
    ?!“ položartovne, poloprísne zahovorila pani
         Chvojková. Prítomní hostia, akiste porozumejúc narážke, chutne sa rozosmiali. Domáci pán sa
         začervenal.
   </p>
   <p>
    „Ach, Bože, vari mi už nikdy tú hlúposť neodpustíš?“ sťažoval si so strojenou ľútosťou v
         hlase.
   </p>
   <p>
    „Odpustiť ako odpustiť — ale prečo starý hriech zakrývať novou lžou?! Veď nielen že sme
         sa v druhom roku po svadbe dôkladne pohnevali, ba viacej ešte: ty si sa vtedy zamiloval, a
         ja…“
   </p>
   <p>
    „Zamiloval, zamiloval! Vari ešte neveríš, že nebolo nič takého vo veci?“ vyhováral sa už
         ozaj rozpačite, vidiac, že zraky daktorých hostí obracajú sa naň s podivením i podozrením.
   </p>
   <p>
    „No, len nech sa to šťastlivo skončilo. A vďaka Bohu, skončilo sa tak pekne, že snáď
         jedine tej príhode môžme ďakovať, že sme si tak pekne porozumeli — však?!“ A pani Chvojková
         ani mladá zaľúbená žienka privinula sa k manželovi.
   </p>
   <p>
    „Ale teraz už povedz, čo to bolo, že by si naši hostia bohviečo nenamysleli!“ upomenul
         ju pán Chvojka, a keď všetci poprosili sme ju o to, ochotne pristala.
   </p>
   <p>
    „Teda: stalo sa to v druhom roku nášho, môžem riecť, naozaj šťastného manželstva.
         Zobrali sme sa z lásky a zhodovali sme sa vo všetkom. Mne lichotilo, že kto mne kvôli
         zriekol sa lesklej vojenskej dráhy (a ako šumný poručík mohol i tam mať svoje ,šťastie‘) —
         nono, starký, preto nemusíš spyšnieť: vieš, že láska i čierne vidí bielym a naopak,“
         rozosmiala sa vypravovateľka. „Teda: lichotilo mi, že z poručíka z lásky ku mne stal sa
         jednoduchý dedinský gazda a vediac, že on tiež cení si pri mne moju chuť do práce, snažila
         som sa byť čo možno starostlivou gazdinkou, pozornou ženou. A tak žili sme si v peknej
         zhode.
   </p>
   <p>
    Jedného dňa, bolo zavčas rána a práve kŕmila som hydinu, čo bolo mojou najmilšou
         starosťou, zrazu počujem pred bránou výkrik a hneď nato volanie o pomoc. Prestrašená
         odhodím košík so zrnom a letím k bráne; môj muž práve rúbal kvôli telocviku pod kôlňou
         drevo a počujúc výkrik, letel i on. Oba nazdali sme sa, že vonku deje sa čosi hrozného, ale
         keď sme vybehli pred bránu, náš strach zmenil sa v srdečný smiech. V bojovnom postavení
         zazreli sme elegantnú dámu, horlivo oháňajúcu sa červeným slnečníkom proti nášmu kohútovi.
         Bol to veľký, už trojročný kohút, a nebál sa nikoho. Jeho bojachtivosť narobila neraz vo
         dvore veľa hluku a muž nástojil, aby som ho odpravila, ale bol to môj miláčik a práve jeho
         smelosť sa mi páčila. Teraz pravdepodobne nasršila ho červená farba slnečníka i vkusný
         červený papierový klobúčik, ktorý zdobil hlavu neznámej dámy. Odohnali sme kohúta a
         prestrašenú neznámu pozvali dnu. Bola naozaj naľakaná a ako pravá veľkomeštianka mala
         natoľko slabé nervy, že keď už sedela v izbe na pohovke, šla nám omdlieť od strachu. Ale
         akonáhle dobre začala som ju trieť octom (odkolonu sme nemali), rýchle sa vzpamätala, lebo
         obávala sa o ryžovú múčku, ktorá robila jej tvár takou zaujímavou…“
   </p>
   <p>
    „Ale, ženička, ešte vždy zlomyseľnosť!“ podotkol domáci pán.
   </p>
   <p>
    „No — ryžová múčka bola — ba viac ešte — —“ usmiala sa vypravovateľka významne. „Dosť na
         tom: prebrala sa okamžite, ba o chvíľu zotavila sa tak, že zaviedla cele nenútene zaujímavý
         rozhovor. Pravdu vyznajúc, mňa upútala na prvý okamih; bola nielen pekná, ale zvláštne
         precibrená a ja už pri prvej jej návšteve bola som jej všestrannými vedomosťami zarazená.
         Rozumela sa do politiky, vravela o divadle, literatúre, jazdila, kneipovala, slovom: bola
         vzorom emancipovanej dámy.
   </p>
   <p>
    Bola som zarazená, cítila som sa ozajstnou dedinskou húskou voči nej, čo ona iste aj
         spozorovala, lebo vravela len k môjmu mužovi a obracala sa k nemu s takou nenútenou
         kamarátskosťou, že mi bolo pritom akosi úzko. Vydýchla som si len potom, keď konečne mladá
         vdovička (bola vdovou po jednom hlavnomestskom pravotárovi a prišla do našej dediny na
         letný byt) sa odobrala.
   </p>
   <p>
    Ale čože, keď na druhý deň prišla zase, už ako známa, s jej koketným klobúkom,
         kamarátskymi úsmevmi a všestrannou vzdelanosťou. A prichodila každý deň, pravidelne zavčas
         rána, veselá i svieža, a kým som ja riadila, zametala a varila, zatiaľ ona bavila sa v izbe
         cele domácky, všímajúc si ma len natoľko, že pri odchode zastala v kuchynských dverách a
         držiac šatku na nose (nemohla zniesť kuchynský zápach) podala mi ruku, riadne akosi
         blahosklonne a posmešne spýtujúc sa po zdraví mojich kuriatok a morčiat.
   </p>
   <p>
    Priznám sa, mňa to urážalo a jej návštevy ma naozaj omrzeli. Muž nielenže zanedbával
         hospodárstvo, venujúc viacej času sebe, ale — bola som jednoducho žiarlivá. On počal viacej
         dbať o svoj zovňajšok a i mňa upozorňoval, že nemala by som sa zanedbávať, ba i výčitky mi
         robil, že neobliekam sa vkusne. On, ktorý dovtedy nevedel si ma prenachváliť, čo gazdinku
         pracovitú a pozornú, zrazu staval mi za vzor pani Irmu, ktorá v kuchyni nemohla vydržať pre
         zápach a idúc cez dvor pozorne dvíhala vlečku, aby dajako nedotkla sa zeme.
   </p>
   <p>
    To mi bolo už priveľa! I umienila som si, že čo i urazím povinné pohostinstvo, dám
         paničke na vedomie, že jej návštevy u nás sú nevítané. A preto, keď raz zase len sedela a
         zdržiavala mi muža od práce, vyvolala som ho von.
   </p>
   <p>
    ,Mužíčku, nože prizri k mlatcom!‘
   </p>
   <p>
    On pozrel na mňa udivene. ,A ty si ma
    <span class="emphasis">
     <em>
      preto
     </em>
    </span>
    volala?‘
   </p>
   <p>
    ,No áno; treba mlátiť, a bez dozoru to nejde; kone už dva dni nemajú ovsa…‘
   </p>
   <p>
    ,Ba ty nemáš móresu!‘ nahneval sa môj milý, ináče tak láskavý mužíček. No predsa sa
         zobral — a odobrala sa aj pani Irma. Zaiste porozumela, lebo viacej neprišla.
   </p>
   <p>
    Pravda, u nás neobišlo to tak hladko. Muž zbadal, že som žiarlivá a nie aby sme si boli
         vec vysvetlili a vzali celú za žart, navzájom vyslovili sme si nespokojnosť. Ja vytýkala
         som mu, že viacej dbá ,o tú akúsi‘ než o mňa, on zase, že ja dávno prestala som byť k nemu
         úprimnou, že viacej starám sa o husi a kačky ako o vlastného muža a konečne závidím mu kus
         vyrazenia s osobou vzdelanou, ktorá môže mu i vo vyšších veciach porozumieť.
   </p>
   <p>
    To bol prvý žalostný výstup v našom manželstve, a ja zalievajúc sa slzami namyslela som
         si, že je našej láske naveky odzvonené! Muž ma nemiluje, nie je so mnou spokojný. Som mu
         sprostá, ošklivá… On ma nemiluje, a len pre tú akúsi! Veď ani prv nemala som tých
         vlastností, ktoré až teraz u mňa postráda, ani prv som nepolitizovala, nečítala Mantegazzu,
         ani Schoppenhauera, a dostačila som mu s mojím jednoduchým vedením — ako mi vždy vravel —
         prostá a roztomilá v svojej prostote. A ja som veru ani nevidela potrebu zaoberať sa aj
         iným ako vareškou, zmetákom a ihlou.
   </p>
   <p>
    V prvom okamihu zdalo sa mi, že vec musí ukončiť sa rozsobášom; no rozmýšľajúc
         pokojnejšie o jeho slovách, nemohla som nepriznať sa, hoci verte, neochotne, že muž vlastne
         v mnohom má pravdu. Rozpomenula som sa, že nie len teraz, ale už dávno predtým upozornil
         ma, pravda, jemne a zďaleka, že pre stále starosti domáce zanedbávam i naše Národnie, tak
         že naozaj všetky udalosti, nestavšie sa v našom dvore, toľko ma zaujímali ako najtemnejšia
         Afrika. Klavír, ktorý v prvých dobách bol nám vzácnym druhom, zanemel úplne a ani
         najsnažnejšia prosba mužova, ktorý tak rád počul môj spev v sprievode klavíra, neodviedla
         ma od sporáka, od kuriatok, alebo od pletia buriny. I to je pravda, že moje vkusné župániky
         a lepšie obleky odpočívajú starostlivo zatvorené v skriniach. Ale či treba v dome nosiť sa
         dľa módy alebo dokonca s mužom koketovať i oblekom — ako tá druhá s jej plamenným
         papierovým klobúkom?!
   </p>
   <p>
    Ale toto rozjímanie predsa skrotilo moju urazenú hrdosť a sebavedomie natoľko, že pri
         najbližšej príležitosti hľadela som pomeriť sa s mužom (pravda tak, aby si nenamyslel, že
         je víťazom!), ba čo viac, hneď v prvú nedeľu vytiahla som svoj najkrajší župan belasej
         farby, v ktorom som sa kedysi tak páčila môjmu mužíčkovi.
   </p>
   <p>
    Zastala som si pred zrkadlo, videla svoj obraz — vyfintená v župane jasnej farby, a
         pomyslela, že predsa len idem koketovať touto parádou s mužom, a tento úmysel zdal sa mi
         taký hlúpy, že okamžite všuchla som do svojich obyčajných kartúnových, čerstvo vypratých
         šatočiek. Veď, hľa, badala som, že môj Edo už za tých pár dní, čo zbadal moju dobrú vôľu a
         či len že oľutoval svoj hriech, zase bol ku mne skoro taký, ako kým tá nechodila k nám
         ukazovať svoju všestrannú vzdelanosť a červený klobúk, ktorý jej, mimochodom rečeno,
         roztomile svedčal.
   </p>
   <p>
    No aké bolo moje zhrozenie, keď v jedno ráno videla som zase nenávidený klobúk! Jeho
         majiteľka vracala sa z prechádzky, a koketne naddvihujúc si zarosené sukničky, kráčala s
         mojím mužom z poľa. Prišla síce iba po bránu, ale čože, keď prišla ta na druhý, i tretí, i
         každý deň, vždy sa zastavila pred bránou z prechádzky v červenom klobúku a koketne
         naddvihujúc zarosené sukničky, z ktorých dakedy beleli sa snehobiele malinké bosé nôžky… A
         vždy náhodou zastala môjho muža, už či cestou, či v záhradke, či v obloku, a moje súženie
         počalo znova. Pravda, videla som, že Edo, vidiac moje trudenie sa, dakedy jej i vyhol, i
         rozprával s ňou menej vďačne, ale čože, keď ona, veľkomestská dáma, nudila sa tu na dedine
         tak hrozne — a tak ľúbila duchaplný rozhovor!
   </p>
   <p>
    Na šťastie práve vtedy prišla k nám mužova sesternica, vdova po lesníkovi, veselá,
         bystroduchá žienka. Rozumie sa, že v prvej polhodinke vyrozprávala som jej celé svoje
         súženie, nevynechajúc ani mužove výčitky.
   </p>
   <p>
    No, k môjmu veľkému zadiveniu i ľútosti prvé jej slovo bolo, že mala by som sa, nakoľko
         možno, polepšiť.
   </p>
   <p>
    ,Áno, polepšiť sa, moja drahá,‘ prízvukovala s dôrazom, keď som ja srdito protestovala
         proti jej výroku. ,Ako vidím, mužovi nie je po vôli, že sa
    <span class="emphasis">
     <em>
      cele
     </em>
    </span>
    oddávaš len starostiam domácim — kuchynskej próze, ako vravia. On prial by si ťa
         ideálnejšiu, viacej pre seba. A to je cele zrozumiteľné: príde z poľa, kde myslel na prácu,
         videl to večné lopotenie sa za chlebom vozdajším, a doma prial by si mať oddych, vyrazenie,
         potechu.‘
   </p>
   <p>
    ,Ale ako ty to vieš? Práve to hovorieval i on!‘ zadivila som sa úprimne. ,Ale veď ja
         tiež nepostávam bez práce — ba práve…‘
   </p>
   <p>
    ,… práve pracuješ až priveľa, však ti aj to už povedal?! Nuž, vidíš, to je to, čo stavia
         sa medzi vás a nielen nešťastný červený klobúk. Nevyčíta ti, že si zlou gazdinou, a predsa
         nie je spokojný s tebou, ako vravíš. Nuž, či nemala by si hľadieť, aby si sa mu páčila —
         aby ste si rozumeli?!‘
   </p>
   <p>
    ,Ach, to je márne,‘ vzdychla som ja, ,už pokúsila som sa, i obliekla som sa tak, ako
         kedysi — a ver, ani to nezbadal veľmi. A bol to môj belasý župan, v ktorom som sa mu kedysi
         tak páčila.‘
   </p>
   <p>
    Oľa sa veselo zasmiala mojej naivnosti. No hneď zvážnela.
   </p>
   <p>
    ,
    <span class="emphasis">
     <em>
      Tak
     </em>
    </span>
    to nemyslím, moja drahá, hoci i vkusné, čisté šatenie sa je
         dobrý prostriedok — popri inom. Hlavné je totiž, aby muž našiel v tebe družku, priateľku,
         spoločnicu, ktorá mu rozumie, s ním sa teší tomu, čo jeho teší, rozumie alebo aj len
         zaujíma, to, čo jeho zaujíma. Aby ona, keď chce prehovoriť si s ňou, nevyhovorila sa večnou
         prácou, alebo, akže dostane sa jej minútka času, neprichodila mu s večným predmetom
         domácich starostí…‘
   </p>
   <p>
    ,A vari už ani hovoriť nesmiem, čo sa týka mňa alebo domácnosti?‘ uharkala som si, sotva
         zdržiavajúc slzy. Priznám sa, začalo ma mrzieť. Oľa akoby ma obviňovala, akoby on nič, a
         všetko iba ja! Snáď i
    <span class="emphasis">
     <em>
      červený klobúk
     </em>
    </span>
    konečne mne prischne na svedomí…
   </p>
   <p>
    ,Hovoriť, hovoriť; veď áno, ale len čo je potrebné a nie ustavične. Kurča dostane pípeť
         — slúžka protirečí alebo zabije šálku — krava nedáva mlieka — — toto všetko nemusíš hneď
         referovať mužovi, snáď muž práve číta, alebo má pred sebou dáku vážnu prácu, alebo ti chce
         dačo povedať, prečítať, alebo len prehovoriť si. No ty nemáš času, lebo treba prizrieť
         prasiatko, a keď vykladá ti svoju mienku o dačom, alebo chce počuť tvoju, tu, ako už
         rečeno…‘
   </p>
   <p>
    Objala som ju vrele a bozkom prerušila prúd slov, ktoré naozaj siahali mi do svedomia.
         Bolo to u nás cele tak, ako ona vravela — a počala som veriť, že červený klobúk ozaj
         nenaštrbil našu lásku. Nebudem mužíčka súžiť s mojimi malichernými starosťami, a on bude
         zase mojím ,milým Edom‘. Toto bol asi súhrn a výsledok našej porady. A uľahčilo sa mi.
   </p>
   <p>
    Hneď na druhý deň predplatila som sa (potajomky) na ženský časopis. To mala byť
         radikálna odpomoc! Ďalej Národnie prečítala som od
    <span class="emphasis">
     <em>
      a
     </em>
    </span>
    do
    <span class="emphasis">
     <em>
      z
     </em>
    </span>
    . To bol dôkaz polepšenia sa. A zase len obliekla som svoj belasý
         župan a celý deň vravela som o domácnosti len to, čo bolo nevyhnutné. Môj muž musel
         spozorovať zmenu, ale, možno, pripisoval to prítomnosti hosťa. No Oľa tešila ma najkrajšími
         výhľadmi, že stanem sa pánom v dome, a či lepšie rečeno, že získam si spokojnosť mužíčka (a
         veď mne len o to šlo!). Ale sa veru zadivila, keď som ráno vletela so správou, že
    <span class="emphasis">
     <em>
      tá
     </em>
    </span>
    je už zase tu a že Edo rozpráva s ňou práve pred oblokmi.
   </p>
   <p>
    ,No, hlavné je, aby sme ju od týchto ranných prechádzok odučili,‘ rozumovala Oľa,
         obzerajúc si pani Irmu oblokom. ,Istá vec, že je to koketa, nanešťastie dosť pekná, aby
         urobila mladú žienku trochu žiarlivou.‘
   </p>
   <p>
    ,Nuž vidíš!‘ prisvedčila som, sotva zdržiavajúc plač, lebo ma rozžialila poznámka
         priateľkina o kráse domnelej nenávidenej súperky.
   </p>
   <p>
    ,No, veď my ju odpudíme,‘ zastrájala sa Oľa, ,len keby sme mohli vyhútať dobrý
         prostriedok.‘
   </p>
   <p>
    ,Čože vyhútaš — keď je pekná?!‘ zamrmlala som, a musela som vyzerať veľmi smiešne, lebo
         sa Oľa rozosmiala.
   </p>
   <p>
    Na druhý deň zavčas rána vbehla do izby celá rozjarená.
   </p>
   <p>
    ,Už ho mám!‘ volala víťazoslávne.
   </p>
   <p>
    ,Čo — čože? Vari Eda…?‘
   </p>
   <p>
    ,Ale nie — kohúta! A za kohútom bude i Edo!‘ smiala sa rozpustilo a dala sa tancovať
         okolo stola, trímajúc pod pazuchou hrdinu dvora, kohúta. Nechápala som, čo chce — no, keď
         mi so smiechom zdelila svoj úmysel, rozosmiala som sa i ja; obe sme sa smiali na prevedení
         plánu. Náš kohút Koko, skoro tak zatvrdlivý nepriateľ červeného klobúka ako ja, mal byť
         prostriedkom pomsty za urazené právo ženy. Ja som síce veľmi nedôverovala tomuto
         prostriedku, no predsa ochotne som sa škriabala za Oľou po rebríku na pôjd.
   </p>
   <p>
    Pôjd bol celý zaprataný senom, iba neveľký, ,výletom‘ zvaný otvor, práve nad bránou,
         dovoľoval výhľad na ulicu.
   </p>
   <p>
    ,Tak, tu si na ňu počkáme, a keď budú v najlepšom rozhovore, spustím jej kohúta na
         hlavu!‘ zastrájala sa hrdinsky, čičíkajúc kohúta, zamotaného v tmavej šatke. Úbohý nevedel,
         čo sa ide s ním diať, a v strachu metal sa zúfale.
   </p>
   <p>
    ,Čože, čo jej ho aj na hlavu spustíš, to ju neodučí tadeto chodiť, ráno príde zase. A
         každý deň nebudeš vystrájať žart, ktorý, ak sa prezradí, môže nás aj mrzieť,‘ namietala som
         nedôverčivo. Pravdu vyznajúc, bála som sa vzbudiť neľúbosť Edovu: taký detinský ,žart‘ by
         mi iste u neho poškodil…
   </p>
   <p>
    No už nebolo času rozmýšľať. Práve zazreli sme blížiť sa pani Irmu. Šla z prechádzky,
         ako vždy veselá a svieža, v svojom červenom klobúku. Už prešla pomimo — a ja vydýchla som
         si obľahčene — — v tom jej čosi napadlo, i vrátila sa a zavolala na slúžku, ktorá práve
         ťahala zo studne vodu. O chvíľu vyšiel Edo — ako obyčajne, zastali pred bránou. Pýtala si
         noviny (Edo dával jej naše časopisy) — — a ako obyčajne, rozprávali sa. Jej zvonný veselý
         smiech znel mi tak posmešne, že miesto kohúta sama mala som chuť vrhnúť sa z pôjdu dolu.
         Teraz mi je to už smiešne, no vtedy trpela som opravdivé muky.
   </p>
   <p>
    ,Tak, teraz je už čas!‘ zašepkala Oľa, vymotávajúc kohúta zo šatky. A keď pani Irma v
         najlepšej vôli smiala sa a žartovala, nahla sa Oľa a pustila kohúta zrovna na vyzývavý,
         našušorený klobúk. Strepotanie krídlami — výkrik a — naša živá bomba strepotala sa nad
         hlavou nenávidenej sokyne — — Skoro som umrela od vzrušenia. Pani Irma s výkrikom potočila
         sa do náručia môjho muža, ktorý stačil zachytiť omdlievajúcu — no už v nasledujúcom okamihu
         odskočila a, chytiac sa za hlavu, rýchle dala sa na útek.
   </p>
   <p>
    Na zemi trepotal sa úbohý Koko, zasnovaný v chlpe červených papierových zdrapov a —
         krásneho rusého vrkoča, ktorý len pred chvíľou zdobil hlávku panej Irmy, a ktorý môj Edo
         tak obdivoval.
   </p>
   <p>
    Bol falošný…
   </p>
   <p>
    Účinok bol neočakávaný. Oľa, ja, a konečne, trochu rozpačite, aj Edo, vypukli sme v
         búrlivý smiech. A to vyliečilo mňa — i tu, hľa, môjho pána manžela!“ zakončila pani
         Chvojková.
   </p>
   <p>
    „Ale stratený vrkôčik ešte neobjasňuje vaše pekné porozumenie si,“ podotýkam, keď
         rozjarená veselosť, ktorej sa ani domáci pán neubránil, utíchla.
   </p>
   <p>
    „A predsa vyplynulo ono z tej maličkej, pre pani Irmu trochu nemilej náhody. Ona totiž
         odcestovala ešte v ten deň — a celá tá tragická záležitosť kohútia stala sa nám žartom, na
         ktorom sme sa za dlhší čas dobre zabávali. Prajný výsledok bol ten, že nemučila som si viac
         mužíčka žiarlivosťou. Ba, čo je hlavnejšie, že odkedy snažila som sa byť takou, akou ma on
         rád videl: nielen gazdinou domu, ale jeho pozornou ženou, ktorá snažila sa porozumieť mu a,
         nakoľko je možné“ — —
   </p>
   <p>
    „… i oblažiť — čo sa, vďaka Bohu, jej dobrej vôli vždy i podarilo,“ doložil pán Chvojka.
   </p>
   <p>
    A zraky našich hostiteľov stretli sa s výrazom úprimnej lásky, ktorá i nás milo
         dojala.
   </p>
  </div>
 </body>
</html>
