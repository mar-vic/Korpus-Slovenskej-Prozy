<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e403">
       </a>
       Pri západe slnka
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Keď už zapadá slnko za horu
a mizne i posledný svit,
zatrasie vtedy i dušou mojou
mrazivý kýsi tajný cit.

Tak hasne radosť každá v dušici,
tak bledne lásky vrelej plam
a srdce niekdy horúce, vrelé
za obeť padne žitia hrám.

A sťa tá zora zlatá večerná,
čo nezaskvie sa viacej znov’,
tak mladosť búrou žitia kalená
klesne vo chladný nízky rov!
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e417">
       </a>
       V jeseň
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Jesenné vetry po doline dujú,
opŕchle stromy striebri inovať,
vŕšky sa v hmlistý závoj zahaľujú,
v smútočný jeseň odieva ich šat.
V záhradke pusto, kvety opadali,
v cintorín hriadka zmenila sa krás.
Hľa, ružový tu kríček stojí v žiali,
že jeho kvety spálil smrtný mráz.

Záhradka moja: obraz duše mojej,
i v nej jesenné chladno panuje,
kvietočky pestré — krásy opŕchalej
to moje túžby, moje nádeje.
I srdce moje zahalené v smútku,
že nedostalo blaho za údel,
že jeho slzám, vzdychom a zármutku
v svete rozumieť nik sa nenašiel!

A duša moja sťa tie pozdné kvety
darmo túžobným okom ziera v diaľ.
Žiaden svit vrelý ku nej nedoletí,
že by ju svojou žiarou rozohrial.
O blaho volá každé srdca bitie,
však darmo čakám zásvit blahých dňov.
Ó, jeseň, bájov tajomstvenné žitie!
prečo svoj fáteľ stelieš nado mnou?!
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e431">
       </a>
       Protivy
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Tam na oblohe hore
mesiačik, hviezdy zlaté —
tu dolu šero noci
a striebro inovate.

Tam hore ticho, slastne,
jagotné trblietanie —
tu tiene šeré, hmlisté
a mrazné vetra vanie.

Tichúnko, jasno v duši,
sťa v krištáľovom stoku,
v srdienku obraz krásy,
a predsa — slza v oku…
      </span>
     </p>
    </div>
   </p>
   <p>
   </p>
   <p>
    #K#Drobné kvety#-K
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       <span class="bold">
        <strong>
         1
        </strong>
       </span>
       Pýtala som pred nedávnom
od srdienka rady,
by mi rieklo: prečože v ňom
toľké sídlia chlady?

Teraz zase nové pýtam
od srdienka zvesti:
ako sa doň, ako sa doň
toľká vrelosť zmestí?!
       <span class="bold">
        <strong>
         2
        </strong>
       </span>
       Sadol slávik na konárik,
sladko prespevoval — —
načo si mi, Bože z neba!
srdce podaroval?

Či len na to dal si mi ho,
Pane Bože milý!
aby sa v ňom všetky boje,
túžby zobrazili?

A keď už raz srdcom divným
strestals’ devu mladú,
nemals’ v oči šuhajkove
toľkú vložiť vnadu!!
       <span class="bold">
        <strong>
         3
        </strong>
       </span>
       Keď sa drobné piesenky
v moju myseľ vkradnú,
moje líčka pribľadé
ešte viacej zbľadnú.

Hlavenka ma rozbolí,
v oku slza zhrá si…
ale v srdci po každej
pláva sladkosť kási…
       <span class="bold">
        <strong>
         4
        </strong>
       </span>
       Nesadaj si, sláviček,
ku našemu oknu:
rosička tam padáva,
krídelká ti zmoknú!

Slzičky tam padajú
v tichú jasnú nôcku,
keď má pri ňom Samota
s bledým Žiaľom schôdzku.
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e468">
       </a>
       Oj, viem…
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Oj, viem, že príde, skoro príde jar,
veď tratí sa už zima chladná, hmlistá;
oj, viem, že príde, ako slnka žiar —
len čo sa spoza vŕška ku nám schystá,
len čo sa zaodeje v rúcho vnadné… 
Však koľko dotiaľ ešte dažďov padne?!…

Oj, viem, že splní sa mi krásny sen
— sen šťastia — čo mi žitie rozhreje,
veď chránim si ho dníčok nejeden
sťa klenot v komôročke nádeje.
Oj, viem, že splní sa mi, o čom sním…
Však koľko sĺz ja dotiaľ vyroním?!…
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e482">
       </a>
       Často si v mysli…
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Často si v mysli pripomínam
to všetko, čo mi srdcom hnulo,
čo dosiaľ ešte v ňom sa tají,
čo dávno v slzách rozplynulo.

I doba tá mi tanie mysľou
— a vždycky ešte jasne, skvúce! —
čo v srdci mojom prebudila
slzy a city vzdychajúce…

V nej každučký je srdca úder
ozvenou rajskej melódie,
v nej citov záchvev najvrelejší
a najjasnejšie reflexie.

Čo duše dotýka sa bôľne,
sa hravo mení v dumné penie
a hravo v slzách porozplýva
sladkostných citov rozrušenie…

Už city iným smerom letia
a iná cesta mojim snahám —
a na tú dobu ako vo sne
len s úsmevom si spomínavam.

Však pri tom všetkom zdáva sa mi,
že blaženou bych bola zmála,
keby som teraz ako vtedy
tak sladko zaplakať si znala.
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e496">
       </a>
       Za súmraku
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Hmla hustá na doline,
hmla hustá na horách,
na nebi šedé mraky
a blato na cestách.

A ticho ako v hrobe —
až s’ úži v hrudi dech —
len Meluzína nôti
sťa pieseň na posmech.

Ja sama sedím v chyži
a dumám, hľadiac v diaľ,
o mníške, ktorú osud
do cely zahrabal.

O ružiach nevykvetlých,
o vesne bez kvetov —
o slzách vylúdených
rozmarnou žitia hrou…

A ohňa na kozube
posledná zháša žiar — —
ku chladnej vlhkej stene
horúcu tiskám tvár

a sama po tme sediac
sa snažím rozlúštiť:
jak môže moje srdce
o svetle, blahu sniť?!
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e510">
       </a>
       Mne neznáme…
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Ver neznáme mi, neznáme
to sladké citov vrenie,
čo v duši kúzli rajskú slasť
a kési rozochvenie.

Veď žitiu môjmu ďaleké,
čo sladké a čo nežné — —
Ver neznáme mi, neznáme,
čo láskou zovú bežne.

Hoc, pravda, niekdy v piesenke
i zradný tónik badať:
však v slovách v rýmy zobratých
kto pravdu bude hľadať?!

Veď nedarmo som istila,
že srdce spí si tíše,
sťa kvietok, keď ho zvečera
spev vtáčka ukolíše;

bo sotvaže som spoznala,
čo v duši tvojej zvrelo,
hneď ono v milom úžase
od slasti pozamdlelo.
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e524">
       </a>
       Či vieš…
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Či vieš ešte, ako sme raz
v jasný večer spolu stáli
a ku hviezdam trblietavým
v dumách tichých pozerali?

Jak sme striehli obidvaja,
až by spadla hviezda dolu,
bo sme oba, poverčive,
niečo žiadať mali vôľu.

Dobrobyt ty nášho ľudu
chcel si si vraj žiadať skryte
a ja — ach, mnou zachvievali
túžby divné, neurčité…

„Blaho to vraj v hviezdach žiari,“
dumala som, rozochvelá;
„keby, ach, tá hviezdka jasná
dolu ku mne zletieť chcela!“

Tu sme oba k nebu zreli
naladení milým klamom:
sťaby hviezdka padajúca
mala nám byť talizmanom.

V tom sa stretli zraky naše
divnou mocou upútané —;
a za ten čas tichým letom
padla hviezda z nebies báne.

Kým sa stretli zraky naše,
zhasol hviezdy plápol skvelý,
vysloviť však svoje túžby
oba sme my zapomneli.

Však mne predsa splnila sa
blúznivá tá túžba kási,
odvtedy to v srdci mojom
sťaby plno hviezdnej krásy.
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e539">
       </a>
       A zase prišla jeseň…
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       A zase prišla jeseň chladná
— krás letných neľútostný vrah:
už opadali stromov listy
a sneh už, zimy predznak istý,
hor’ beleje sa na horách.

A zase zvädli duše kvety,
a zase srdce objal chlad…
Len chvíľočka, len okamženie,
a navždy pŕchlo milé snenie,
čo blažilo ma nastokrát…

Sneh padá, padá tíško, tíše,
zem bielym kryje fáteľom
a ani stopy dookola,
že kedys’ krásna vesna bola:
zem pozasnula tichým snom.

A dobre tak! Mňa slasťou plní
tá mŕtvosť, smrti predobraz!
mňa tajne slasťou plní vždycky
ten zimy nádych elegický
nad hrobom pochovaných krás.

A v milom srdca ukojení
vždy s úsmevom si spomínam,
že dlho potrvá to asi,
až nové skvitnú kvetov krásy,
hymn žitia vznesie s’ k výšinám.

Že dlho potrvá to azda,
až nebom zaplá slnka svit
— veď príchod jara vždy tak ťažký! —
kým skvitnú fialienky, kašky
a nové túhy trysknú v cit…

Ó, prečo po zimnom sa spánku
príroda zo sna budí znov’?!
A srdce, sotva zacelelo,
by zase novou láskou zvrelo,
sa nových chápe túh a snov?!

Ó, prečo navždy nezanorí
sa v svoje bôle, v žiaľ a chlad!
by večne iba tomu žilo,
čo v prvej slasti zacítilo…
Veď sladko by to bolo snáď

sa cele oddať svojmu bôľu:
len chvíľkou v srdce nazerať,
jak hasnú ideálov plamy,
jak túhy trávia seba samy
a tíško žitiu umierať…

*

Sneh padá, padá, rúcho spriada
— úmrtnú rúšku — dolinám…
A ja si z jara zvädlé kvety
a vlastných túžob zašlé svety
s úsmevom na rtoch spomínam.
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e553">
       </a>
       Návrat
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       A zase sa len ku vám vraciam,
piesenky moje drobné, sporé,
čo vyrástli ste v mojej duši
sťa biele sláčky na úhore.
Ja sama neznám, čo vás živí:
či vlaha sĺz, či blaha cit —
len jedno mi je cele jasné:
že bez vás mi už neľzä žiť!

Bôľ zatlačil vás do úzadia,
útechu slzy dať mi mali;
však darmo srdce plakávalo:
tie úľavu mu nepodali.
No sotva prvý tónik piesne
hor’ zo srdienka vyšvihol:
sťa kúzlom padli duše putá
a razom stíchol srdca bôľ.

Nuž zase sa len ku vám vraciam,
kvietočky moje — moje piesne!
Veď nádej sladko pošepkáva,
že ukojíte srdca tiesne.
Ja neviem, prečo vám tak verím,
no nemožno už neveriť:
tak prirástli ste k môjmu srdcu,
že bez vás mi už neľzä žiť!
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e567">
       </a>
       Deň hasne…
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Deň hasne, hasne pomaly,
až svet sa v súmrak zahalí…
Ja hľadím k nebies výšinám
a na teba si spomínam.

I na tie chvíľky, premilý,
čo pospolu sme strávili…
na mojej lásky blaho, smút — —
Ach, prečo neľzä zabudnúť?!

Už zjasali sa hviezdičky.
Ach, tečte, tečte, slzičky,
veď v duši mojej toľký žiaľ…
snáď uhasíte jeho pal.

Sĺz keby tento bôľny tok
chcel zhasiť žitia plamienok:
veď sladko by to bolo snáď
s tou láskou v srdci — umierať.
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e581">
       </a>
       Vzkries nás, Kriste!
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Ty, ktorý tiež si trpel sveta zlosti
— kol’ svätej hlavy s žiarou nevinnosti —
ó, vzhliadni, Kriste, vzhliadni na svoj ľud:
„Nám svetlo ducha temný hasí blud,
deň každý Veľkým piatkom sa nám stáva —
nás denne križujú, i sväté naše práva!
Už viery zhasiť chcejú svetlo čisté,
už zrúcať chcejú oltár Tvoj i chrám —“
Ó, nedopusť, buď milostivý nám:
            Vzkries nás, Kriste!

Ty, ktorý sám si slávne povstal z hrobu,
čo kriesiš každú trávku v jarnú dobu,
vždy znovu milosť Svoju rozvinieš:
ó, vzhliadni, Kriste, vzhliadni na nás tiež!
„Nás zloba sveta mučí, v každej strane
odberá práva od Teba nám dané…“
Ó, roznieť pre nás pravdy svetlo čisté,
v deň veľkonočný zmeň náš pôstny čas,
my veríme tak pevne, že i nás
           vzkriesiš, Kriste!
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e595">
       </a>
       V mojom srdci
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Vám divným zdá sa úsmev v tvári
a na rtoch pieseň o šťastí,
keď mysleli ste slzy vidieť
a počuť vzdychy boľasti.

Vám divné sú i slová hravé,
v nich zdá sa zračiť srdca mier,
a myslíte si nedôverne,
že pretvárka to bude ver:

Že sotva toľko toho šťastia,
jak prezradzuje zraku svit,
jak z mojich slov to hravé zvučí —
že pretvárka to musí byť!

Ach, nespytujte, nepátrajte,
čo skrýva mojej duše taj:
či slzy dávne, zatajené,
či znova skvitlých slastí máj…

Ach, nespytujte… a či predsa
vám tajnosť svoju zradiť mám:
že v slovách prečo smútku neznať
a prečo vše sa usmievam?

čo slastí skrýva srdce moje,
tie ľahko v úsmev stlmočiť —
však to, čo ťaží ho a bolí,
to neľzä v slovách vysloviť!
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e609">
       </a>
       Bájka
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       My stretli sme sa v tieni lipy šerom.
Už nebol máj, lež snivá, trúchla jeseň
a dávno zvädol kvet a stíchla pieseň,
čo slúchali sme kedys’ predvečerom.

Na nebi tíško planul mesiac bledý —
i lipka šumela tak ticho ako vždycky,
len teraz šum ten znel už elegicky!
však krásne bolo — krásne ako
       <span class="emphasis">
        <em>
         vtedy
        </em>
       </span>
       .

Tak pekne bolo, ako vtedy z jari;
len reflexie chybovali jasné
a srdcu cit, v ňom rojili sa básne:
náš jarný poém bol už dávny, starý…

Tak žiadalo sa poodkliať ho znova
a srdca struny dávnym zladiť tónom —
však v spomienkach o čase dávnom, onom,
my zabudli sme čarodejné slová.

A nenajdúc ich, mlčali sme oba —;
len lipa šumela — tak vysmievave!
a svetlo mesiaca sa chvelo hravé
v hladine vĺn čo postriebristá zdoba.

„Jak pekný večer!“ — znela príveť chladná,
však prečo známe chvenie v tvojom hlase
a srdce prečo strepotalo zase,
ak
       <span class="emphasis">
        <em>
         bájkou
        </em>
       </span>
       bola nám už pravda ladná…?

Ó, prečo city, ktoré v srdci zhrali,
nenašli cestu k ústam, ku srdienku?!
nie k novej slasti — aspoň v upomienku?
Však oba sme my zanemelí stáli…

A chvíľka tá, to krátke zadumanie
nám obom jasne rozlúštiť sa zdalo:
že
       <span class="emphasis">
        <em>
         sen
        </em>
       </span>
       to bol — i ten tak trval málo! —
a dobre vraj, že prišlo prebudenie.

A oba tajne klamaním sme zvali,
čo blahom bolo — lžou sme zvali rázno,
a chcejúc stajiť clivé duše prázdno,
my oba sme sa chladno usmievali — —

Už nebol máj, však bolo ako zjari —:
len kvety chýbali a spevy krásne
a srdcu cit, ním rojili sa básne.
I jarný poém náš bol zovšednelý, starý…
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e632">
       </a>
       Spomienka
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Naslúcham jedlíc trúchly šum,
šum, ktorý tichosť nenaruší —
a razom z tichých mojich dúm 
mi sladká rozpomienka vznikla v duši.

Na jedlíc kruh si spomínam,
na krúžok jedlíc v našom sade,
v ňom milo dlieť — tak sám a sám! —
kým v duši túžby tajomné a mladé…

A sťaby dávnej piesne tón,
čo nežno kedys’ v duši znela,
spomienky jedným záchvevom
slasť dávna znovu srdcom pozachvela.

Ó, prečo toľký tklivý báj
sa v tejto rozpomienke kryje?
Veď nespomínam krásny máj,
ni dvojich sŕdc v plam spiate harmónie.

Nie dvojich duší jeden cit
mne sladko v rozpomienke tanie,
len prvých túžob skromný svit,
len prvých citov hravé strblietanie;

neistý ešte nádej’ let,
nejasný túžby plápol svätý,
tajomný ešte ducha vzlet —
však modrou páskou so srdienkom spätý — —

Ach, ako to len ďalej bude,
ak osud víchrom zduje na ne,
ak zroní duše kvetnu sviežu
a ideály nasnívané?
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e646">
       </a>
       Len jedno straší…
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Len jedno straší myseľ moju,
len jedno šťastie moje ruší:
že blaho moje, blaho snivé,
či nie je krátke jaro v duši?

Či nie je to jak vo prírode
čas májový, čo trvá skrátka,
prchavý prelet jarných lúčov
a doba ruží — voždy vratká!?

Či nie sú túžby moje svieže
sťa sláčky s peľom, zdobou rosy,
čo dneska vinú sa a kvitnú —
a ráno padnú vzmachom kosy?

Ach, jedno len ma trápi, morí,
i v šťastí nepokojí stále:
či nie sú iba meteormi
tie hviezdne moje ideále?

Dnes ešte žitia perspektíva
sa trblietavou skveje dúhou,
dnes ešte k svetlu, dobru, kráse
je vrelosť srdca mocnou vzpruhou;

dnes ešte v srdci plno kvetu
a v duši plno piesní, zvukov;
však ako to len ďalej bude,
keď život po nich siahne rukou?!

Už zhasol srdca krásny plam —
len rozpomienka pozostala…
a s úsmevom si spomínam,
čo kedys’ blahom žitia som si zvala.
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e660">
       </a>
       Padali hviezdy…
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Padali hviezdy, padali,
sťa nežiť by si žiadali —
a predsa bolo krásne tak a milo,
že srdce nechtiac o blaženstve snilo,
v tej tichej noci objemoch —
o blahu, jarných poémoch…

Padali hviezdy, padali,
sťa nežiť by si žiadali —
a krása vládla nebom, zemskou vlasťou,
že život mohol zdať sa jednou slasťou,
že mohlo zdať sa: docela
zo sveta bôľ, strasť vymrela.

Padali hviezdy, padali…
Žartovne my sme hádali:
ktoréže asi padnú hviezdy známe
a či sa splní, čo si zažiadame —
či splní sa?… Ach, akože,
keď nemôže sa — nemôže?

Padali hviezdy, padali,
sťa nežiť by si žiadali.
A sťa tie božské plamy v výši svojej,
tak bledla, hasla láska v duši mojej,
tak v srdci túžby zvädali…
A hviezdy tíško padali…
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e674">
       </a>
       Piesňam
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Už neverím vám, piesne moje,
fantázie bledé výtvory!
Hoc dávno pestím si vás chtive,
len teraz vidím, že ste lživé —
nie jak cit káže, hovorí.

Veď v duši mojej toľko smútku!
žiaľ toľký, toľko boľastí!
a vy sa — navzdor duši-sestre? —
halíte v šaška rúcho pestré
a štebotáte — o šťastí.

Veď bolí srdce moje, bolí,
že v chvíli ťažko mu je žiť,
že v chvíli bôľnou súžbou nyje —
a vo vás túžby, harmónie,
i lásky raj, i lásky cit…

Nuž dávno pestím si vás rada
a povždy ste ma blažili!
však teraz vidím: v hravom rýme
my ku sebe sa nehodíme.
Snáď cestičku ste zblúdili!

Veď cela moja taká smutná,
jej hostia: Samota a Žiaľ,
Samota bledá, Smútok stály —;
v nej ako by ste prekvitali?!
Ach, choďte, piesne, choďte v diaľ!

Tajdite, piesne, šírym svetom,
veď privinie vás niekto snáď…
Nech ľúbosť šťastná, ľúbosť mladá
nadšenie vo vás, piesne, hľadá —
ja túžim, túžim zaplakať!
      </span>
     </p>
    </div>
   </p>
   <p>
   </p>
  </div>
  <div>
   <div class="titlepage">
    <div>
     <div>
      <h2 class="title">
       <a name="d56e688">
       </a>
       Ako piesne rastú…
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Že ako rastú piesne moje sporé,
dúbravy lesnej kvietok drobnolistý?
Choď, vyspýtaj sa speváčika v hore
a belasého zvonku na úhore:
nech povie ti, nech vyjaví a zistí,
kde berie spev, kde pestré svoje vnady —:
tým piesní mojich tajomstvo ti zradí!

Že ako rastie výkvet maľovaný,
skiaď berie duša piesní hravé tóny?
Čo srdcu milo, čo ho bolí, raní,
v rým pozberá si myseľ nehľadaný —
a už to v duši piesenkami zvoní!
už jasá, zvučí melódiou stálou,
v mladosti takte, vzletom ideálov…

Že kde som našla kŕdlik mojich piesní?
Kde lastovička svoje šveholenia!
V úsvite ony zrodili sa vesny:
zo slasti jedna — iná z duše tiesní
a najboľavšia z rodu utrpenia:
A tie, im slzy života sú zdrojom
— tie najkrajšie — som našla… v zraku tvojom!
      </span>
     </p>
    </div>
   </p>
  </div>
 </body>
</html>
