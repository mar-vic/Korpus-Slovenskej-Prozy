<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2523034">
       </a>
       1
      </h2>
     </div>
    </div>
   </div>
   <p>
   </p>
   <p>
   </p>
   <p>
    Hana Balejová nestačila ani putne zložiť, čo bežala do komory. Handrár pískal už pred
      oblokom a gazdiné nerady zameškajú príležitosť, aby si mohli zadovážiť ihiel, nití a podobných
      do domácnosti potrebných maličkostí. Skrútila do uzla handier a vybehla von. Handrlák už
      zašiel za dom. Dala si ruku nad oči, volala:
   </p>
   <p>
    „Hej, počujete?“
   </p>
   <p>
    Šuhaj sa obrátil, podhodil batoh na pleci, pustil píšťalku, priviazanú na remienku o
      kapsu.
   </p>
   <p>
    „Máte ihly?“
   </p>
   <p>
    „Oj, mám gazdinka, čoby nemal. V oleji kalené, svietia ako striebro.“
   </p>
   <p>
    „A ako vás volajú?“
   </p>
   <p>
    „Jozefom — gazdinka.“
   </p>
   <p>
    „A odkiaľ ste?“
   </p>
   <p>
    „Z Brvníšť.“
   </p>
   <p>
    „Čo mi dáte za toto?“ a ukazovala na batoh.
   </p>
   <p>
    „Hm, neviem, ukážte, čo oko uvidí, srdce uverí.“
   </p>
   <p>
    „Pozrite si; pol roka som ich zbierala.“
   </p>
   <p>
    „No, dám vám ihiel a nití.“
   </p>
   <p>
    „No, to snáď za taký batoh. Samá priadza. Na letáky vám ich pokúpia.“
   </p>
   <p>
    „Tak, keby to bolo ako prv. Ale teraz vám i z dreva papieru narobia. Handra neplatí…“
   </p>
   <p>
    „Ja, čoby nie. Musíte sa len popraviť. Šnôrky potrebujem a stužka sa tiež zíde dievčaťu do
      vlasov.“
   </p>
   <p>
    „Keby mohol.“
   </p>
   <p>
    „Príde druhý, dá.“
   </p>
   <p>
    Medzi rečou prišli na dvor i deti a obstanúc matku, dívali sa raz na handrára, raz na
      truhličku, naplnenú bielymi a žltými obrúčkami, ihlicami, gombičkami a bohvie ešte čím.
      Jednánka trvala, handrár musel povoliť, vyberal ihly, čítal ich na dlani a dával gazdinej,
      potom vybalil z papiera šnúrky a meral na palici, na ktorej mal vrúbikom naznačený ríf.
   </p>
   <p>
    „Tak,“ prisviedčala gazdiná; potom doložila: „nenaťahujte tú tkanicu. Pripusťte, aby nám
      konope narástli. Z čoho vám handier narobíme…“ a zvíjala do klbka tenkú šnôrku.
   </p>
   <p>
    Keď bola kúpa prevedená, Hana zobrala veci a riekla:
   </p>
   <p>
    „Vidíte, koľký to batoh za pletku ste kúpili!“
   </p>
   <p>
    „Veru, mnoho tovaru, málo peňazí…“
   </p>
   <p>
    „Hľa, veru nemáte krivdy.“
   </p>
   <p>
    „Nezarobím, gazdinka, ani pod necheť. Je vám to škaredé remeslo. Nachodíš sa, natlčieš nôh
      a nevieš začo. Kedysi to lepšie platilo.“ Potom obrátil sa k deťom, ktoré túžobne hľadeli na
      otvorenú kasničku, a hovoril:
   </p>
   <p>
    „Aj vy by ste chceli, čo? No dám vám pre druhý raz. Pán boh požehná.“ A nastrkol im na
      prst po prstienku.
   </p>
   <p>
    Gazdiná zvrtla sa a vyniesla mu hrnček mlieka. Šuhajovi zasmiala sa tvár.
   </p>
   <p>
    „Okoštujte z nášho.“
   </p>
   <p>
    „Zaplať pán boh. Dobre sa vám darí?“
   </p>
   <p>
    „Chvalabohu, pri chudobe. Len aby spŕchlo, čo by paše pribudlo.“
   </p>
   <p>
    Večer zatým sa blížil. Slnko sadlo na horu, povetrie začalo vlhnúť. Nad dedinou rozostrel
      sa modravý kúr, chladivý vetrík tiahol od hôr, statok vracal sa z paše domov a gazdiné
      obracali sa okolo večerných prác.
   </p>
   <p>
    Deti ešte bavili sa vonku a obdivovali lesklé sklo v prstienkoch zapravené. Hana bola už v
      izbe, volala na deti:
   </p>
   <p>
    „Janko, zabehni po raždie, treba už oheň rozložiť. A ty, Mariška, naškrabeš zemiakov,
      nemáme ku kapuste. Otec prídu čochvíľa. Ja idem po plátno.“
   </p>
   <p>
    Vyšla potom na dvor, odtiaľ ku potôčiku, kde na pažiti mala priadzu vystretú. Zobrala,
      vrátila sa, podojila kravu a rozložila oheň.
   </p>
   <p>
    Deti sadli na prípecok a dívali sa, ako sa strojí večera. Ich buclaté, zdravé líčka,
      očervenené teplom, vyzerali zdravo. Izbica osvetlená žiarom ohníka vyzerala čisto, príjemne.
      Deti pomaly počali podriemkávať a kľuckať.
   </p>
   <p>
    „Už by ste spali, no dočkajte, hneď vám dám večeru. Nemusíte ani otca vyčkať.“
   </p>
   <p>
    A pohladila ich a posadila bližšie ku stene, aby nespadli. Potom odstavila hrnce, nakŕmila
      deti, pomodlila sa s nimi, prežehnala ich a uložila.
   </p>
   <p>
    „No tak, teraz spite, aby ste ráno včas mohli vstať.“ O chvíľu bolo počuť jednotvárne
      dýchanie malých. Hana sadla ku stolu, vzala starú bielizeň a pozerala, kde čo treba zalátať.
      Kedy-tedy podvihla hlavu a načúvala, či muž nejde. Mal už tu byť. Zasa sa snáď zastavil v
      krčme. A cez jej tvár preletela chmúra, ale znova dala sa do šitia a šila, akoby chcela zlé
      myšlienky zahnať. Lampička v izbe blikotala slabo, pahreba hasla, v kútoch bolo pritma a v tej
      samote akoby sa clivota rodila. Smutné myšlienky obstali jej hlavu, starosti rojili sa mladej
      žene pred očami, a ten život zdal sa jej taký smutný. Občas pozrela na deti, potom zas sadla
      ku stolu a šila ďalej.
   </p>
   <p>
    Už bolo hodne na večer, keď prišiel muž. Zhodil pílu v pitvore, sekeru odložil do kúta a
      vstúpil do izby. Išiel krokom strmým. Hana vstala, odložila šitie a spýtala sa:
   </p>
   <p>
    „Nemožno ťa dočkať, kde si toľko?“
   </p>
   <p>
    „Zastavili sme sa u Jakuba,“ odpovedal muž vyhýbavo.
   </p>
   <p>
    „Ondrej, daj pozor,“ hovorila žena chladno, „v dome niet ničoho, bolo toho už dosť. Mysli
      ďalej od nosa.“
   </p>
   <p>
    Muž sa obrátil a prudko skočil jej do reči:
   </p>
   <p>
    „A čo ti zas chýba, daj mi radšej večeru.“
   </p>
   <p>
    „Mne nechýba nič, a keď i, strpím. Ale pozri,“ ukázala na deti, „tým treba mnoho,“
      odvetila Hana ticho, odmerane, a ten jej hlas bol taký chladný, cudzí, že ťažko ho bolo počuť.
      Ondrej sa zadíval, seklo v ňom, nevedel, čo urobiť, či sa pustiť do hádky, či zmraštiť čelo a
      udusiť v sebe nevôľu. Díval sa koso na ženu, keď išla k prípecku po večeru. Napodiv jej tvár
      bola tichá, nebolo na nej ani znáčku vzrušenia, hnevu, nespokojnosti. Iba ten chladný výzor
      bolo znať na nej. Bez slova prisadla a šila ďalej. Muž položil si na roh stola jedenie a
      večeral. Chutilo mu. Celý deň v hore, v tvrdej práci, a žena, keď zájde s kamarátmi na
      občerstvenie, ešte mu výčitky činí. Snáď nezaslúži? I bol presvedčený, že mu krivdí, že nemá
      práva mu to povedať. Bol by jej to rád povedal, ale nedalo sa. Hana bez slova sedela a šila
      ďalej. Neskôr znovu začali sa rozprávať, no hovorili iba o všedných veciach, žena opatrne
      vyhýbala všetkému, čo by mohlo vyzvať spor. Ondrej pojedol, posedel, a potom mrzutý,
      neuspokojený odobral sa spať.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2523336">
       </a>
       2
      </h2>
     </div>
    </div>
   </div>
   <p>
   </p>
   <p>
   </p>
   <p>
    Vonku bolo ticho. Cez černavé mračná kde-tu prebleskovali sa hviezdičky, vlažný, tichý
      vetrík ťahal. Ondrej vyšiel na poval a ľahol si. Spánok nešiel mu na oči. Čudno, sotva
      prekročil prah svojho domu, akoby mu hodil dobrú vôľu do vody. Je mu tu pusto, clivo. Nemá v
      svojom vlastnom to, čo treba, chýba mu čosi. Žena taká chladná, cudzia oproti nemu. Vidno, že
      nešla za neho z príchylnosti. I tie deti mu odcudzila, maznie sa s nimi, sú mu ako cudzie,
      nemajú toho srdca k nemu čo predtým.
   </p>
   <p>
    „Hej,“ spomínal, „bolo to ináč za nebohej.“
   </p>
   <p>
    I prižmúril oči, akoby ju chcel predvolať pred seba. Videl ju s tými úprimnými očami, s
      dobrotou na tvári, tichú, prítulnú. Clivota, žiaľ ho podmanili. Všetko minulo. Už jej niet.
      Odpočíva tam za kostolom pod zemou. A znovu zjavili sa mu obrazy v duši, tie žiaľne, ako
      ležala chorá, umrela, potom ako ležala na márach, bledá, strápená prestátym bôľom, so
      zatlačenými očami a on pri nej tichý, zmeravený i s deťmi, plačúcimi horko, usedavo.
   </p>
   <p>
    Ožila pred ním minulosť. Tie pekné časy, keď si ju priviedol do domu a ona s radosťou na
      tvári, s nádejami v srdci prekročila prah jeho domu.
   </p>
   <p>
    Je pravda, netrvalo to dlho. On sa zabudol, poblúdil. Zlá spoločnosť škodila mu, zničila
      ho a rodinu priviedla na kraj záhuby. Slabosť a dobrotu jej využil. Kamaráti strhli ho medzi
      seba. Čo sa cez deň vyrobilo, to žid zhabal večer do kešene. On slabý, poddajný, nevedel sa
      vymaniť. V dome nastal hlad, bieda, ubehli roky, žena v ťažkom zápase o život zostarela,
      podľahla. Iba ten úprimný výraz očí jej zostal a tá mäkkosť a dobrota na tvári.
   </p>
   <p>
    A potom zostal sám. Išlo mu do zúfania. Všetko valilo sa naňho. Bolo treba deti opatriť a
      on musel do roboty. Keby nie Hany, sestry nebohej, bohvie ako by to bolo bývalo. Ale táto
      zľutovala sa nad nimi a mala o ne starosť. Bývala sama v susedstve a živila sa z kúska role a
      z nájmu. Deti viac boli u nej než doma. Iba s Ondrejom nevedeli sa zniesť, aspoň on nikdy
      nepomyslel na ňu s vďakou. Nie že by mu bola zle robila, výčitky činila, ale ten vyčítavý
      pohľad, odmeraná reč dávali mu znať, že ho viní a jeho pokleskom pričituje nešťastie, ktoré
      zachvátilo celú rodinu. A toto ho mrzelo tým viac, že cítil, že je vinný. Ale búrila sa v ňom
      tvrdohlavosť. Čo ho ona má v jeho vlastnom premeriavať, čo ona vie, čo ho bolí, čo ona má vinu
      váľať na neho?
   </p>
   <p>
    I mnoho ráz sa chystal, že sa s ňou zráta a pri najbližšej príležitosti že vyslobodí sa z
      tej akejsi odvislosti, no nedalo sa. Hana málokedy dala najavo, čo jej tvár ukazovala. Chovala
      sa zdržanlivo, chladno a Ondrej darmo čakal.
   </p>
   <p>
    Zápasiac s ťarchami života, chodieval mrzutý z práce i do práce. Už ho nebolo vidno tak
      často s kamarátmi. Hladné, neopatrené deti volávali ho domov. Ale doma pusto, clivo. Akoby ho
      tajná sila ťahala, keď mohol, vytratil sa von a išiel alebo k známym, alebo do pelechu
      pijáckeho medzi kamarátov, zabúdajúc, že za svoje viny platil už draho; i mozoľne vypracovaným
      grošom i podkopaním svojej rodiny.
   </p>
   <p>
    Ubehlo už pol roka od smrti nebožkej. Prichádzal otupný podzimok so snehom, dažďom,
      chladom a dlhými večermi. Ondrej pracúval v hore. Večer neskôr vracal sa domov; bola výplata a
      vtedy obyčajne podľahne dobrý náš slovenský ľud nástrahám krčmárov. Idúc s kamarátmi z krčmy,
      zbadal, že v dome sa svieti. Inokedy čakávali deti na neho u Hany, alebo stará stryná sedávala
      s nimi potme a modlila sa s nimi. Zrýchlil krok, otvoril dvere. Na prípecku blčal oheň, pri
      posteli stála Hana a zakrývala najstaršieho Paľka. Ondrej pristúpil k posteli.
   </p>
   <p>
    „Striasla ho zima, žaluje sa na hlavu,“ hovorila, „uložila som ho.“
   </p>
   <p>
    „A stryná kde je?“
   </p>
   <p>
    „Kdesi v dedine. Deti boli u nás. Keď si nič nechodil, doviedla som ich domov.“
   </p>
   <p>
    „Bol som na výplate, museli sme čakať.“
   </p>
   <p>
    „Po výplate je už dávno. Brheľ je už dobrú hodinu doma. Kto chcel, prišiel.“
   </p>
   <p>
    Ondrej čosi odpovedal a namrzený obrátil sa k stolu.
   </p>
   <p>
    „Darmo hovoríš, mohol by si viac pamätať na deti. V posledné časy nemáš inšie ako po
      krčmách. Deti sa potom musia túlať po cudzích ľuďoch.“
   </p>
   <p>
    „A čo máš s tým, načo mi to hovoríš?“ začal prudko Ondrej.
   </p>
   <p>
    „Ja? nič, rob si, ako chceš, ale detí mi je ľúto, že sa o ne neobzrieš, si im otcom…“
   </p>
   <p>
    „Preto mi nemusíš vyhadzovať na oči.“
   </p>
   <p>
    „Škoda tvojich rečí. Má s tebou každý pokoj. Ale uznaj, som im tetka a vždy sa mi zdá, že
      nebožkej v zemi uľahčím, keď sa o deti obzriem.“
   </p>
   <p>
    Slová tieto vypovedala teplo, vrúcne, že Ondrej zostal prekvapený, ako sa jej hlas
      premenil. Pozrel na ňu a videl, že tá chladnosť a odmeranosť na tvári zmizla. Neodpovedal,
      nechcelo sa mu už do reči. Hana išla k prípecku odstaviť zelinky. Po izbe šírilo sa pomaly
      teplo a plamienok lampičky vyblkoval a ohýbal sa sem a tam. Keď prišla stará stryná, Hana
      pobrala sa domov. Ondrej sadol na posteľ vedľa nemocného chlapca a rozmýšľal. Prišlo mu do
      pamäti, aké ťažké, nemožné je jeho postavenie. A to opakovalo sa každý deň, keď prišiel domov,
      zostal sám a našiel deti osamotené, v kútiku stúlené, hladné. I v dedine prišlo do spomienky
      jeho položenie, ženy rozhodli, že sa musí oženiť a dosť často zavádzali s ním o tomto
      rozhovor.
   </p>
   <p>
    „Musíš sa oženiť,“ znelo to jednými ústami a pokyvovali hlavami, keď hovoril o svojom
      ťažkom položení.
   </p>
   <p>
    Ale on nemal chuti: „A načo?“ pýtal sa, „veď mám strynú, nech opatrí.“
   </p>
   <p>
    „Joj, prosím ťa, čo s takými rečami. Čo so starou osobou? Nevládze chodiť, nie aby vás
      stačila opatriť. Chuderka, kde sadne, zadrieme a deti nemilobohu robia, čo chcú. To nie je
      tak, ako sa nazdávaš. Staroba, hotová choroba.“
   </p>
   <p>
    A Ondrej nechtiac, rozmýšľal o tom. Zdalo sa mu to nemožným. Deti, chudoba, kto sa chytí
      do toho jarma, aby ho s ním ťahal? I chcel sa zbaviť myšlienok, ale večerná samota, tie
      opustené deti, jeho bezmocnosť znovu mali ho do myslenia na ženbu. Bol ako na váhach. Zvlášť
      myslieval o tom, keď sa navracal večer domov. Bol bližšie opustenosti a tým hladným deťom.
      Dosť často sa stalo, že dom našiel pustý, prázdny. Deti boli obyčajne u tetky Hany. Schytil sa
      a išiel za nimi. Hana bola pri večernej práci a deti hrali sa pri stole.
   </p>
   <p>
    „Deti, poďte domov.“
   </p>
   <p>
    „Nechaj, nech sa pohrajú.“
   </p>
   <p>
    „Nemám ešte nič hotové,“ hovoril Ondrej mrzuto, „nech sa najedia, aby išli spať.“
   </p>
   <p>
    „No nevídali, je mi to za robota,“ smiala sa Hana.
   </p>
   <p>
    „Ani kravu nemám odbavenú,“ žaloval sa.
   </p>
   <p>
    „Chudák, ani kúdele si nedopriadol.“
   </p>
   <p>
    „Tak, smej sa, ty si myslíš, že to ako tebe. Takú prácu, kŕč vojde človeku do prstov. Nič
      mi už nechýba, len aby som šorec obliekol.“
   </p>
   <p>
    Ondrej hovoril trpko, že Hana sa prestala smiať. Povedala ako nevdojak:
   </p>
   <p>
    „Keď sa ti tak zdá, teda sa ožeň.“
   </p>
   <p>
    Čakala, že keď mu to povie, Ondrej pokrúti hlavou a hodí rukou. Tento ale ani brvou nehol.
      Bol už akosi v koľaji. Zdalo sa mu, že je to vec, ktorá sa musí stať a dievča otvorilo oči, čo
      hovorí.
   </p>
   <p>
    „Hm, ľahko povedať, ale poraď. Kto sa chytí na troje detí…“ hovoril rýchle, ale znať bolo,
      že je rád, keď s ňou môže o tomto hovoriť.
   </p>
   <p>
    Ale Hana nemala sa do reči. Zostala vážna, tichá. Ondrej rozprával to i ono, potom vzal
      deti a odišiel domov. Ako zostal sám, zas ho nadišla stará tieseň. Uložil deti a ľahol si. Ale
      od týchto čias stále sa zapodieval ženením a v dedine skoro každý vedel, že Ondrej má úmysel
      zavesiť svoje vdovstvo na klinec. Ženy pri studniach, na potokoch, pred kostolom, po domoch
      odbavovali porady, určovali a hádali, koho si smie, má a môže vziať nádejný ženích-vdovec za
      ženu a ktorá by sa mu najlepšie hodila. Ani Hana nebola prekvapená, veď keď sa jej známe
      pýtali, čo Ondrej zamýšľa, iba sa zamyslela. Pred očami mihla sa jej postava nebožkej sestry,
      spomenula na deti, ktoré tak rada mala, a istá ťažkosť zaľahla jej na prsia. Čo z tých detí
      bude, ak príde do domu zlá macocha? Stratili matku, stratia i otca. I počúvala starostlivo
      chýry, na koho padne švagrovo oko, ale nemohla sa dozvedieť istoty. V jeden večer stihla
      strynú pri potoku. Už asi týždeň, čo ju nevidela. Pre roboty nemohla von z domu, iba ak deti
      kukli k nej.
   </p>
   <p>
    „Ako sa máte, tetka?“
   </p>
   <p>
    „Len tak ako staré kosti, dievka moja. Nechcú ma už nosiť.“
   </p>
   <p>
    „Čo počuť u vás?“
   </p>
   <p>
    „Nič takého. Nebola som už týždeň v dedine a od chlapa sa to nevyzvie. Som akási
      chorľavá.“
   </p>
   <p>
    „A ozaj, že sa švagor ide ženiť?“
   </p>
   <p>
    „Neviem, ale tak sa zdá. V dedine tuho o tom hovoria.“
   </p>
   <p>
    „A ktorú by si mal brať?“
   </p>
   <p>
    „Ktovie, ale počuť, že Francu od Kráľov.“
   </p>
   <p>
    „Ale tú…“ a Hana zdĺžila tvár.
   </p>
   <p>
    „Veru; Katrena Boncovie mu ju nahovára. Vieš, také ledačo… ale som mu už aj povedala, kde
      podieva rozum.“
   </p>
   <p>
    „A čo povedal?“
   </p>
   <p>
    „Hm, ako chlap, mykol plecom a nechal tak. Len aby mu nebolo neskoro banovať.“
   </p>
   <p>
    Hana zostala, akoby ju oblial vodou. Ešte len to by mu bolo treba, aby si takúto na krky
      vzal. To by mali tie chúďatá za život. Musí to prekaziť, prehovorí s ním, vezme si deti k sebe
      a on nech si robí, čo chce. Mlčať nesmie. I čakala, že si Ondrej večerom príde po deti, ale on
      nechodil a neprišiel celý týždeň. Iba v nedeľu, vracajúc sa z mesta, stretla sa s ním. Bol už
      podvečer, slnko zašlo za horu, teplý vetrík šumel horou, tráva bola v rozkvete, kry plné
      vtáčieho spevu. Ondrej vyšiel z hory pár krokov za ňou. Volal:
   </p>
   <p>
    „Odkiaľ, Hanka?“
   </p>
   <p>
    „Bola som v meste,“ odpovedala, naprávajúc si ručník, naložený proti slnku ponad oči.
   </p>
   <p>
    „Veru i mne by sa zišlo, ale človek odkladá. Ani deti nemajú čo obliecť.“
   </p>
   <p>
    „A odkiaľ ideš?“
   </p>
   <p>
    „Bol som pri siahovnici, koľko reku budeme mať zarobené.“
   </p>
   <p>
    „Veru, bude ti treba groša.“
   </p>
   <p>
    Ondrej pozrel. „A načo?“
   </p>
   <p>
    „Veď celá dedina o tebe, že sa ženíš.“
   </p>
   <p>
    „Hm, možno, že i. Už ma to omrzelo. Horšie žijem, ako tí pod vŕbou…“
   </p>
   <p>
    „No veď ja nedbám, len aby sa ti vydarilo…“ hovorila Hana trochu s výstrahou a potom
      neskôr pýtala sa:
   </p>
   <p>
    „Ale prosím ťa, chcem sa ťa opýtať, že sa s tou Francou chytáš?“
   </p>
   <p>
    Ondrej postál. Hlas jej bol taký zvláštny, premenený.
   </p>
   <p>
    „Tak sa to nesie. Boncová mi ju nahovára.“
   </p>
   <p>
    „A ty?“
   </p>
   <p>
    „Hm, ja, čo si navyberám. Inšie sa netriafa. Na chudobu a troje detí hockto sa nezberie.“
   </p>
   <p>
    „A rozložil si si to dobre?“
   </p>
   <p>
    „Rozložil, rozložil. Čo mám rozkladať? Čo sa chystám na vojnu, či čo?“
   </p>
   <p>
    „Nevieš, aká je, čo o nej hovoria? Vieš čo, keď už chceš, čo ma do teba. Ale daj mi deti.
      Ja si ich vezmem za svoje. Som im i tak tetka.“
   </p>
   <p>
    A z tejto reči povstal rozhovor druhý, celkom iného smeru. Ondrej nechcel o tom ani počuť.
      Myšlienka dala myšlienku, a v nečakanom výsledku sa zavŕšila. Hana, keď Ondrej povedal: že keď
      si chce deti vziať za svoje, aby mu bola ženou, neodporila. Dvaja ľudia, nikdy na seba
      nemysliaci, sa zišli. Hana prekročila prah domku, čo sľúbená. Zažala svetlo, ruky sa jej
      triasli, bola bledá. Kľakla k posteli a trvala na modlitbách dlho, dlho.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2506652">
       </a>
       3
      </h2>
     </div>
    </div>
   </div>
   <p>
   </p>
   <p>
   </p>
   <p>
    Minuli tri mesiace. Milostivý biskup zhliadol na chudobu Ondrejovu a prítulnosť drobných
      detí k Hane, ktorú siroty ľúbili ako matku, udelil dišpenzáciu od prekážky švagrovstva. Hana
      už bola ženou Ondrejovou. Svet prestal rozprávať o vdovcovi, ktorý sa oženil, a o neveste,
      ktorá sa vzala na troje detí. Starosti a každodenné práce zaujali novú rodinu a deň za dňom
      plynul všedne. Ondrej iba čo doma prenocoval. Celý deň bol v horách pri dreve a mladej žene od
      roboty iba čo svitalo, mrkalo, toľko mala na hlave.
   </p>
   <p>
    Slnko už osušilo rosu, keď Ondrej s kosou vrátil sa domov. Kosil lúku nad domom. Raňajky
      už boli na stole. Pojedol a náhlil sa za kamarátmi.
   </p>
   <p>
    „Obed musíš doniesť za mnou, Hana,“ hovoril Ondrej v náhlivosti, „budeme na Rokli.“
   </p>
   <p>
    „A ideš rovno?“
   </p>
   <p>
    „Nie, stavím sa u Takanca, ak by ho ešte doma stihol.“
   </p>
   <p>
    Vonku bolo už živo. Gazdiné prestierali pri potoku plátno, húsky sa pásli po kameňoch,
      ľudia išli po robote, záprahy tiahli do poľa. Na lúkách v záplave slnečnej skveli sa tráviny,
      kvety a od hôr vial chlad.
   </p>
   <p>
    Hana dosť skoro vžila sa do svojho povolania. Pravda, nebolo v jej novom domove tej
      duševnej zhody, toho srdečného tepla, ktoré manželstvu dodáva opravdivého posvätenia. Tá nemá
      výčitka na jej tvári, ktorá Ondrejovi už toľkokrát vôľu pokazila, duševného mieru ho
      pozbavovala, ktorá mu bola akoby živou výčitkou za jeho slabosti, vždy mu bola pred očami.
      Pravda, tieto protivy nezachádzali do krajnosti. Vyjmúc nezhôd, ktoré obyčajne zapríčinili
      Ondrejove krčmové vychádzky, žili ticho, pravda, každý pre seba, v medziach nutnosti, ktoré im
      spoločné záujmy vyznačili.
   </p>
   <p>
    Ondrej rýchlym krokom poberal sa do hory. Stavil sa u kamaráta, no už ho nenašiel doma.
      Išiel za ním, aby ho dohonil. Zazrúc ho pod horou, volal. Druh dočkal.
   </p>
   <p>
    „Čo tak neskoro?“
   </p>
   <p>
    „Kosil som lúku, pribavil som sa. A ty?“
   </p>
   <p>
    „Ja idem k horárovi. Dočkal som radšej doma, aby som nemusel vyčkávať, kým vstane.“
   </p>
   <p>
    „Ideš o šlóg.“
    <sup>
     [
     <a class="footnote" href="#ftn.id2506759" name="id2506759">
      1
     </a>
     ]
    </sup>
   </p>
   <p>
    „Nu, máme spolu zasiať pohánku.“
   </p>
   <p>
    „Veru i ja musím kedysi k nemu. Máme tam ešte za plavenie.“
   </p>
   <p>
    Dolinka sa úžila a krútila sa napravo. Odraziac sa od kamaráta, stúpal hore chodníkom k
      Rokli. Jeho plecnatá postava nachýlila sa vpred. Často sňal klobúk a utieral si znoj. Bol
      zamyslený. Prišlo mu na um, že to, čo vyrobí, nevystačí na prednovie. Keď Hana prišla za ním s
      obedom, ukázal jej, kde nabrať trávy, a keď si oddýchol, mal sa do roboty. Pomaly prichádzal
      večer. Robotníci zobrali sa domov. Blížiac sa k dedine, jeden po druhom odrážali sa
      chodníčkami domov, Ondrej dosť skoro išiel sám. Bolo sa už dobre zmrklo. Ustatý v myšlienkach
      kráčal. Ani nespozoroval, že ide okolo neho žena.
   </p>
   <p>
    „Ľaľa, aký je pyšný, ani sa na človeka neobzrie.“
   </p>
   <p>
    Zdvihol hlavu; prihrbená, o palicu opretá stála pred ním Katrena Boncovie.
   </p>
   <p>
    Ondrej postál; od zbehnutých nahováračiek nevidel starú Katrenu. Bol by radšej neviem čo
      opustil, ako sa mal s ňou zísť. Bude mu zaiste vyčitovať levity. A teraz práve je taký, že by
      ho ani na tri vozy nezobral. Katrena pristúpila bližšie a pýtala sa:
   </p>
   <p>
    „No, akože je, mladý ženáč?“
   </p>
   <p>
    „A ako má byť?“
   </p>
   <p>
    „Ja som myslela, že si budeš aspoň pohvizdovať. Mladá žena, nedávno sobáš… a ty taký akýsi
      zamyslený…“
   </p>
   <p>
    „Aká ste prajná… čo idem z veselia?“
   </p>
   <p>
    „Tak z veselia nechodia, vezú sa. A ako sa ti vydarila mladá žena?“
   </p>
   <p>
    Ondrejovi na túto otázku akoby pred zrakom preletel ten chladný, nevšímavý výzor ženinej
      tváre. Po chvíľke povedal:
   </p>
   <p>
    „No vidím, prajete mi, keď sa tak dopytujete. Dobre, chvalabohu.“
   </p>
   <p>
    „Hm,“ krútila hlavou stará a ostrý úsmev zahral jej na tvári, „akosi neskoro odpovedáš… no
      veď len aby tak bolo.“
   </p>
   <p>
    „Hneváte sa, že som vás neposlúchol, no muselo to už tak byť…“
   </p>
   <p>
    „Oj nie, čo by tam. Ja stará už len bochník chleba a pomodliť sa pánu bohu. Ale vieš, keď
      má človek uši… počuje.“
   </p>
   <p>
    „Čo?“ skríkol Ondrej.
   </p>
   <p>
    „No, no, len nekrič. Čo my starí ani nič počuť nesmieme?“ vpadla mu do reči Katrena.
      „Zapchaj ľuďom ústa a bude…“
   </p>
   <p>
    „Nie, vy nebudete utŕhať,“ kričal Ondrej, „musíte povedať. Nebudem vám zapchávať ústa…“
   </p>
   <p>
    „Ľaľa, ako sa rozsršil, keby sa ťa mal kto báť. To ešte, budeš ma biť, čo? A just ti
      poviem, aby si nemyslel! Hej, keby mohla, zaspievala by ti, vieš tú:
   </p>
   <p>
   </p>
   <div class="literallayout">
    <p>
     <span class="emphasis">
      <em>
       mladá žena, starý muž,
      </em>
     </span>
     <br/>
     <span class="emphasis">
      <em>
       nebýva tam dobre už.“
      </em>
     </span>
     <br/>
    </p>
   </div>
   <p>
   </p>
   <p>
    A Katrena zas urobila krok a dívala sa ohromenému Ondrejovi do očí.
   </p>
   <p>
    „Hahaha, vidíš, ako sa dívaš. Myslíš, že sa ťa kto zľakne…“ Ale potom hodila hlavou a
      riekla, akoby sa bola o lanskom snehu vyprávala.
   </p>
   <p>
    „Ale ja tu s tebou krákorím a doma budú čakať. No nič to… tak, môj milý. Povedala som ti:
      Ondrej, neondej. Čo si chytil, to si drž. Ak chceš, ešte sa porozprávam s tebou o tom.“
   </p>
   <p>
    Katrena už odkuľhala a Ondrej stál ešte vždy ako pribitý. Ten smiech, tie pichľavé oči, tá
      zhrbená postava! A ešte mu hovorí, že sa s ním pozhovára! Čo to len môže byť. To nie je možné,
      aby Hana… Zlosť a závisť z nej, chce sa pomstiť, že som Francu tak nechal. I zrýchlil krok,
      akoby chcel utiecť pred zlými myšlienkami. Ale darmo. Utekali za ním, vrývali sa mu do srdca.
      „Mladá žena, starý muž,“ opakoval si nechtiac sípavé slová stareny a Hana, ten chladný,
      nevšímavý výzor jej tváre, zjavila sa mu pred zrakom a rozmnožovala trpkosť v jeho srdci.
   </p>
   <p>
    Strmo vstúpil do izby. Žena práve dohotúvala večeru.
   </p>
   <p>
    „Najlepšie si prišiel,“ hovorila, „deti, poďte, povečeriame.“
   </p>
   <p>
    Sadli si ku stolu. Ondrej sotvaže sa dotkol jedla. Vstal potom od stola, nepovedal slova,
      vyšiel von. O chvíľu sa vrátil a vystruhoval lyžičky. Bolo mu v tej izbe ako cudziemu. Hana
      bola okolo detí, líhali si. ,Iba čo sa s deťmi mazne,‘ myslel, ,o mňa sa ani neozrie, ani
      nepozrie na mňa.‘ Tá chladnosť, ktorá predtým nemilo ho mala, teraz ho zrovna pichala,
      popudzovala.
   </p>
   <p>
    Od rozhovoru so starou Boncovie premenilo sa mnoho v tichej chalúpke. Ten inokedy dobrý,
      poddajný Ondrej stal sa mrzutý, prudký. Zvady, pohoršovania a vystávanie z domu boli na rade.
      Hana s ťažkou obavou pozorovala túto zmenu. A prišlo to všetko tak náhle, neočakávane, že
      nevedela si vysvetliť, čo sa s Ondrejom stalo. Ba on sám nevedel, čo sa s ním robí. Raz by sa
      bol päsťou utĺkol, zas bol smutný, zvadlivý. Ani nevedel sám, čo robí. Tu vrátil sa nečakane z
      práce, večerom, keď sa navracal z práce, pozoroval oblokom, čo mu žena robí, či nieto druhého
      v izbe a zas robil si výčitky, že jej krivdí, ale červ podozrenia ho premohl, on kráčal
      nastúpenou cestou, prechádzal všetky stupnice utrpenia, podľahol; a nové zachádzky do krčmy,
      nedostatok, ťažké položenie uplakanej ženy, búrlivé výstupy v rodine stali sa každodennými.
   </p>
   <p>
    Šťastie ešte, že Hana našla koľko-toľko úľavy v deťoch, ktoré prilipli k nej celou dušou,
      našli v nej to, čo sa sirotám málokedy podarí nájsť: dobrú matku. V tomto ťažkom položení
      vliekol sa deň za dňom. Ondrej prichádzal domov večer. Raz nenašiel ženy doma, deti hrali sa
      na priedomí. „Kde je mamka?“ pýtal sa. Reč jeho bola zdurná, že deti strachom pozreli naňho.
      Spamätal sa, opýtal sa druhý raz.
   </p>
   <p>
    „Išla do dediny.“
   </p>
   <p>
    Zobral sa za ňou, no hneď sa vrátil. Založil oheň, pristavil večeru, a keď žena prišla,
      skríkol:
   </p>
   <p>
    „Kade chodíš?“
   </p>
   <p>
    Hana zdvihla oči. Hlas mužov hnevlivý, tvár preblednutá. ,Čo je mu zasa,‘ pýtala sa v
      duchu. Odpovedala ticho:
   </p>
   <p>
    „Bola som u sesternice.“
   </p>
   <p>
    „Večer sa nemusí chodiť po sesterniciach. Večer sedávajú poriadne ženy doma.“
   </p>
   <p>
    „Čo sa ti robí?“
   </p>
   <p>
    Ale on neodpovedal, hnev zatajil mu reč, iba divo pozrel na ženu, že sa jej strachom nohy
      podlamovali. ,Šalie, nie je pri rozume,‘ myslela rozčúlením, žiaľom sa trasúc. Hnev i bolesť
      zápasili o ňu. Zblednutá pozrela na muža. Potom vyšla von a pustila sa do usedavého plaču.
   </p>
   <p>
    Ondrej nehľadal príležitosť zhovárať sa so ženou. Bol málovravný, mlčal a dusil v sebe
      všetko. Žrali ho hrozné pochybnosti. Rozmýšľal, ako by mohol byť osamote s Katrenou Boncovie a
      dozvedel sa, čo o jeho žene vie. V dome panoval pomer hnevlivý; Ondrej kedy len mohol, utekal
      von z domu. Zastal obyčajne v krčme medzi kamarátmi a prepil tam do posledného grajciara
      všetko. Raz, bol už večer, keď sa vracal domov. Bolo mesačno, keď išiel. Ľudia v húfoch sedeli
      pred domami, alebo stáli na ceste. Zakrútil bočnou cestičkou, aby ho nikto nevidel. Za
      najbližším domom zhliadol ženskú vychádzať na cestu. Pozrie, stará Boncovie pokuľhávala pred
      ním. Zrýchlil krok, volal:
   </p>
   <p>
    „Pochválen Pán Ježiš Kristus: odkiaľ, krstná mamka?“
   </p>
   <p>
    „Ľaľa, kde ho človek vidí; naveky amen,“ postála a hovorila Katrena, „odkiaľ?“
   </p>
   <p>
    „Bol som trochu medzi svetom; a vy?“
   </p>
   <p>
    „Ja len tak, vieš, ako starý človek, u dobrých ľudí.“
   </p>
   <p>
    „Čo nového v dedine?“
   </p>
   <p>
    „A čo by taký lazár vedel ako ja. A potom vieš, čo by som i vedela, nepovedala by som ti,
      tebe sa moje reči neľúbia.“
   </p>
   <p>
    „Tak, keď hovoríte také, akoby ste sa nad ľudským nešťastím radovali…“
   </p>
   <p>
    „Chceš povedať, že hovorím pravdu.“
   </p>
   <p>
    „A toť ste tiež pravdu povedali…“
   </p>
   <p>
    „Ja, hm, synak, ako chceš. Veď ja som ti nepovedala ani za máčny máčik.“
   </p>
   <p>
    „Veď nie a nablížili ste sa mi dosť.“
   </p>
   <p>
    „Tebe? Čo ja mám s tebou?“
   </p>
   <p>
    „Nu, teda žene; to je jedno.“
   </p>
   <p>
    „Keď som ťa varovala?“
   </p>
   <p>
    „Tak, varovala. Počali ste na ňu to najhoršie. Je vám radosť, keď môžete pichať. Keď máte
      čo, povedzte rovno. Ale nie klebety roznášať!“
   </p>
   <p>
    „Hneď som vedela, že to tak bude,“ smiala sa Katrena a podoprela sa na palicu. „No neboj
      sa, nepoviem ti už nič. Keď klebety, nuž klebety.“
   </p>
   <p>
    „To ja viem, vás na takom kolese krútili. Podpichnete, hriech spravíte a potom sa smejete
      ľuďom.“
   </p>
   <p>
    „Vidíš ho, ako káže! A čo si chcel odo mňa vedieť?“
   </p>
   <p>
    „Ja,“ hovoril Ondrej pomätene, „nič. Len to, že keď viete na moju ženu čo, aby ste to
      rovno povedali. Podkúšate ani zlý duch, hanbite sa!“
   </p>
   <p>
    Starej sa zablesklo v očiach. Postála, prikrčila sa a tak kričala:
   </p>
   <p>
    „Podkúšam, ale ja podkúšam. Joj, nikdy nevyhnutnej veci! To mne ty povieš, starej žene. Ty
      mňa budeš pre tvoju ženu kunírovať?“
   </p>
   <p>
    Prestala hovoriť, dýchala prudko. Potom zatíchla na chvíľu a dodala:
   </p>
   <p>
    „Nuž, keď myslíš, nejdem sa s tebou doháňať. Nech ti je.“
   </p>
   <p>
    „Já, to by ja videl. Ani z miesta sa nehnete, kým nepoviete všetko,“ zvolal rozjedený
      Ondrej, bojac sa, že Boncová mu ujde.
   </p>
   <p>
    „Ľaľa, Ondrejkovatý, myslíš, že sa ťa zľaknem? Na mne si budeš jed vylievať preto, že
      tvoja žena je záletnica. To ako to. Stála som už pred inakšími ľuďmi a tu som. Podkúšam,
      klebetím. Darmo, pozde, milý drozde! Mal si sa nešalieť, starigáň! Tak je, my všetci sme
      slepí, my zahovárame, i tí, čo sa ti za chrbtom smejú, zahovárajú.“
   </p>
   <p>
    Starej blčala z tváre škodoradosť. Ondrej stál, nevedel slova povedať.
   </p>
   <p>
    „A čo sa nazdáš, že nikto nemá oči? Nevidí svet tvoju ženu večerami do dediny? Čo tam
      chce? Vieš, kam chodí?“
   </p>
   <p>
    „Nehučte, čo pre vás ani k sesternici nesmie ísť?“
   </p>
   <p>
    „Ba, k bratrancovi, tak, k bratrancovi. K sesternici sa ide a bratranec od susedov hybaj
      poza ploty do schôdzky. Ale ani nazdať sa nesmieš, už je zle. Povedz pravdu, prebijú ti hlavu.
      Tak je to, keď sa človek na staré dni zblázni. Rozumej, ak môžeš. Mal si slúchnuť, teraz už ti
      je neskoro.“
   </p>
   <p>
    A stará nechajúc omráčeného Ondreja samého, odhapkala preč.
   </p>
   <p>
    Tento stál, nevedel sa spamätať. Akoby mu kameň do pŕs hodil. Vedel, že Hana častejšie
      zachádzala k sesternici, ale že by tam chodila za cieľom hriešnym, o tom sa mu nesnívalo.
      Počul síce, keď ešte bol vdovcom, že Hanu chcel sesternicin sused Pažitný, ale že by ona teraz
      kvôli nemu ta chodila, to sa mu ani vo sne nepozdalo. V stave veľkého vzrušenia utekal domov,
      chcel všetko vedieť, chcel bohviečo urobiť. Ovesil hlavu. Tie posmešné slová „starigáň“ hučali
      mu v ušiach, akoby hranami zvonil. Ťažkým krokom vysilený dostal sa domov, sadol za stôl a
      položil ťažkú hlavu do dlaní.
   </p>
   <p>
    Hana prišla práve z maštale. Dala večeru a uložila deti.
   </p>
   <p>
    „Ondrej, zajtra mala by som do mesta.“
   </p>
   <p>
    Muž hodil hlavou, neodpovedal.
   </p>
   <p>
    „Treba deťom na košieľky, sú vydraté.“
   </p>
   <p>
    „Nenie peňazí.“
   </p>
   <p>
    „Mám čosi z jarných prác uložené,“ zahovárala žena. „Navarím včasráno obed a pôjdem. Či mi
      prídeš naproti?“
   </p>
   <p>
    Ondrej zostal ráno sám. Pozrel, či sú kľúče od komory v stole, nakukol do maštale, opatril
      húsatá, potom sa obliekal, sadol na prah a fajčil. Rozmýšľal, čo žena myslela pod tým, keď sa
      ho pýtala, či príde proti nim? „Vyzvedala sa. Chce vedieť ako spiatky. No prídeme tomu na
      šľak.“ A akoby ho dačo poštiplo, zas zostával popudlivým, v hlave sa mu rojilo podozrenie a
      ubíjalo rozsudok. Nevedel sa dočkať večera. Išiel k ženinej sesternici a pýtal sa:
   </p>
   <p>
    „Doma ste?“
   </p>
   <p>
    „Doma, Zuzka išla na púť.“
   </p>
   <p>
    „Ozaj?“
   </p>
   <p>
    „Vybrala sa i s Hankou. I Pažitný išiel s nimi.“
   </p>
   <p>
    Ondreja akoby varenou vodou oblial; teraz mu v hlave svitlo, prečo sa ho žena pýtala, či
      im príde naproti. Aby mu nevyčítali z tváre, čo v ňom vrie, obrátil sa rýchle a išiel preč. ,A
      múdro si to navliekla. Vzala Zuzku i deti, aby to oči ľuďom tak nevykálalo. No, ale bude to
      lepšie tak. Aspoň sa skôr dopátram pravdy. Bude všetkému koniec. Načo je i taký život!‘ hučal
      si v zúfalstve a vliekol sa smutne domov. ,Áno, pôjdem, musím zvedieť, čo sa mi robí za
      chrbtom!‘ A sotva slnko zašlo, za vrchy, zamkol domec a išiel.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2506759" name="ftn.id2506759">
        1
       </a>
       ]
      </sup>
      Postať; ako pri žatí, čo ženy naraz zachytia, je postať.
     </p>
    </div>
   </div>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2507380">
       </a>
       4
      </h2>
     </div>
    </div>
   </div>
   <p>
   </p>
   <p>
   </p>
   <p>
    Na dolinu sadali už prvé mráčky. Z hôr vial chlad a tichý lahodný šum šíril sa po okolí.
      Zašiel na lúku, pohýbal tráviny, kvety, pošepkal piesenku vtáčkovi, prešiel cez stráň, úboč a
      zas sa vrátil tam do tých čiernych, tichých hôr. Ondrej išiel pomaly hore chodníkom. Tým, čo
      ho stretali, hovoril, že ide proti žene. Tá tichosť a pokoj dovôkol nemala vplyvu na neho. Keď
      mohol, vyhol ľuďom, aby nemusel hovoriť. I bol rád, že prišiel práve ku kaplnke. Stála na
      vŕšku, vedľa veľkého stavu, chytajúceho vodu na mlyn. Nablízku nebolo nikoho. Vyhol chodníku,
      zašiel do olšia nad stavom, sadol tak, aby ho nikto nevidel. V kaplnke horelo svetielko. Na
      oltári Bohorodička túlila k sebe božieho syna; zbožná ruka kvetmi okrášlila stánok zbožnosti.
      Ondrej zahľadel sa do zrkadla vôd. Jasné obláčky plávali v jeho hlbinách, ale duša Ondrejova
      nevedela sa utíšiť v tomto tíšivom, pokojnom okolí. Zmalátnenosť, ustatie, nechuť k životu ho
      opanovali. On tu, zvíja sa v bolestiach, hryzie sa, je horší ako ten červ, ktorého nohou
      pošliapu, a ona… Bohvie kde je, na koho sa usmieva, na koho hľadí. A tie vlnky na stave
      rozhovorili sa tak vábivo, tak zvodne, že Ondrej mimovoľne zahľadel sa do nich a myslel,
      myslel, až sa ho závrat chytal.
   </p>
   <p>
    ,Čo má na svete, akú radosť, čo ho viaže k životu? Nebolo by lepšie tam? Tam by necítil,
      nevidel, bol ďaleko od trápenia bied…‘ a zas hľadel do zeleného objatia vôd… Myseľ zašla mu do
      detského veku. Rozprávka, ktorú mu rozprávala matka, ožila mu v pamäti. Bola jedna sirota.
      Vychovala sa na slzavom chlebe po dobrých ľuďoch. Vyrástla, stala do služby ku zlému,
      neľudskému gazdovi. Pracovala usilovne, statočne, ale nemohla sa zavďačiť. Trápil ju až do
      smrti, potom odtajil mzdu a vyhnal ju. I išla svetom. Príde k jednému jazeru. Položí uzlík
      vedľa seba a zamyslí sa, myslí, myslí, dačo vedľa nej čľupne, pozrie, hľa na vŕbe sklonenej
      nad vodou hojdá sa muž. Mal dlhé, zelené vlasy, zelené oči, voda z neho kvapkala. Striasla sa,
      chcela utekať, ale akási tajná sila držala ju na mieste. Počula, že sú to vodníci, čo majú
      také dlhé, zelené vlasy, zelené oči a sedávajú nad vodou. A milý vodný muž prihovoril sa jej a
      začal rozprávať, že sa jej až hlava krútila.
   </p>
   <p>
    „Poď so mnou,“ hovorí, „mám celé kráľovstvo. Budeš mi ženou a poslúchať ťa bude všetko.“ A
      jeho zelené oči sa zablyšťali. „Mám palácov, záhrad, klenotov, že stoja tri svety. To všetko
      ti dám. Poď… ak neveríš, pozri.“ A s tým hodil sa do hlbín, rozmávol vody, že zostali stáť ako
      múry, vyhodil sa zas na vŕbu a ukazoval dolu. Dievča sa zadívalo a div ho obstal. Videla
      krajinu krásnu, povetrie skvelo sa v dúhových farbách, kaštiele v cyprusových stromoch a
      palmových hájoch, záhrady so stromovím, skvejúcim sa lístím ako sneh, keď slnce naň zasvieti,
      vtáctvo so skvostným perím, akoby mu zlato na krídla nasypal. Všade skvost, jagot, oči
      slepiaca, zmysel omamujúca žiara. Pozrela na vodného muža, hľa, nikde ho a na brehu vedľa seba
      vidí krásneho mládenca, akého ľudské oko nikdy nevídalo. Zakrútila sa jej hlava, zmysly ju
      omámili, mládenec vzal ju do náručia, skok a vody sa zavreli nad nimi…
   </p>
   <p>
    Ondreja omámili tie myšlienky. ,Ktovie,‘ myslel, ,ako je to tam, či je to pravda.‘ Ak je,
      čo by mu tam bolo, keby ho tak vzal ten vodný pán do služby. Netrápil by sa, jemu by iste
      horšie nebolo ako tu na zemi.
   </p>
   <p>
    A vietor oprel sa o hladinu stavu, hnal vlnky na površí, že špliechali a odbíjali sa od
      brehov. Žiara lampičky kmitajúcej v kaplnke šírila sa a značila na zelenej hladine pohyblivú,
      zlatú cestu. Ondrejovi bolo, akoby nebol na zemi. Zdalo sa mu, že vedľa neho hojdá sa vodný
      muž, voda že mu cícerkom kvapčí zo zelených, dlhých vlasov, že sa mu prihovoril, pýta sa ho,
      ako mu je tu na svete, a pýta sa, či by nešiel k nemu do služby? A vlnky v tento prízor
      zahrali tak vábivo svoju tajomnú hru a volali ho: poď, poď, poď!
   </p>
   <p>
    Zmámené zmysly nevideli nič iba vodného pána, nepočuli iba to tajné volanie vĺn, vábivé,
      zvodné. Zem tratila preňho pôvab. Videl iba zlaté kaštiele, tešil sa, že sa zbaví toho žravého
      bôľu, biedneho života. Chlad vody a hrôza hlbín stratili pred ním svoju hrôzu. Počul iba ten
      tichý šepot, to vábne, zvodné volanie. I nachýlil sa nad vodu a blúznivé omámenie, oklamané
      zmysly akoby mu oči prikuli na tú zvodnú, zelenú hladinu vôd. Začala sa mu hlava krútiť, krv
      hnať do mozgov a vedomie, že len jeden jediný skok a on zbaví sa všetkého, dávalo mu smelosti,
      núkalo ho.
   </p>
   <p>
    A blúdenie zmyslov bolo by vyžiadalo svoju obeť. Ale v tej tichosti, v tej samote začuť
      bolo detské hlasy. Hlasy jasné, veselé, príjemné. Pozrel na hladinu, tam pusto. Striasol sa.
      Duševným vzrušením otrasený svoj svet tak si bol už preniesol na hladinu vôd, tak sa poddal
      pomýlenej obrazotvornosti, že skutočnosť mu zmizla z očí. Ale tých známych hlasov nebolo na
      vodách. Načúval, pozrel ku kaplnke, hľa, tam idú. Vedie ich za ruky Hana. Deti sa smejú, matka
      sa zhovára s nimi. Na tvári jej sedí pokoj, úsmev. Prišli ku kaplnke, stoja.
   </p>
   <p>
    „Ako je tu pekne,“ vykríkne dievča a držiac sa rúčkami za mrežky, stáva na prsty, aby
      videlo dnu.
   </p>
   <p>
    „Nebolia vás nôžky?“ opýta sa Hana, „sadnite si tuto,“ a vyňala z batôžka medovníky a
      delila medzi ne.
   </p>
   <p>
    Deti dali sa do jedenia a dívali sa dolu do sviežej doliny. V kotline bola dedinka. Okolo
      bieleho kostola skúpené boli malé červené domce ako kuriatka okolo kvočky.
   </p>
   <p>
    „To je naša dedinka, mamka?“ pýtal sa mladý Pavel, ukazujúc prstom na viesku.
   </p>
   <p>
    „Nu, tam my bývame.“
   </p>
   <p>
    „Aj, tatko, hej?“
   </p>
   <p>
    „Áno, aj tatko. A ako to bolo na púti?“
   </p>
   <p>
    Pavel sa zasmial. „Pekne,“ a vypytoval sa, kde sa tam vzalo toľko ľudí, kto vystavil tie
      šiatre, pod ktorými toľko medovníkov a toľko pekných hračiek predávajú.
   </p>
   <p>
    „Ak budete poslúchať, vezmem vás zase.“
   </p>
   <p>
    Deti nesedeli dlho, behali okolo kaplnky a dívali sa dovnútra.
   </p>
   <p>
    „Kedy príde Zuzka?“ začali klásť nové otázky deti.
   </p>
   <p>
    „Dočkáme ju. Mala by tu už byť. So strýkom Pažitným sa kdesi zabavili,“ hovorila Hana, že
      Ondrej, ktorý počul každé slovo, zostal ako pomýlený. Tie duševné otrasy, pod ktorými trpel,
      zamotávali sa v novú hádanku, pre neho rovnako ťažkú, nevysvetliteľnú. Načúval, čo bude Hana
      hovoriť ďalej. Ale darmo, nikto už nič sa nepýtal, nikto neodpovedal.
   </p>
   <p>
    „Nie ste ustaté, deti?“
   </p>
   <p>
    „Veru, Zuzka jajkala, že ju nohy bolia,“ žaloval Paľko.
   </p>
   <p>
    „I tebe bude dosť, kým domov prídeš,“ usmievala sa matka. „Ale teraz, deti, pomodlite sa,
      kým príde tetka. Keď prídete domov, budete si môcť hneď ľahnúť.“
   </p>
   <p>
    Deti pristúpili a kľakli si vedľa matky…
   </p>
   <p>
    A v olši schovaný vinník načúval. Tá láskavosť ženina k deťom nevlastným, tá starosť a
      tiché zachádzanie tak účinkovalo na neho ako ľadová voda, krútiaca sa z výšavy na jeho
      rozpálenú hlavu. Ako tu hovoriť o hriechu, ako možno riecť o previnení?
   </p>
   <p>
    Mráz veľkého previnenia zalomcoval mu kosťami, triasol sa, svedomie vystupovalo na povrch.
      Tie vlnky žblnkali ustavične, ale ich hlas bol už strašný, odpudzujúci. Nelákali, nevolali ho
      k sebe.
   </p>
   <p>
    Zbadal, ako hlboko padol, akým on je ničomným, biednym. Krutý boj zúril v jeho duši, boj,
      ktorého rodičom je vzbudené svedomie a pocit ťažkého hriechu proti nevinnému blížnemu. Zakryl
      si dlaňami tvár, potom rýchle vstal, ale nemohol z miesta, zarazený zostal stáť. Ku kaplnke
      blížila sa sesternica Zuzka s Pažitným. Viedli sa za ruky, usmievali sa, že kto vidieť chcel,
      na prvý pohľad zbadal, čo tí dva spolu kujú.
   </p>
   <p>
    Hana čakala ich s úsmevom.
   </p>
   <p>
    „Čo tak neskoro?“
   </p>
   <p>
    „Ale zabavili sme sa pod šiatrami so známymi,“ vyhováral mládenec. „Čo ste nedočkali,
      náhlime sa za vami až strach.“
   </p>
   <p>
    „Ja som musela s deťmi popredku. Veď — reku — trafíte aj sami,“ smiala sa Hana — a potom
      dodala:
   </p>
   <p>
    „No, už ste sa pomerili?“
   </p>
   <p>
    „Ale už,“ odpovedal Pažitný, „ale musel som Zuzke kúpiť srdce.“
   </p>
   <p>
    „No veď tak, čo by sa to tak dlho hneval.“
   </p>
   <p>
    „Aj sa musíme staviť u vás,“ hovoril ďalej Pažitný.
   </p>
   <p>
    „A čo máte?“
   </p>
   <p>
    „Ondreja pozvať, aby išiel na pytačky,“ pokračoval šuhaj a chytil dievča za bradavičku,
      čupiacu pri ušku, až písklo.
   </p>
   <p>
    „Hja, ktovie, či vám pôjde, keď je taký akýsi od sveta. Ale poďme, bude už čas, bohvie, čo
      muž robí, nechala som ho, chudáka, dlho.“
   </p>
   <p>
    A vstali. Tí dvaja mladí išli popredku, deti s matkou za nimi. Keď zašli, vystúpil z olšia
      i Ondrej. To, čo videl, ho teraz zronilo. Zahanbený, ponížený vlastným svedomím, kráčal
      nezbadane za nimi. Nešiel hneď domov. Až potom, keď v dome zostalo ticho, vkročil do izby.
      Jeho bledá, strápená tvár napadla i Hane. Úsmev zmizol jej z tváre, starostlivo sa ho pýtala:
   </p>
   <p>
    „Čo ti je, Ondrej?“
   </p>
   <p>
    „Nič, Hanka, neviem, čo ti povedať,“ hovoril ticho, trhane. Potom chytil ju za ruku, vyšli
      na prah, sadli si a Ondrej vyrozprával jej všetko, čo vystál, ako vrátil sa sem z pokraj
      hrobu.
   </p>
   <p>
    Prekvapená, zdesená žena nepočula ho ešte takto hovoriť. Sklonila hlavu, zaplakala. Ondrej
      pritiahol ju k sebe, privinul ju. Ona sa nebránila, sedeli tak dlho bez slova v citnom
      vzrušení, zblížení v duši, zmierení. Snáď prvý raz od svadby.
   </p>
   <p>
    Minul rok. V chalupe Ondrejovej pokoj, mier, svornosť. Jeho samého by si nespoznal.
      Omladol, zbujnel. Žena nečakáva ho už večer z krčmy. Deti sú čerstvé ani mrenky, aj v
      domácnosti badať požehnanie. V maštali už dve kravičky; pilná Hana je hrdá na ne, opatruje
      ich, aby dali čím väčší úžitok. Paľko chodí už do školy a učí doma Marišku, ako bude musieť,
      keď príde do školy, písať. Iba vtedy sa pohašteria, keď táto pochytí mu čítanku a začne s ňou
      narábať, ako to už takí malí vedia.
   </p>
   <p>
    Ale hľa, ktosi vychádza z kostola! Oblečení sú sviatočne. Chlapi opretí o plot pýtajú sa:
   </p>
   <p>
    „Komu to krstia?“
   </p>
   <p>
    „Mladému Pažitnému.“
   </p>
   <p>
    „Tomu, čo má Zuzku?“
   </p>
   <p>
    „To, to.“
   </p>
   <p>
    „Veď preto. A ľaľa, Balejovci sú kmotrovia.“
   </p>
   <p>
    „Pozrite, ako si tá Hana muža pristrojila.“
   </p>
   <p>
    „A čoby nie. Či nemá za čo? Ide ti do krčmy stroviť ako my?“
   </p>
   <p>
    „Veru, ustavične jej šorec prisedá.“
   </p>
   <p>
    „Tak, ale i poznať na ňom. Kúpil za krátky čas už druhú kravu. No ale i zaslúži, dobrý
      chlap. Nech každému pán boh požehná.“
   </p>
  </div>
 </body>
</html>
