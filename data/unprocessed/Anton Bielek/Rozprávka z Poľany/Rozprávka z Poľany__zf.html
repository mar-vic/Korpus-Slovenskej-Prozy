<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2540701">
       </a>
       1
      </h2>
     </div>
    </div>
   </div>
   <p>
   </p>
   <p>
   </p>
   <p>
    „Hanka, Hana!“ volala z dvier stará Korduľa. „Nože sa ponáhľaj! Ešte ani izbu nemáme
      zametenú, ani sneh si neodmietla. Čo tam, dievčička, robíš? Nájde nás i poludnie a roboty
      nič.“
   </p>
   <p>
    „Už idem, tetuška; teliatko sa mi zakosílilo, neviem si s ním rady. Poďte pomôcť!“
   </p>
   <p>
    Korduľa zakrútila si ruky do zástery, prihrbila sa a išla do maštale. O chvíľu obe, nesúc
      džber vody, vracali sa do chalupy. Pri ohni varili sa už raňajky. V izbe voňalo zelinami. V
      malých hrnčekoch vrelo a z každého zaváňalo ináč. Hanka oprela v pitvore džber o stenu a vošla
      do izby. Ruky mala celé premrazené a hriala si ich na sporáku. Stará sadla si na lavicu a
      zadívala sa do kúta, kde na klinci visela lampička, slabo osvetľujúca izbu. Zdalo sa, že o
      dačom premýšľa, potom vstala a povedala Hanke:
   </p>
   <p>
    „Dievčička, ja pôjdem do Starej Dediny
    <sup>
     [
     <a class="footnote" href="#ftn.id2522979" name="id2522979">
      1
     </a>
     ]
    </sup>
    a ty daj pozor doma. Keď prídu od Zvarov, tak vidíš tento hrnček. Preceď, zlej do
      fľašky a povedz, aby to Zvarová pila v mlieku na ráno a večer. A ak prídu z Radôstky od
      Šimáčkov, daj im túto masť. Oni už budú vedieť, čo s tým počať. Len potom daj pozor na všetko,
      ja prídem popoludní.“
   </p>
   <p>
    „Čo tam budete, tetuška?“
   </p>
   <p>
    „No, všetko chceš vedieť, čo ťa do toho! Vieš, že sa veru starému človeku ta nechce. Ale
      mus je veľký pán. Zo vzduchu nevyžiješ a zarobiť je dobre.“
   </p>
   <p>
    „No, veď je dobre, ale keď je tu potom tak smutno,“ povedalo dievča…
   </p>
   <p>
    „Mátať ťa nebude, neboj sa. A ak sa bojíš, zamkni sa a daj pozor, kto príde. Veď sa ja
      poponáhľam.“
   </p>
   <p>
    Dievča sa uspokojilo, prikývlo hlavou a prikladalo do sporáka. Po raňajkách Korduľa odišla
      do komory, zobrala tam, čo jej bolo treba, odobrala sa a dievča zostalo samotné.
   </p>
   <p>
   </p>
   <p>
    Hej, pekné sú to kraje, tie kraje môjho rodiska! Ani im neviem z lásky v duši miesta dať.
      Tak mi je ako sviatok, keď si pomyslím na ne. Hľa, tam tá Poľana! Ponad Radôstku, ako sa
      prevaľuje reťaz hôr pri Krasotíne na Vadičov, pri samej hore bývala stará Korduľa. Dolu, niže
      domca, pár roličiek, pasienok a hore vyššie tajomná hora so spevavým vtáctvom, s tichým okolím
      a s ďalekým výhľadom z jednej strany k Zborovu, k Novej Bystrici a z druhej až po Lutiše. Po
      Poľanách vidíš roztratené domce, dovôkol osenie, lúky a v doline potok, kde-tu domy, stromovie
      a malé rovinky, obsiate zbožím alebo nechané na lúku. Ale ako je tu príjemne v lete, tak ťažko
      je tu v zime. Prídu mrazy, metelice, chujavy, záveje. Zavejú chodníky, cesty a niet prístupu k
      osamelej chalupe odnikiaľ. Tupo, pusto tu, až človeku teskno v duši.
   </p>
   <p>
    Korduľa už dávne roky bývala tam v horách. Ľudia už ani nemysleli na to, kedy prišla ta.
      Nedbali ani o to; málo sa schádzala so svetom, málo sa starali o ňu. Išiel o nej chýr, že je
      veštica, že je v spojení so zlým. Kto mohol, obišiel ju. Samotárska povaha stareny odpudzovala
      ľudí a jej prísny, tvrdý hlas znel tak pánovite. Ale zato povesť Kordule ako veštice a
      pomáhačky bola veľká. Vedela ona lieky proti všetkému; proti suchej nemoci, hostcu, ostudám,
      vredom, výsypom, kašľu, boleniu v prsiach, polámaninám. A pomáhala i statku. Ľudia sa jej
      báli. Sprvu síce, keď prišla bývať na radôstskú Poľanu, počali sa jej i vysmievať, keď ju
      videli behať po horách a poľanách za zelinami, machmi a nazvali ju preto i „kozou“, tak
      šikovne sa škriabala po skalách za koreňmi; ale smiechy skoro prestali. Od tých čias, ako
      nebohého richtárov syn, mladý Zubaj, okrivel, nikto sa jej už neposmieva, radšej jej vyhne.
      Raz sa stalo, že na Kýčere, idúc s batôžkom hore ňou domov, stretla sa s mladým šuhajom,
      richtárovým synom. Rozpustenec pozrel jej do očí, zastal a pýtal sa jej:
   </p>
   <p>
    „Hej, Koza, odkiaľ idete?“
   </p>
   <p>
    Korduľa postála, zložila batoh na zem a pýtala sa: „A ty, naničhodné chlapčisko, čo štúraš
      do ľudí, čo majú s tebou pokoj?“
   </p>
   <p>
    „Veď ja nič, tetuška,“ hovoril šuhaj, „ale vás vídam po skalách sa trepať a to vám tak
      šikovne ide, že to ani koza nevie. Nuž mi to nejako z úst vyšlo.“
   </p>
   <p>
    „Ak ťa otec neučil ľuďom dať statočnosť, tak ťa svet naučí, ty darebák. Dočkaj, obanuješ
      ty to, kedy si starú Korduľu pohanil…“ a zdvihla proti nemu dve suché ruky, že šuhaja strach
      pojal. Potom sa svet čudoval, čo sa to s mladým šuhajom robí. Asi o mesiac počalo mu koleno
      puchnúť, skrivilo mu nohu, a až dodnes chodí o barle.
   </p>
   <p>
    A čím diaľ, tým viac šíril sa chýr o Kordule a svet sa jej bál, aby mu neuškodila. Akási
      tajomná sila premáhala ľudí, keď s ňou prišli do reči, a obava ich naplňovala, aby im
      neuškodila, nedoniesla nešťastie na ich rodiny a majetky. Vyhýbali sa jej, keď ju
      nepotrebovali, hľadali a platili jej, keď im bola treba. A tých, čo ju potrebovali, bolo vždy
      viac a viac. Zďaleka chodil svet k nej. Horské chodníky z Terchovej, Lysice, Belej, Vadičova,
      Poviny, Lieskovca, Lodna schádzali sa do jej chalúpky.
   </p>
   <p>
    „Kam, dobrí ľudia, idete?“ pýtal sa svet, vidiaci spoza hôr chodiť k nej ľudí.
   </p>
   <p>
    „Ale otec nám ochorel, bolí ho v prsiach, nuž hľadáme Korduľu, aby mu pomohla!“
   </p>
   <p>
    A druhý, tretí vyhľadal ju pre iné. Tomu kravička ochorela, tam tomu v noci z paše stratil
      sa kôň, deva chcela zas milého privolať, a Korduľa na všetko vedela odpomôcť. I voľky-nevoľky
      počali k nej prichádzať ľudia i zblízka a jeden ju žehnal, druhého strach prechádzal pred ňou,
      ale každý k nej išiel, keď bola potreba a núdza. A nemohol sa nikto požalovať, že by
      nesvedomite zachádzala s chorým. Keby nie jej ostrého hlasu, prísnych očí, zhrbenej postavy a
      zvraštenej tváre, na ktorú úsmev nevysadol, ľudia by ju boli mali i radi; ale ona, akoby sa
      sama vyhýbala dôvernejším stykom, nenadpriadala reči a utekala do svojej samoty. Hanka
      odbavila si prácu, precedila zelinky a sadla si ku kolovrátku. Deň bol pekný, čistý. Ani
      obláčika nebolo na oblohe. Iba štipľavý, ostrý vetrík previeval od severu a sneh sa svietil,
      akoby ho nesčiselnými iskrivými hviezdami posýpal. Zamkla dvere a priadla. Čierny kocúr sadol
      jej k nohám a priadol tiež. Čas sa míňal; dievča znovu založilo oheň a chytalo sa variť obed.
      Kocúr vyskočil na prípecok a v teple spokojne žmurkal očami. Hanka práve strojila sa do
      komory, keď ktosi zabúchal na vráta. Pozrie oblokom von. Predo dvermi stál muž so ženou.
      Volali, aby otvorila.
   </p>
   <p>
    „Kto ste, čo chcete?“ pýtala sa nesmelo.
   </p>
   <p>
    „Vpusťte nás, ideme z Vadičova a hľadáme starú Korduľku. Matka nám prechorela.“
   </p>
   <p>
    Dievča otvorilo dvere. Do izby vošli dve osoby, ukrútené až po samé uši. Šaty mali srieňom
      zájdené. Prišli a rozprávali, že pochodili všetkých „dochtorov“ od Varína až po Kysucké Nové
      Mesto a pomoci nikde. Matku trápi záduch, nedá jej dýchať a lomí ju v nohách. I sadli si,
      čakajúc na starenu. Hanka ponúkla ich chlebom, sadla si k nim a vypytovala sa ich na všetko
      možné. Tetka jej mnoho ráz rozprávala o Vadičove. Ona pochodila odtiaľ, i matka Hankina tam
      leží pochovaná, i rodiny má tam dosť. Ale málokoho zná; veď nechodí nikam, iba ak do kostola
      na Starú Bystricu, i to nie ako by si žiadala; musí bývať zväčša doma, lebo tetka obyčajne v
      nedeľu odchádza a vracia sa iba neskorým večerom domov.
   </p>
   <p>
    Ešte ani nezmrklo, keď Korduľka vrátila sa domov. Vypočula pokojne, čo jej o chorobe
      vyrozprávali, vyspýtala sa na príznaky a potom dala im zelín i masti.
   </p>
   <p>
    „Tento odvar jej dojte na lačné srdce. Potom ju dobre zakrúťte, natrite na handru tejto
      masti, dajte jej k nohám vrecúško s teplým popolom, aby sa jej zahriali a musí sa potiť až
      cícerkom potečie z nej pot. A ak bude treba, pošlite dakoho, prídem ju pozrieť.“
   </p>
   <p>
    Už sa mrkalo, keď sa návštevníci brali domov. Korduľka zahľadela sa von a povedala:
   </p>
   <p>
    „Dobrí ľudia, nebude vám už neskoro? Stmie sa čochvíľa a cez hory je teraz ťažko ísť. Ak
      chcete, zostaňte do rána tu.“
   </p>
   <p>
    „Ale my už len pôjdeme v mene božom. Bohvie čo nás doma čaká. Zdraví tu zostávajte.“
   </p>
   <p>
    Zatým sa začalo už zotmievať. Na oblohe povyskakovali hviezdy a jagali sa ako drahokamy;
      na západe červeneli sa v dlhom pásme zore, hora sa černela a biely pokrov snehu ako široká,
      nedohľadná plachta, spočíval na zemi. V dolinách rástla tma, iba kde-tu mihlo sa svetielko. To
      ľudia zapaľovali svetlá.
   </p>
   <p>
    Stará sa povypytovala dievčaťa na všetko, čo sa v dome prihodilo. Potom išla i s Hankou
      odbaviť statok. V sporáku veselo blčal oheň, keď sa vrátili. Hanka doniesla na stôl váru, aby
      povečerali. Nestačila však zložiť zo steny lampičku. Vonku bolo počuť rýchly rozhovor, potom
      búchanie na dvere. Otvorili. Dnu vošli dvaja chlapi a niesli na čečine mladého muža bledého
      ako smrť, málo živého. Korduľka vzala lampičku, prizrela sa mu do očí a zvolala:
   </p>
   <p>
    „Veď je to mladý Fojtík! Čo sa mu stalo?“
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2522979" name="ftn.id2522979">
        1
       </a>
       ]
      </sup>
      Starou Dedinou volajú v okolí obec Starú Bystricu.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2523299">
       </a>
       2
      </h2>
     </div>
    </div>
   </div>
   <p>
   </p>
   <p>
   </p>
   <p>
    Mladý Fojtík bol hájnikom u sinajského panstva a syn najbohatšieho sedliaka na Lodne. Jeho
      otec kupčieval s volmi a čerstvým obracaním groša, ako i sporivosťou, prechádzajúcou až do
      lakomstva, nazhromaždil si pekný majetok. Bol známy široko-ďaleko ako všetkými masťami mastený
      čachliar a keďže kupúval starobystrickému polesnému pre panstvo statok, tak mu spravili syna
      hájnikom. Otec bol rád, keď videl syna prvý raz so zelenými výložkami. Bol síce najstarší,
      chcel, aby po ňom prevzal i hospodárstvo i kupectvo, ale chlapec sa nepodal naň. Ani do školy
      sa mu nechcelo. Len blúdiť po horách, chytať cvíčaly, stavať slopce na jazvece, počúvať
      rozprávky o vlkoch a medveďoch, to bolo jeho živlom. Nuž otec mu urobil po vôli. — Detí v dome
      ináč bolo dosť, spravil ho hájnikom a to bolo miesto dobré. Celý svet mu závidel. Mal
      konvenciu, sto dvadsať zlatých hotových, peknú hájovňu so záhradou, mohol si držať dve kravy,
      i kus role bolo pri dome, nuž nechýbalo mu nič, iba žena do domu; lebo na horách je
      neznesiteľný život, zvlášť pre hájnika, keď príde domov večer strhaný, unavený, do chladnej
      izby ako pivnica a nemá ani čo teplého zjesť.
   </p>
   <p>
    Otcovi menovite toto robilo starosti. Syn Ondrej zdal sa mu trochu priľahký. Myslel, že
      keď sa ožení, príde do rozumu a lepšie bude pamätať na ďalšie dni. I hľadal, hľadal, až mu
      našiel tam vo Veľkom Potoku pod Račou dievča. Ale s Ondrejom nebolo reči. Zasmial sa,
      nepovedal nič, i šiel s otcom na priepačky, ale akosi odkladal, odkladal, takže skoro povstali
      z toho hnevy. Ale dobrá letora Ondrejova sa nezatajila. Smiechom vyhovoril vec a kto pozrel na
      jeho dobrácku, úprimnú tvár, musel mu uveriť. A tak míňali sa dni, mesiace, až Ondreja nájdeme
      v chalupe u Kordule ťažko chorého.
   </p>
   <p>
   </p>
   <p>
    Chlapi zložili Ondreja na zem. Korduľka s Hankou doniesli slamy a postlali mu v komore.
      Stará obzerala nemocného, potom doniesla snehu a kázala ho chlapom trieť. Hanka zatým išla
      zariadiť nocľah. Nemocný ležal bez vedomia. Iba keď ho obrátili, zavýskol bôľom. Korduľa
      preskúmala mu nohy, pritlačila mu silno kosti na pravej nohe členka a nemocný zas zastenal.
   </p>
   <p>
    „Má vytknutú nohu,“ hovorila, „len ho silno trite, lebo je polozmrznutý.“ Potom vstala,
      postavila na sporák lipového kvetu a pýtala sa:
   </p>
   <p>
    „A kde si to vyviedol?“
   </p>
   <p>
    „Kto tam vie! Išli sme, reku nastavíme na cvíčaly,“ hovoril jeden z chlapov. „Sedíme,
      čakáme, ale cvíčaly neťahali. Už nám boli prúty celkom stuhnuté a ani vtáčka ani letáčka.
      Poďme, reku, domov. I pustili sme sa z Korcháňa šikmo, až tu mi Ďuro povie: ,Nepočul si nič?‘
      Ja na to: ,A čo by mal počuť, veď ťa veru len v takomto čase nestraší.‘ Ale on zastal a vtom
      počul som i ja slabé vykríknutie. Nieslo sa zdola. Ideme za hlasom a hlboko v rokli vidíme, že
      sa čosi černie. Zídeme dolu a nájdeme tam Ondreja. Už bol spol skrehnutý. Vyniesli sme ho
      hore, ale ako sa mu to stalo, nevieme. Nechceli sme sa ho dopytovať.“
   </p>
   <p>
    „Musel sa skĺznuť, spadol a vytkol si nohu,“ hovorila viac pre seba starena. „Ešte
      šťastie, že trafil na dobrých ľudí, ináč tam zahynie.“
   </p>
   <p>
    Mladý hájnik až na druhý deň ráno precitol z bezvedomia. Obzeral sa, hádajúc, kde je, ale
      hneď zatým prišla naň páľa, privrel oči a ležal takto nepohnute. Korduľa každú chvíľu bola pri
      ňom. Nohu mu dala do doštičiek a dávala mu užívať odvar zo zelín. Keď odišla von, tu Hanka
      dozerala naň. Nemocný okolo obeda prišiel k sebe. V komôrke, kde ležal, bolo ticho. Slnko
      oprelo sa do malého okienka a lúče ožiarili malú izbietku. Hájnik sa pohol a zastonal. Hanka
      odložila kolovrátok a ticho išla k nemocnému. Dívala sa, či nespí.
   </p>
   <p>
    „To si ty, Hanka?“ spýtal sa Ondrej.
   </p>
   <p>
    „Ja; počúvam, keď si sa pohol. Bolí ťa?“
   </p>
   <p>
    „Pichá ma v boku a v hlave mám páľu.“
   </p>
   <p>
    „No len buď trpezlivý, veď pán boh pomôže. Len sa nehýb, aby si si nohu neurazil.“
   </p>
   <p>
    „A kde je tetka?“
   </p>
   <p>
    „Išli von. Hneď prídu.“
   </p>
   <p>
    „A poslali ste po otca?“
   </p>
   <p>
    „Bola som ešte ráno v dedine. Jozef od Pojtkov išiel poň.“
   </p>
   <p>
    Potom mu dala studený obkladok na hlavu a vyšla za tetkou.
   </p>
   <p>
    Nemocný utíchol. Ležal horeznak a raz sa mu zdalo, že je akoby v hmlách a pohybuje sa ako
      páperie v povetrí; druhý raz zas, že je v polotme, raz nad horami a zas tam v doline. V hlave
      vírili mu nedokončené myšlienky. Raz akoby bol mal v nej sopku, strojacu sa vybúšiť, nato
      prebehol mu ňou ostrý bôľ sťa ohnivý pás a zas upadol v polosen. Keď ho prišlo dievča pozrieť,
      tu pootvoril oči a díval sa naň, čo robí. Iba Korduľa nezdala sa mať k nemu útrpnosti. Jej
      hlas znel tak ostro, keď prišla mu dávať obkladky, tak prísne hľadela na neho, že s akousi
      obavou počúval a bol by rád, keby bol odtiaľto preč, ďaleko, ďaleko. Myslel si, že je
      rozhnevaná, namrzená, že ho sem doniesli, že je tu na ťarchu. Ale zas keď videl, ako často k
      nemu prichádza, ako pozoruje jeho dych, kladie mu ruku často na hlavu, tu nezdal sa mu jej
      pozor taký prísny a hlas taký drsný.
   </p>
   <p>
    „Len či príde ten otec?“ pýtal sa jej, keď podvečer nakládla ohňa a prišla mu meniť
      obkladky.
   </p>
   <p>
    „Príde, príde — len, prosím ťa, drž sa pokojne a čím menej hovor. To ti škodí. Vieš, že on
      vždy nebýva doma. Ani Pojtek sa ešte nevrátil. Lebo ho čaká, alebo bude tu čochvíľa.“
   </p>
   <p>
    Potom sa obrátila k dievčaťu a kázala:
   </p>
   <p>
    „A ty, Hanka, iď k statku. Napoj ho a teľaťu pridaj trochu ďateliny. Ja zatiaľ prizriem na
      večeru.“
   </p>
   <p>
    Dievča vyšlo von. Strojil sa byť jeden z tých krásnych zimných večerov, ktoré v hornatých
      krajinách tak utešene sa vynímajú. Čistá obloha bledne, prechádza do ľahkej priesvitnej
      zelenkavej farby a na biele, snehom pokryté vrcholce hádže zapadajúce slnko nachový žiar,
      ktorý, zdá sa, akoby sa triasol v ovzduší. Hviezdy kde-tu vyskakujú na oblohu a ten pokoj, ten
      mier boží i tu dolu, i tam hore, že zdá sa ti, akoby si bol v rozprávke.
   </p>
   <p>
    Od hôr vial mrazivý prúd vetra. Dievča vzalo putne a išlo k studni. Bolo jej tak nevdojak
      okolo srdca. Naučená na samotu a teraz v dome obrátené všetko naruby. A ten chorý nevychádzal
      jej z hlavy. Tak nečakane to prišlo, keď ho doniesli k nim, také druhé poriadky zavládli v
      dome, že nevedela, či má hlasne hovoriť a či šepkať, a keď musela do komôrky, tu išla obyčajne
      po prstoch. Tá bledá tvár, vykúkajúca von z perín, vždy jej bola pred očami. Znala Ondreja
      oddávna, ale iba ako z videnia. Kedy-tedy, keď prešiel okolo nich, ak ju videl, zastavil sa,
      prehovoril slovo-dve a zas išiel ďalej. Je jej ešte v živej pamäti, ako si Janko vykračoval;
      hluchánie pierko za klobúkom trochu nad pravé oko zahnuté a pušku na pleci. Na tanec v Starej
      Bystrici pojal ju ak tri razy, ale ju nemal ani kedy pojať, keď bola najviac doma. V takýchto
      myšlienkach išla s putňami do maštale. Nestačila zájsť za plot a spoza stajne vyšiel starý
      Fojtík s Pojtkom. Fojtík nosil sa ešte starosvetsky. Mal dlhé, až niže krku vlasy, iba na čele
      vystrihnuté. Konce ich boli osuhľom
    <sup>
     [
     <a class="footnote" href="#ftn.id2506446" name="id2506446">
      2
     </a>
     ]
    </sup>
    zájdené. Na hlave mal baranicu stiahnutú niže uší. Papuče vyše kolien boli
      zasnežené. Na kožuchu dobre uzapínanom mal huňu stiahnutú v drieku remeňom.
   </p>
   <p>
    Hanka išla oproti nemu. Fojtík postál. Museli ísť prudko, zhlboka vydychoval. Oči mu
      zastali na dievčati, ale v tom pohľade bolo toľko ľaku, netrpezlivosti, nedočkavosti, že Hanka
      nevedela slova povedať. Iba toľko sa jej z úst vydralo:
   </p>
   <p>
    „Vitajte, Ondrej sa už pýtal na vás.“ A viedla ich do izby.
   </p>
   <p>
    Korduľka práve liala váru na misu. Keď sa otvorili dvere, nahla sa trochu vbok. Pre paru,
      vystupujúcu z misy, nevidela, kto vchádza.
   </p>
   <p>
    Fojtík vstúpil. „Pochválen…“
   </p>
   <p>
    „Až na veky; vitajte, sadnite si!“ znela odpoveď. Ale Fojtík len stál a až potom neskôr
      oprel sa o lavicu. Bol ustatý. Podoprel si ruky o valašku a díval sa pred seba.
   </p>
   <p>
    Korduľka dívala sa naň prísnym zrakom. Potom preriekla: „Vidíte, nešťastie; ale tak sa
      zdá, že nebude zle. Keď ste len prišli; pýtal sa na vás.“
   </p>
   <p>
    „A čo sa mu stalo?“
   </p>
   <p>
    „Hm, ktovie; najskôr zle stúpil, spadol a vytkol si nohu. Šťastie, že ho našli. Ináč tam
      zmrzne na cúľ.“
   </p>
   <p>
    Potom neskôr doložila. „Tam leží v komore.“
   </p>
   <p>
    Fojtík vstal a chcel ísť do komory. Korduľka zastala mu cestu. „Odpočiňte si. Ondrej len
      teraz čo zdriemol, škoda by ho bolo budiť. O chvíľu beztoho musím mu dať obkladky… potom
      pôjdeme.“
   </p>
   <p>
    Prišla dnu i Hanka. Ticho sadla si na prípecok, zložila ruky do lona a počúvala, čo starí
      hovoria. Korduľka rozprávala, ako Ondreja doniesli k nej, ako bol od zimy celý bez seba a čo
      mu je s nohou. Hovorila, že sa žaluje, že ho pichá v prsiach a páli v hlave, ale že úfa, že sa
      vylieči. Je mladý, silný, premôže nemoc.
   </p>
   <p>
    Fojtík nevedel, čo má povedať. V duši mu bolo, ako keby mu boli zaľahli mrákavy. I on bol
      z tých, ktorý Kordule vyhyboval, bál sa jej; a teraz čo? Syn musí ležať v jej chalupe a stretá
      sa s ním ťažko chorým pod Korduliným pokrovom. Málokedy zažil vo svojom živote takých trápnych
      chvíľ. Korduľa mu bola v najlepšom zmysle slova osobou záhadnou, ktorá žije bohvie z čoho a on
      jej teraz má byť ešte i vďakou zaviazaný.
   </p>
   <p>
    Nuž sedel tam ako obarený a nevedel v rýchlosti, čo jej povedať.
   </p>
   <p>
    Len cítil, že mu je tu nedobre, dusno a že by bol rád odtiaľto za horami a dolami.
   </p>
   <p>
    Dievča s tetkou sadlo si k večeri, volali i Fojtíka, ale ten sa vyhovoril. No nebolo to
      jedenie, ktoré by s chuťou pojedli. Cítili nevdojak, že je tu dnes i tretí, cudzí, ktorý,
      nevedno ako, prišiel k nim a vyrušil ich z riadnych koľají každodenného žitia a že vanie z
      neho cudzota, chlad. I Korduľa vycítila túto náladu, zahliadla na Fojtíka, odložila lyžicu a
      doniesla chorému mlieka.
   </p>
   <p>
    „No, teraz poďte,“ hovorila Fojtíkovi. „Musím ho i tak zobudiť; len ticho s ním, lebo
      všetko mu škodí.“ Fojtík išiel za ňou a sadol si k synovi na posteľ. Ondrej spal. Otec díval
      sa na bledú tvár synovu a z tej jeho pýchy a rozmrzenosti nezostali iba tiene. Strach ho
      obkľúčil; začal sa báť o dieťa. A pýtal sa:
   </p>
   <p>
    „Čo budeme s ním robiť, čo mu je?“
   </p>
   <p>
    „Musí mať pokoj. Nohu som mu napravila, ale to pichanie ma trápi. Snáď dostane zapálenie
      pľúc. A možno, že i druhá nemoc príde.“
   </p>
   <p>
    „A lekára by mu nebolo treba zavolať?“
   </p>
   <p>
    Korduli preletela chmára cez čelo. Videla, že jej nedôveruje, i povedala:
   </p>
   <p>
    „To si už urobte podľa vášho svedomia. Do toho ma nič. Ja len to robím, čo viem. Čo nie,
      nie. Ja by bola radšej, keby ležal u vás doma a nemala som zodpovednosti. Môže i doktor
      prísť.“
   </p>
   <p>
    Fojtík videl, že sa to starej neľúbi. Vedel i to, že nie je s ňou čo žartovať. A doktor
      býva až na Čadci, starý felčiar, ktorý sa bojí za zimy z domu von vykročiť a nieto ešte sem do
      hôr, päť hodín na saniach a potom sem vysoko na hory. I preriekol nevdojak:
   </p>
   <p>
    „Nemajte mi za zlé. Otec je otec a v tomto položení neviem ani, čo počať.“
   </p>
   <p>
    Korduľu to zmierilo. Povedala tichšie: „Verte, nám je to na obtiaž. Sme len ženské v dome,
      bez mužskej pomoci. Ale keď je už tak, čo môžem, urobím. Všetko je v rukách božích.“
   </p>
   <p>
    A priblížila sa k nemocnému i dala mu ruku na čelo. Zobudil sa. Otec stál pred ním. Ondrej
      sa zasmial a chytil rodičovi ruku.
   </p>
   <p>
    „Nebojte sa, tatko, prejde mi to. Viete, sám hovorievate, že zlá zelina nevyhynie. Len sa
      už nestrachujte nado mnou. Rád som, že ste prišli. Skoro by chcel vstať, keď vás vidím…“
      hovoril v potešení.
   </p>
   <p>
    „No, len ticho, ticho,“ karhala Korduľa, keď Ondrej zastonal a chytal sa za bok, že ho
      pichá. A keď sa utíšil, podávala mu mlieka: „Tu máš, napi sa a potom ti dám obkladok.“
   </p>
   <p>
    Syn potom rozprával, čo sa mu stalo; že spadol do rokle. Ale išla naň páľa, musel prestať
      a domáci sedeli dlho pri ňom bez slova. Fojtík konečne vstal a ostatní išli za ním do izby.
      Bola už noc. Mesiac svietil v úplnku a vonku bolo ticho. Tak rád by bol povedal: ,Prenocujte
      ma,‘ no čakal, že mu to dakto povie. Ale nikto. Nuž rozhodol sa, veď do Radôstky nie je
      ďaleko, tu beztoho miesta nemajú, a potom nespal by tu celú noc, nuž odobral sa. Hlas jeho
      znel citlivo, pohnuto, keď hovoril: „No len mi ho už opatrite, prosím vás. Zajtra príde ho
      pozrieť matka. Odslúžim sa vám… majte len starosť oň, keď si ináč nemôžeme pomôcť.“
   </p>
   <p>
    A odišiel. Ženské odprevadili ho až za humno a potom vrátili sa do izby.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2506446" name="ftn.id2506446">
        2
       </a>
       ]
      </sup>
      Osuheľ — srieň.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2506713">
       </a>
       3
      </h2>
     </div>
    </div>
   </div>
   <p>
   </p>
   <p>
   </p>
   <p>
    Po horách chodili chujavy a metelice. Ťažko bolo vyjsť z domu. Záveje zaviali chodníky,
      živej duše už vyše týždňa neprešlo okolo Korduľkinho domu. Ba i dolu na Radôstke nechodili
      ľudia, iba ak sused k susedovi. I to najviac dačo si požičať. Soli, oleja do lampy má iba
      krčmár; snehom brodiť vyše kolien nechcelo sa, iba kto musel — nuž gazdiná zakrútila sa do
      zápony, prikrčila sa a rýchlym krokom prebehla ku kmotre. Obyčajne bývalo to podvečer. Po
      domoch už kúrili. Dym sa valil z oblokov, z dverí, ba i spod strechy. V izbe sotva bolo vidieť
      malú lampičku. Deti učupené sedeli na prípecku, vytierali si oči od dymu a triasli sa pri
      ohni. Veselo prikladali smoliare
    <sup>
     [
     <a class="footnote" href="#ftn.id2506752" name="id2506752">
      3
     </a>
     ]
    </sup>
    na oheň a tešili sa, keď to praskalo na ohni. V hrncoch vrelo klokočom; čochvíľa
      prídu domov chlapi skrehnutí, uzimení a sú netrpezliví, keď nemajú hotovú večeru. Gazdiná
      prikrčená zjavila sa na prahu a prekĺzla do izby.
   </p>
   <p>
    „Daj pán boh šťastlivý večer! — Varíš, varíš?“
   </p>
   <p>
    „Pán boh uslyš, to si ty, Betka? Varím, čakáme chlapov z hory — prídu hladní.“
   </p>
   <p>
    „Veď i my tak. Ale prosím ťa, nemáš mi štipku soli požičať? Minula som.“
   </p>
   <p>
    „No, čoby som nemala; veď som vám i ja octu dlžná. Tu máš, vezmi si, koľko treba. Zajtra —
      chcej-nechcej — musím dakoho poslať k Áronovi.“
   </p>
   <p>
    „Veru i my. Len aby prehovelo, lebo sa tam ináč ťažko kto ,prevalí‘. No, ďakujem ti. Do
      šťastlivého vrátenia. Zbohom, dobrú noc!“
   </p>
   <p>
    „Dobrú noc!“ volala za susedou gazdiná a vrátila sa k ohnisku.
   </p>
   <p>
    Ináč len svitalo a mrkalo. Sivé chmáry, z ktorých sa sypal ustavične sneh, preháňali sa od
      rána do večera oblohou. Divé vetry hučali horami a pusto, hlucho bolo všade, akoby celú Poľanu
      smrtným plášťom zakryl.
   </p>
   <p>
    Korduľa, keď nemohla von ísť, zaoberala sa pilnejšie svojimi prácami. Riadila priadzu,
      drala perie, triedila zeliny. Ale i na nej bolo znať, že dlho trvá ten zlý čas. Bola nevľúdna
      a to všetko musela odniesť Hanka. Máločo jej bolo po vôli. Tu neskoro prišla od statku, tam
      rozsypala krm pred maštaľou, alebo nechala dvere nezavreté za sebou, alebo jej vykypelo pri
      ohni. Dievča robilo, čo možné, ale nemohlo vyhovieť.
   </p>
   <p>
    „Ak tie moje staré ruky nepriložím, všetko by sa obrátilo naruby. Ja len neviem, čo to
      bude s tebou, dievčička, keď sa pominiem.“
   </p>
   <p>
    „Ale, tetička, veď sa nič nestalo, len čo mi trochu vyčľaplo z putne, keď som dvere
      zatvárala.“
   </p>
   <p>
    „Tak trošičku. Ale mláky robiť v izbe, to ti len vyčľaplo. Tak utieraj teraz; myslíš, že
      to spomôže? Budeš mať tam za fľak! Joj, ty si len dievča šašo!“
   </p>
   <p>
    A keď ju Hanka chlácholila, tu sa stará hnevala a kričala:
   </p>
   <p>
    „Na všetko mi musí odvrávať. Ticho mi budeš, ty sebevoľnica! Buď rada, že som taká
      trpezlivá.“
   </p>
   <p>
    Dievča potom utíchlo. Znalo jej povahu a nechcelo nadpriadať hádku. Bola duchom krotká,
      tichá a pohanbievala sa i Ondreja, aby takéto reči nepočul. Minulo od tých čias, čo tento
      ležal u nich, vyše dvanásť dní. A viedlo sa mu dobre. Prudké zapálenie premohl, aj noha sa mu
      počala hojiť. Lieky a masti starej Kordule sa osvedčili. Pomaly mohol sa už i obrátiť na
      posteli a časom podoprel si hlavu o ruku a rozmýšľal. Hanka už zriedkavejšie prichádzala k
      nemu. Ani nechodila na prstoch, keď išla do komôrky.
   </p>
   <p>
    Vonku obrátilo sa na pekný čas. Chujavy prestali, chodníky znovu prešliapali ľudia,
      chodiaci do hôr za drevom, a Hankinej tetke zas sa vrátili staré časy. Do domu prichádzali
      ľudia, hľadajúci pomoc a volajúci ju ku chorým. Ona často odchádzala ráno do blízkych dedín a
      vraciavala sa len podvečer domov. A prišla vždy lebo s batôžkom strovy, masla, priadze, alebo
      s hotovým grošom. Či tak, či onak, nezabudla nikdy po príchode otvoriť veko ťažkej truhly,
      poprehľadúvať, čo je tam, a potom ju zas opatrne zavrieť. A keď si už tak po večeri zasadla
      Korduľka, akoby sa bola preinačila. Ťahy jej zmäkli, hlas bol citnejší. Bola taká prítulná k
      Hanke a oči láskavo matersky spočívali na nej.
   </p>
   <p>
    „Vidíš, dievka moja. Musíš sa dobre prizerať na mňa, hľadieť si, aby si poznala silu
      zelín. Nedaj ty na svet nič. Svet je zlý. Často z pýchy, často zo závisti ťa vezme do reči.
      Vidíš, ako nás. Každý druhý, tretí v doline díva sa na mňa ako na čarodejnicu. Bojí sa ma,
      myslí, že robím so zlým. A čo robím? Pomáham ľuďom, robím dobre. Vraciam ľuďom to najdrahšie,
      čo im boh len dal, zdravie. A odplata? Začínam i končím s bohom. Kto mi čo dá, vezmem a strpím
      i ohovárky. A dívam sa na ľudí ako na nerozumné tvory. Vidíš, oni ani to nevedia, že boh dal
      každému svojmu tvoru silu. I človekovi, i statku, ale i zelinám a tieto majú silu liečivú a
      požehnaný ten, kto ju vyskúma. Krátkozrakosť ľudská potom robí lebo zlé, alebo ľahkomyseľné
      poznámky práve na tých, ktorí sú najväčší dobrodincovia ľudí. Veď to ty skúsiš dosť skoro.
      Musíš sa priučiť odo mňa; som už stará, keby si zostala tak sama, bolo by ti zle na svete, ak
      by si sa ničomu nepriučila. Keby si vedela, dievka moja, čo som ja všetko musela podstúpiť a
      čo som vystála, aby som vyžila na svete! Keby dobrých ľudí nie, bola by som zahynula. Ani päť
      rokov som nemala, keď ma z milosti prijali do Kurhajov v Krasotíne. Pásla som husi. Zomrela
      tetka, vyhnali ma zas do sveta, až potom ma vzala stará Lišajka k sebe a tam som potom
      zostala, kým nezomrela. Najprv som pásla kravy, potom sme spolu s Lišajkou zbierali zeliny.
      Tam som sa naučila, čo viem. Zomrela, chudera, zatlačila som jej oči. Bola bez rodiny, a keby
      ju bola i mala, nikto by nebol k nej prišiel. Báli sa jej; ale keď bolo treba ísť pomôcť, tu
      sa každý na ňu rozpamätal. Tak, ako na nás. Po smrti prišli úradskí a vyhnali ma z chalupy.
      Zas som bola ako vŕba na púšti. Iba raz zdalo sa mi, že boh na mňa nezabudol. Je to ako
      sladký, ale veru ťažký sen. Prišiel mladý človek, dobrý, pracovitý a nebál sa ma ako iní. Ale
      čo — bolo nešťastie, bol bohatý. Nastal v dome krik, zvada, pohoršenie. Márnili ho, márnili,
      až sa v zúfalosti zverboval. Až potom vedel, čo urobil, ale už bolo neskoro. Odviedli ho a
      zabili na vojne…“
   </p>
   <p>
    A stará zahľadela sa do tmavého kúta a hľadela, hľadela, akoby chcela vyhľadať odtiaľ tú
      milú postavu mladosti. Hanka bola pod dojmom reči ako vymenená — iba istý nádych žiaľu
      striasol jej srdcom. Čakala, čo bude hovoriť ďalej, ale keď tetka mlčala, mlčala i ona, akoby
      ju nechcela vytrhnúť z tých sladkobôľnych rozpomienok mladosti, len sa na ňu dívala.
   </p>
   <p>
    Korduľa odhrnula perie nabok stola a začala znovu rozprávať:
   </p>
   <p>
    „Potom, keď už v dedine rozhlásili, že bol zabitý, nevedela som, čo počať. Horelo mi
      všetko pod nohami. Nemala som stania. Tie hory, tie inokedy milé hory, zdali sa mi byť ako
      mátohy; chytila som sa za hlavu a ušla som preč. Až po troch rokoch usalašila som sa tu na
      horách. Stĺkala som groš ku grošu, mala som dačo i po starej Lišajke, kúpila som starú chalupu
      a vzala som ťa, keď ti mať zomrela, k sebe. Boh požehnával práci mojej; máme už humienko,
      maštaľ i dve kravy a budeš mať okrem toho — tu v tejto truhle je to — i dačo na hotových
      usporené. Ale preto nebuď dôverčivá. Ten život je taký krátky, keď ti minulosť príde na um.
      Deň po dni pomaly sa míňa. Len čo prejde zima a boh mi dá zdravia, musíš so mnou na zeliny.
      Naučím ťa ich poznávať, aby si — ak ti dá boh ostarieť, nemala biedy na svoje staré dni. Začni
      len vždy s bohom a s bohom dokončíš. Na ľudské reči, viem, že nedáš, veď sme už na ne
      privyknuté…“
   </p>
   <p>
    A takto sa rozprávali ešte dlho, dlho. Korduľka vstala a prv než by išla spať, vzala
      lampičku a išla do komôrky, čo robí Ondrej. I našla ho, podopretého rukou o hlavu,
      zamysleného.
   </p>
   <p>
    „A čo ty, Ondrej, nespíš?“ pýtala sa ho nevľúdne, bojac sa, že počul, čo hovorila.
   </p>
   <p>
    „Nie, tetka, len tak sa dívam do prázdna a myslím, ale veru sám neviem na čo.“
   </p>
   <p>
    „A ako ti je?“
   </p>
   <p>
    „No, noha ma už nebolí, len keď ňou pohnem, akoby mi oheň cez ňu preletel.“
   </p>
   <p>
    „Musíš mať trpezlivosť. Už si horšie prestál. Sadni si, obviažem ti ju.“
   </p>
   <p>
    A nastrojila čisté handričky, namazala na ne masti, zosňala obkladok, doštičky a silno
      skrútila mu nohu znovu.
   </p>
   <p>
    Ondrej zaťal zubmi, ale nežaloval sa. Pretrpel bolesti a ešte sa silil k smiechu, keď
      Korduľka odchádzala a dávala mu dobrú noc.
   </p>
   <p>
    Od pár čias akoby sa boli títo ľudia k nemu zblížili. Počul o nich vždy len tajomné
      poznámky, a keď sa zbadal pod ich krovom, bolo mu horšie než sama nemoc. Hanku vídal
      častejšie; páčila sa mu. Bolo to štíhle dievča s podlhovastou, zdravou tvárou, červených líc,
      biele. Ale tie oči, tie iskrivé oči tak sa vedeli hlboko dívať a tie mihalnice nad nimi! Tak
      mu to prichádzalo, ako keď vidí pri hore čistú, jasnú studienku, priehľadnú až na dno a nad
      ňou visia ohnuté konáre jedlín. Jej pohľad bol, akoby bola naľakaná, bála sa komu slova
      povedať, úsmev tichý, krotký. Ale dojem, ktorý urobila naň, len teraz sa ustaľoval. Vídaval ju
      zriedka a vždy sa vliekol za ňou tieň tetky, obkľúčenej v povesti ľudu v kráž nadprirodzený,
      čarodejný.
   </p>
   <p>
    A teraz vidí na vlastné oči, čo sa v dome robí. Žijú ticho, spokojne. V dome čistota,
      poriadok. Korduľka predčituje večerami modlitby a Hanka ticho, zbožne načúva. Práve ako doma —
      ba ani sa to porovnať nedá. Tu je to zbožnejšie, krajšie, tichšie. I tá reč a rozkazy
      Korduľkine zneli mu akosi prítuľnejšie. Rozmýšľal, čo rozpráva. A v každej vete bol rozum,
      rozhľadenosť, poučenie. Hľa, ako netreba veriť na ľudské reči, ale prizrieť sa všetkému na
      koreň. A keď tá divá Hana niekedy prišla do komôrky, tu nevedel z nej oči spustiť. Usmieval
      sa, keď si stala na prsty a dočahovala dačo z police. Jej štíhla postava — taký pekný obraz,
      keď vystrela ruku ta hore, a tak mu bolo dobre, keď jej hlboký zrak zablúdil k nemu, ale
      rýchlo zas sklopila oči.
   </p>
   <p>
    „Hanka!“ volal na ňu.
   </p>
   <p>
    „Čo chceš, Ondrej?“ pýtala sa, „zavolám tetku, ak ti dačo treba.“
   </p>
   <p>
    „Nie, Hanka, len sa dívam na teba, netreba mi nič. Ale mi to tak prichodí, keď sa nechceš
      pozrieť ani v tú stranu, kde ležím, že sa viac na mňa hneváš, že tu ležím, než tetka Mariša.“
   </p>
   <p>
    „Ale iď; kto sa hnevá? Muselo to už tak byť. Nikto sa nehnevá, len buď spokojný. Len keby
      si bol čím skôr zdravý.“
   </p>
   <p>
    „No, veď viem, aby som čím skôr odišiel. Ale neviem, čo je to, ani nikdy neprehovoríš ku
      mne, ani sa neopýtaš, či mi je lepšie, ani sa neukážeš.“
   </p>
   <p>
    „No, veď mi tetka povie. Viem lepšie, ako ti je, než ty sám. A vieš, samy sme, roboty
      dosť.“ A bola by sa i na druhé vyhovorila, ale jej neprišlo na um. Len sa zadívala na policu,
      — pozrela naň a rýchlym krokom odišla.
   </p>
   <p>
    A takto šli dni za dňami. Ondrej rozmýšľal o týchto veciach, ale čím viac myslel, tým bol
      nespokojnejší. Výsledok myšlienok končil sa tým, že videl, ako Hanka kedy-tedy príde do
      komôrky a odchádza. Tie pohyby štíhlej devy, ten príjemný výraz tváre, milý, tichý hlas,
      skromnosť v počínaní a tá lahoda a dôvera, ktorú vzbudzovala, boli mu vždy na mysli. A keď
      videl na jej očiach tú plachosť, ten snivý, hlboký výraz, tak by bol rád išiel za ňou ta do
      božej prírody, do samoty a dívať sa na ňu dlho, dlho; pozhovárať sa s ňou a potom ju objať,
      schytiť do náručia a nepustiť už nikdy v živote!
   </p>
   <p>
    A jeho mladá, bujná myseľ maľovala si v týchto snoch život krásny, farbistý ako dúhu, ako
      bohatú lúku na kvety, na ktorých v tisícich odbleskoch skvie sa rosa. Hej, tak vyjde s flintou
      ráno o východe slnka do hory! Chodiť bude sem a tam tu v machu, tu čiernymi prťami; tu cez
      potôčky, divo rútiace sa nadol, cez močariny, z machu ktorých biele kvety vykúkajú, cez doliny
      a vŕšky. A vyjde si potom na lúku. Pred ním tam dolu dolina, dym vidno nad chalupami medzi
      stromovím. Rieka ako strieborná stuha vinie sa medzi roľami a v úzadí tá holá Rača, Senkov,
      zborovské a kubínske vrchy, potom Čierny Bobovec a tam ďaleko Čierna Lutiša. I sadne si; pes
      okolo neho, ľahne si k jeho nohám, ale vtom sa chytí, lapá vietor a uteká dolu, dolu do rokle.
      Ondrej chytí flintu, čaká, hľa, proti nemu zajac. Okamih, zaznie výstrel, zajac urobí skok,
      ale klesne. S úsmevom zdvihne ho a dá do kapsy. Psa si pohladí, vytiahne kus chleba, slaninky,
      zaje si, potom zas zastane a pri západe slnka vráti sa domov. V hájovni sa už kúri. Z komína
      veselo vychádza dym. Chodník vedie okolo škôlky, ohradenej zôkol-vôkol. Povyše pasie sa
      statok, na dvore pred hájovňou škrieka hyd. Rosa už sadla na sádzanice, on postojí, díva sa,
      usmieva sa, spokojnosť mu hrá na tvári. Zahľadí sa potom na to svoje prítulné hniezdo a hľa,
      vo dverách zjaví sa mladušká žena. Štíhla, vysoká, s vábnym plachým pohľadom, s úsmevom na
      tvári, s radosťou srdca, žiariacou z každého pohybu i slova a ide proti nemu.
   </p>
   <p>
    I bol by ďalej takto snoval čarovné sny svojej mladosti, ale začul kroky. Vstúpila dnu
      Hanka a doniesla mu mlieka.
   </p>
   <p>
    „No, vidíš, zobudila si ma a tak pekne sa mi snívalo,“ hovoril prívetivo, „ale teraz už
      nesmieš hneď odísť. Je mi veľmi smutno. Už dva dni, čo som slova neprehovoril.“
   </p>
   <p>
    „Ty veru tiež spíš ako zajac,“ smialo sa dievča, „ved máš oči ani plánky. To veru boli za
      sny!“
   </p>
   <p>
    „Ver, never, snívalo sa mi — videl som ťa v hájovni. Išla si si proti mužovi, keď večer
      prichádzal domov. Slnko práve zapadalo, osvietilo ti tvár, a taká si bola v tom sne ako živá,
      že len-len čo som nezavolal na teba.“
   </p>
   <p>
    Také to bolo nečakané, čo Ondrej hovoril a tá reč jeho bola taká zvláštna, tak čudno sa
      díval na ňu, že dievča nevedelo, čo mu v rýchlosti odpovedať. Zostalo ako prikuté a podávalo
      mu mlieko.
   </p>
   <p>
    „Na, vypi, prosím ťa — musím ísť za tetkou. Kravu treba popásť a večer bude raz-dva…“
   </p>
   <p>
    „No, no, veď ten obar len nevylejem do seba. Čo sa hneváš?“
   </p>
   <p>
    „Ale iď, ani sa mi nesníva, len je to také čudné, keď tak rozprávaš…“
   </p>
   <p>
    „No, čo rozprávam? Či som ti zle povedal? Nesvedčalo by ti to v hájovni, keby si čakala na
      muža usmiata, veselá; či by ti bolo zle? Neškareď sa, Hanka. — Vieš, ja som ti už taký jašo —
      lepší nikdy nebudem — ale viem ako isto, keď sa pozriem do tvojich očí — že ty budeš
      hájnikovou. A keď neveríš, ukáž dlaň, ukážem ti to na vrážoch. To ma stará Cigánka naučila.“ A
      chytil jej dlaň a chcel ukazovať, ako sa jej tam vráže križujú a čo to znamená. Ale vtom
      prišla Korduľka do izby. Dievča prudko vytrhlo ruku a naľakané nevedelo, čo si počať. Potislo
      hrnček na truhle a keď tetka nazrela do komory, prehovorilo v strachu, že jej skoro zubami
      drkotalo:
   </p>
   <p>
    „Voláte ma, tetuška? Hneď, len čo som Ondrejovi mlieka doniesla.“
   </p>
   <p>
    Ako Hanka vyšla von, nevedela sama. Bála sa tetky, aby nezbadala na nej, čo sa v jej duši
      robí. Ako len na ňu pozrieť? I stiahla si trochu šatôčku na oči, vzala z pitvora parenie a
      niesla ho do maštale. Tetka bola v humne a Hanka bola taká rada, že je v maštali prítmie.
      Kravičky začujúc kroky, zaštrkali retiazkami, obrátili hlavy a napínali krky k šafľu. Tetka
      prišla neskôr za ňou, ale nehovorila nič.
   </p>
   <p>
    Hanka tým usilovnejšie krútila sa okolo statku. Ale myšlienky jej sústreďovali sa všetky
      len na ňu samu. Reči Ondrejove zvučali jej v ušiach a nevedela si vybrať z nich, čo on to
      myslel. Či robil žarty a či… A tu akoby mrázik prešiel jej telom. Tie ústa jeho sa usmievali,
      ale oči, v tých bol akýsi divný žiar a hľadeli na ňu tak iskrivo, že ešte i teraz sklopila
      oči, akoby sa ich bála.
   </p>
   <p>
    Otec i matka často prichádzali pozrieť nemocného. A odchádzali vždy potešení, lebo syn bol
      vždy lepšie, a keď sa ho opýtali, akú má opateru, nevedel Korduľu vynachváliť. I posedali si
      potom a porozprávali sa dlho, dlho. Tá hranica, ktorá ich delila, akoby sa bola vyrovnávala.
      Len si žiadali, aby Ondrej čím skôr mohol na nohy a ísť do služby. Ale keď prišla o tom reč,
      Korduľka povedala:
   </p>
   <p>
    „No, myslím, že o týždeň mohli by ste ho odviesť. Aspoň k sebe. Potom mu už nebude treba
      opatery.“
   </p>
   <p>
    Ale Ondrej bol proti tomu: „Viete, mamka,“ hovoril, „s tým ja nič nevyhrám, keď vy ma
      budete šikovať na Lodno. Ležať tam či tu. Veď ma už tetka Korduľka len nevyženie. Však keď
      budem zdravý, pôjdem sám.“
   </p>
   <p>
    A na tom zostalo.
   </p>
   <p>
    Rodičia potom odišli a v dome išlo to riadnou koľajou. Iba Ondrejovi nebolo po vôli. Hanka
      sa ho stránila a sotva kedy kukla do komory. Dakedy, keď vedel, že je v izbe sama, volal ju,
      aby mu doniesla vody. Ona šla, ale nedajbože do reči, bárs Ondrej všelijako zahováral. Dievča
      odpovedalo krátko i šlo hneď preč, že vraj po práci. I nevedel, čo si má omrzený počať; hodil
      nevrlo hlavou a podoprel si ju o lakeť. Také mu to bolo nepochopiteľné, že ona uteká od neho.
      Veď mu to dosiaľ žiadne dievča neurobilo. Naopak, všetky mu išli ako poruke a jedna druhej
      závidela, keď s ktorou dlhšie požartoval. Ale čo, „toto je len taký divoch, vyrastený v
      horách“. A veru by sa o ňu ani neobzrel, ale nevie sám, tak mu je príjemné, keď s ňou môže
      požartovať, a tak čudno hľadí, tak sa uhanbieva, keď ju prekáraš, že je to radosť na to sa
      dívať.
   </p>
   <p>
    A len to si nevedel vysvetliť, keď sa s ňou zhováral alebo žartoval, prelietal jej kolo
      úst taký vábny úsmev, že to ešte u žiadneho dievčaťa nevidel. Bolo v ňom všetko, živosť,
      skromnosť, hanblivosť, náruživosť, pôvab, úprimnosť, peľ panenskosti, a on by bol dal bohviečo
      za to, keby sa bola vždy tak usmievavo naň dívala.
   </p>
   <p>
    A v mysli nevedel sa pozbaviť toho obrazu, aký by bol šťastný, keby tak v hájovni mohol
      bývať so ženou, ktorá by sa mu tak ľúbila, ako tento „divoch“. Neschádzal mu z mysle ten jej
      príjemný hlas, ten čarivý, plachý pohľad, a cítil, že sa približuje k nej srdcom i celou dušou
      každým dňom.
   </p>
   <p>
    „Je čarodejnica,“ tak súdil sám v sebe. „Inakšia veru ako Korduľa. Ale je divoch, hrozný
      divoch; počkaj, veď ti to ja odplatím!“ a rozhnevaný hodil hlavou.
   </p>
   <p>
    Ale potom zas druhé myšlienky ho nadbiehali.
   </p>
   <p>
    „Čo povie otec, mať, svet? Aké to budú hnevy, keď tá jeho nevesta sa dozvie, že ju nechce.
      Ale čo po nej! Veď jej nikdy nepovedal, že ju má rád, ani že si ju vezme. Skoro ju ani nezná.
      Či on môže za to, že mu otec chodil po nahováračkách bez jeho vôle a či sa on nemôže oženiť,
      ako sám chce?“
   </p>
   <p>
    Ale zas ho prerušili. Z druhej izby začul hlas. Korduľa začala čítať z modlitebnej knihy a
      slová jej tak vrúcne, pobožne zneli, že vnikali až do srdca.
   </p>
   <p>
    Nevdojak si pomyslel: „Hľa, čarodejnica! Keby tak otec tu bol a počúval. No zišlo by sa
      mu.“ Ale vtom zas zjavilo sa mu na mysli dievča, hodil hlavou a zahundral pre seba:
   </p>
   <p>
    „Počkaj, divoch, veď mi ty neujdeš!“
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2506752" name="ftn.id2506752">
        3
       </a>
       ]
      </sup>
      Smoliare — haluze z jedle alebo zo svrčiny.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2504834">
       </a>
       4
      </h2>
     </div>
    </div>
   </div>
   <p>
   </p>
   <p>
   </p>
   <p>
    V nasledujúcu nedeľu ženské strojili sa do dediny. Korduľu volali na Lány
    <sup>
     [
     <a class="footnote" href="#ftn.id2504850" name="id2504850">
      4
     </a>
     ]
    </sup>
    a stará kázala i Hanke, aby išla s ňou, „aspoň raz pomodliť sa pánu bohu“.
   </p>
   <p>
    „Potom ma dočkáš v ,Tridsatných‘, ja prídem hneď po litániách za tebou. Alebo vieš, urobíš
      tak, ako vyjdeš z kostola, iď hneď domov. Ja potom prídem za tebou.“
   </p>
   <p>
    „I tamtomu,“ hodila hlavou k Ondrejovi, „bude treba dačo vyslúžiť.“
   </p>
   <p>
    A vojdúc do komôrky, povedala Ondrejovi:
   </p>
   <p>
    „Ondrejko, my ideme trochu do dediny. Vrátime sa hneď po omši. Tu máš mlieko, chlieb a
      uvarila som ti na tvrdo vajce. Buď len trpezlivý, však sa ponáhlime domov…“
   </p>
   <p>
    Ondrejovi nebolo po vôli. Nebude sa mať s kým porozprávať a tá samota mu bola taká
      odporná. Ale čo robiť? Musel pristať a keď mu Korduľa prikázala, ak kto príde, aby ho zdržal
      do jej príchodu — ženské odišli.
   </p>
   <p>
    Vonku strojilo sa na pekný deň. Iba čo ostrý vietor podúval hore dolinou. Na snehu bola
      prichytená tenká ľadová vrstva a iskrila sa, svietila, akoby bola posiata žiarivými
      prskavkami. Ondrejovi bolo nevoľno. Tá slnečná žiara, vnikajúca okienkom do komôrky,
      pripomínala mu, ako je dobre tým, ktorí sa môžu pohybovať vonku, a tá samota okolo neho bola
      taká odporná. Inokedy počul aspoň dvermi vrzgnúť, počul, ako sa Korduľka doháňa s Hanou, potom
      večer, keď čítavala z modlitebnej knihy, počúval a čas prešiel. Dakedy zas či tetka, či dievča
      nazrelo k nemu — a teraz tu leží ako peň. Ej, keby tá sprostá noha nie, ale by im vykonal! Ale
      takto musí tu drepenieť, akoby ho reťazami prikoval. Boleli ho kríže. Narovnal sa a sadol si
      na posteľ. Hodiny cvakali v druhej izbe, ale to všetko išlo tak zdĺhavo. Len keby nebol aspoň
      ten „divoch“ ušiel. Bol by jej chytil ruku a načítal tam z dlane, čo ho to tá stará Cigánka
      naučila. Ale by jej ju nebol pustil, kým by ju nebol presvedčil, že ona bude hájničkou. Či
      chce, či nechce. A čo by hneď stará sto ráz prišla, jedno je.
   </p>
   <p>
    I čakal, čakal, až dobre po poludní vrzgli dvere a Hanka prišla. Zložila sa a pozrela
      Ondreja. Zhíkla. Sedel na posteli a fajčil z drevienky, až ho kúr obstával.
   </p>
   <p>
    „Nuž, človeče, nebojíš sa boha? Keby tak tetka prišla a ťa videla, bolo by to hriechu!
      Ľahni si hneď! Krv ti udrie do nohy a opuchne ti.“
   </p>
   <p>
    „Nič sa neboj, Hanka, zlá zelina sa nestratí. Bolo mi smutno, nuž som si pomáhal, ako som
      vedel.“
   </p>
   <p>
    „Smutno — no malý chlapec. A ničoho sa nedotkol. Čo si nejedol? Dočkaj, hneď ti zohrejem
      obed.“
   </p>
   <p>
    A zvrtla sa, podložila oheň a postavila naň hrnce. Potom sa pýtala Ondreja:
   </p>
   <p>
    „A nebol tu nikto?“
   </p>
   <p>
    „Nie, už som muchy lapal od dlhej chvíle. Tu ich máš, až tri. Sú na truhle. Neviem, či na
      mne huby nenarástli, aspoň sa mi tak zdá. A čo je nového v dedine?“
   </p>
   <p>
    „Veru sa ma darmo pýtaš. Išla som rovno do kostola a odtiaľ domov.“
   </p>
   <p>
    „A čo si mi doniesla?“
   </p>
   <p>
    „No, sedem detí za grajciar. Na, tu máš, keď ti tak o to ide.“ A podala mu zväzoček
      obárancov. „Ale najprv zješ čosi teplého. To ti bude na chrumku.“
   </p>
   <p>
    V komore počalo sa rozprestierať milé teplo, Hanka vzala z truhly mlieko a o chvíľu
      doniesla mu čosi teplého.
   </p>
   <p>
    „Na, vypi, vieš, že by sa tetka hnevala, keby to tu našla.“
   </p>
   <p>
    „A nepýtal sa tam v dedine nikto na mňa?“ opýtal sa Ondrej.
   </p>
   <p>
    „Jaj, vidíš, aká som zábudlivá. Pýtal sa ktosi na teba… no darmo je, zabudla som. Vidíš, a
      keby si vedel, narástol by si do povaly.“
   </p>
   <p>
    „No —“
   </p>
   <p>
    „No, aj ti nesiem pozdravenie. Tvoja nevesta sa zastavila, ako ma videla a nevedela sa
      nadopytovať na teba. Vidíš, ako sa ľudia o teba starajú.“
   </p>
   <p>
    „A čo si jej povedala?“
   </p>
   <p>
    „Že ti je lepšie, že už skoro vstaneš a že ju dáš pozdravovať.“
   </p>
   <p>
    Ondrej sa zaškaredil. „A kázal som ti to ja?“ No, ty škarednica — chcel jej povedať, ale
      nedohovoril, len sa pýtal: „A tetka čo?“
   </p>
   <p>
    „Tá išla na Lány a príde iba večerom. Polámalo v hore nohu Koňúchovi, išla k nemu.“
   </p>
   <p>
    I doniesla mu váru a riekla:
   </p>
   <p>
    „Ale jedz, Ondrej, lebo tetka by sa hnevala. Ani by som ti druhý raz nedoniesla
      pozdravenia, lebo by si ho nezaslúžil.“
   </p>
   <p>
    Ondrej mal kožuch preložený na kolenách. Vzal misku a jedol, ale dosť skoro odložil jedlo
      a hovoril:
   </p>
   <p>
    „Tebe je dobre žartovať, Hanka; ale ver mi, mne nie je do smiechu. Ste zdraví, biedy
      nemáte, voľní ste ani vtáci. A ja tu ležím ani peň. Hnúť sa mi je ťažko z miesta. A trvá to už
      štvrtý týždeň.“
   </p>
   <p>
    „No veru, nevídali, odpočinieš si…“
   </p>
   <p>
    „Tak, ťažko hovoriť… ale ty nevieš, čo je pre horára ležať, drepenieť na posteli. Ja som
      ti od mala túžil za tým, ísť do hory, či už prší, či sa leje, či je pekne, či víchre dujú,
      jedno je. Tá hora, tie poľany, tá sloboda vždy je pekná… to mi bolo blízke srdcu odjakživa. A
      nevieš, čo je to, keď podvečer prídeš domov ustatý, ukonaný a máš piaď zeme, ktorá je tvojou,
      kde sa môžeš pokojne uložiť na odpočinok. Ale to kúsok zeme taký, okolo ktorého je zo všetkých
      strán hora, vetry dujú ponad teba, chmáry sa preháňajú — a ty čupíš tam spokojne ako vtáča v
      hniezde.“
   </p>
   <p>
    „Veď ti ho nikto neberie. O pár čias pôjdeš domov,“ pretrhla ho Hanka s nádychom reči,
      akoby na niečo myslela.
   </p>
   <p>
    „Ja, vidíš — o inšom chcem hovoriť. Ale ma pretrhuješ. Tak pekne sa to žije tam u nás, ale
      cítiš predsa opustenosť. Ideš do hory, si tam celý deň, prídeš domov, múry chladné, nemá kto
      zakúriť, si hladný, nikto ti nenachystal večeru. Vstávaš, v izbe mráz, večer pusto, maštaľ
      prázdna, na dvore ani vtáčka, ani letáčka. Zíva odvšadiaľ na teba pustota, prázdnota — nuž
      veru neviem, či mi je nie lepšie tu so zlomenou nohou, než dívať sa na tie múry a opakovať si:
      sám som, ako vŕba na púšti.“
   </p>
   <p>
    Hanke bolo zas nevoľno. Cítila sa asi tak, ako keď jej chytil ruku a veštil z nej, že musí
      byť hájničkou. I povedala: „A Ondrej, veď máš sestru, tá ťa predsa opatrí. Mať sa bez nej
      zájde.“
   </p>
   <p>
    „Opatrí, opatrí,“ hovoril Ondrej. „Veď už opatrí. Bola u mňa mesiac a ušla preč. Bolo jej
      smutno.“
   </p>
   <p>
    „Hm, nuž a nevesta? Či ma, myslíš, len nadarmo zastavila. Ozdravieš, oženíš sa a potom už
      budeš mať gazdinú.“
   </p>
   <p>
    Ondrej kývol hlavou. „Dobre hovoríš, dievčička, ale poznať, že ti to nejde od srdca.
      Nevesta? Čia? Moja? Ani som sa s ňou dobre nezhováral. Otec sa zháňa za mamonou, ja som robil
      žarty — nuž zostala nevestou, ale ver’ nie mojou. A predsa mi v duši žije vôľa žiť tak ticho,
      pekne so ženou, ktorú by som rád mal a ona mňa.“
   </p>
   <p>
    Hanka tŕpla… Ondrej ju ani nespomenul, ale cítila, že tie slová, tie jeho reči týkajú sa
      jej. Chcela vziať rýchle hrnček a zutekať, ale silná jeho ruka ju zachytila.
   </p>
   <p>
    „Nepôjdeš, ty divá Hanka, lebo strhneš ma dolu a ver’ dolámem nohu druhý raz. Musíš
      dopočuť, čo ti chcem povedať… Vieš…“ akosi mu nešla reč na jazyk, srdce mu tuho bilo, „čo som
      ti povedal, čo sa mi snilo… dočkaj… hneď… to bude… tam v tej hájovni, ako som teba videl a keď
      som prišiel domov večer, ty si mi išla v ústrety… No, pôjdeš so mnou ta, prídeš proti mne… ty
      moja mladá hájnička.“
   </p>
   <p>
    Dievča sa triaslo ako osika. Na tvár jej zaľahla bledosť, bola by utekala, nemohla.
      Položila hrnček na truhlu, zakryla si rukou tvár a povzdychla skoro plačom:
   </p>
   <p>
    „Bože môj!“
   </p>
   <p>
    Ondrejovi sa ziskrilo v očiach, pritiahol Hanku k sebe a hladkal ju po líci. „Ty môj divý
      holub, nože pozri na mňa tým tvojím okom. Budeš moja a ja budem taký šťastný a tak rád ťa
      budem mať.“
   </p>
   <p>
    A potom sa zasmial hlasom radostným a chcel ďalej rozprávať, ale dievča akosi mu umklo a
      vyšlo na dvor. Tam vonku postála, hlava jej šla dokola, tak jej stislo srdce, že chytila sa
      zrubu a srdce jej bilo, že nemohla vydýchnuť. V strachu, by neprišla teraz tetka, hľadela dolu
      na chodník. Slnko už skláňalo sa nad kubínske vrchy a biele súmerné čelo Rače skvelo sa v
      červenkavej žiare.
   </p>
   <p>
    I vošla tak nevdojak do maštale. Kravičky obzreli sa a žviakali ďalej. Tak jej to dobre
      padlo, keď tak úprimne hľadia na ňu. Nieto tu ani ohnivých očí Ondrejových, ani prísnej tváre
      tetky; oprela sa o válov a hladkala nemé tváre po šiji. V duši jej bojovali city s obavou, ale
      konečne dajaká temná predtucha nádejí, tých krásnych nádejí mladosti, zvíťazila a ona by
      zavýskala radosťou alebo zaplakala strachom. Čím, nevedela sama. Teda predsa — aspoň o krok je
      bližšie k svojim snom tichým, tajomným, o ktorých nevedelo iba jej srdce. Ale zas rástol v jej
      duši ľak. Čo otec? Čo tetka, čo svet?
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2504850" name="ftn.id2504850">
        4
       </a>
       ]
      </sup>
      Lány — časť Starej Bystrice, ležiaca asi štvrť hodiny vyše na sever, pozostávajúca z
          viac „dvorov“ s pár sto obyvateľmi.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505253">
       </a>
       5
      </h2>
     </div>
    </div>
   </div>
   <p>
   </p>
   <p>
   </p>
   <p>
    „Hanka, Hana, poď sem,“ volala Korduľa na dievča, keď podvečer dávala statku, „pomôžeš mi
      zatisnúť Rysuli ďateliny za rebrík. Ja si už netrúfam hore.“
   </p>
   <p>
    Dievča bolo pri studni; donieslo vody, stalo na válov a pritlačilo za rebrík krm. Korduľa
      stála pri kravičke a hladila ju.
   </p>
   <p>
    „Hej, moja, už dosluhujeme,“ hovorila Rysuli, „staroba zalieha na nás. Už nemôžeš ani na
      pašu; zuby zodraté, nohy ťažké práve ako ja. Musíme ťa zaviesť na jarmok, zahynula by si tu
      hladom.“
   </p>
   <p>
    Hanka zatým napojila a potom zamkli maštaľ a vyšli von. Hora sa už začala zelenať,
      povetrie steplievať, na lúkach a po poľanách kvitli kvietky a voňalo už jarou. Ondrej bol už
      dávno preč a zdravý ako buk chodil po horách. Často ho vídavali, bárs to starej Korduli nebolo
      milé. Ondrej sa totiž bol kedysi preriekol, že veru Hanu má rád a chcel by ju za ženu. Do otca
      akoby bol ohňa nasypal; nastal medzi nimi búrlivý výstup a hneď nato prišiel do rozopre i s
      Korduľou, ktorá počujúc, ako pohrdlivo a odmietavo vyslovil sa starý o Hane a o nej, chytila
      ho pri prvom zídení sa za reč a nahovorila mu toho toľko, že nevedel, na ktorú nohu má stúpiť.
      Najviac ju hnevalo, keď počula, že Ondrejovi „učarovali“.
   </p>
   <p>
    „Ty pohan,“ kričala naňho, „čo si ty myslíš? Kto si ty, kto je ten tvoj hájniček!
      Dajtimibože, veru za magnáši. Za moju opateru a starosť takto sa mi odmieňaš? Dočkaj, aby si
      sám nedoskákal. Ja budem tvojmu synovi čarovať! To veru ešte. Bárs ti poviem, že sa nepodal na
      teba a je lepší ako ty. Mojej Hane ani tých tvojich lodnianskych gráp netreba, ani tvoje voly.
      Bez toho my budeme a k tebe neprídeme nič pýtať. Skôr vy k nám.“
   </p>
   <p>
    A keď Fojtík, naľakaný ostrým vystúpením Korduliným, stíchol a začal sa vyhovárať, odsekla
      mu:
   </p>
   <p>
    „Netáraj, ani na tvoje reči, ani na tvoje výhovorky nič nedám. Starý si a rozumu nemáš.
      Daj pozor, aby ťa boh nestrestal za tvoju pýchu. A keď sa opiješ, nebľaboc dve na tri. Lebo
      ver, že si ja ešte s takými ľuďmi poradím, ako si ty…“
   </p>
   <p>
    I zas zdvihla tú suchú ruku proti nemu, ako kedysi proti Zubajovmu synovi a vrásky na
      tvári sa jej prehĺbili a z očí sálal jej hnev. Fojtík sklopil oči, stíchol. Korduľa odvrátila
      sa od neho a viac nepustila sa s ním do reči. Doma však Hanke nehovorila nič, ani Ondrejovi,
      len keď prišiel k nim, ani sa nepohla z izby a Hanku vždy odvolala, len čo videla, že sa s ňou
      dlhšie zhovára. A stalo sa častejšie, že Ondrej zašiel k nim. Tu i tu viedla ho cesta okolo,
      zastavil sa, potom Hanke dačo pošuškal do ucha a starej Korduli riekol, že ak sa tak bude na
      jeho smiechy škarediť, že ešte raz nohu zlomí a potom že ho zas musí opatrovať dva mesiace.
      Nato vytiahol kedy-tedy kus diviny — a ponúkal, že to nesie z vďačnosti za opateru. A keď
      tetka — tak ju volal — sa len škaredila, volal ju, aby ho prišla raz do hájovne navštíviť.
   </p>
   <p>
    „No, to by mi ešte bolo treba! Čo by som tam videla? Takého vetroplacha ako ty. A preto by
      som mala svoje staré nohy k tebe drať?“
   </p>
   <p>
    „No, no, tetka,“ smial sa Ondrej, „len pomaly. Mám i kravu, i dve kury a dvoch psov. A
      potom, keď onezdraviem, tak musíte prísť.“
   </p>
   <p>
    „Hej, zlomíš nohu. Ale len z huncútstva a potom aby sa rodičia trápili.“
   </p>
   <p>
    „No, dajte pokoj, nemaľujte čerta na stenu. Vy ešte prídete k nám, viem to.“ A zas šepkal
      čosi Hane, potom si narazil klobúk na hlavu a išiel ďalej.
   </p>
   <p>
    Korduľa, keď išla na odpočinok, povedala: „Hanka, tú Rysuľu musíme predať. Už je stará a
      teraz je statok v cene. Na jeseň by ju nik nechcel ani zadarmo.“
   </p>
   <p>
    „Dobre, tetka, ale mi jej bude ľúto. Chovala nás dlhé roky.“
   </p>
   <p>
    „Veď je tak, dievčička. Ale pomôž si. Nenarastie na nej nič. Myslím, teraz bude jarmok v Meste,
    <sup>
     [
     <a class="footnote" href="#ftn.id2505426" name="id2505426">
      5
     </a>
     ]
    </sup>
    aby sme s ňou išli.“
   </p>
   <p>
    A včasráno, hneď po polnoci, sa vybrali. Hanka musela viesť kravu. Musela ju učesať, potom
      ju okadili, nakŕmili chlebom a teplým múčnym nápojom. Hanka musela vykročiť pravou nohou z
      maštale i z domu, musela si vziať kúsok chleba so sebou (požehnanie), prežehnať sa, pokropiť
      svätenou vodou kravu i seba a šli. Po chodníkoch vrchmi, poľanami sa uberali. Korduľa cupkala
      za nimi a keď Rysuľa dakedy sa obzrela, kam ju vedú, pohladkala ju a potom šli, šli smerom ku
      Korchanu, cez Lodno do Lieskovca. Táto dedinka, ktorá prilieha až na malú rovinku
      kysuckonovomestskú, v starších časoch bola známa svojimi troma krčmami, ktoré bývali vždy
      plné. Kedysi za Nemcov bola tu silná premávka. Vtedy ešte nebolo železnice. Zo sliezskeho
      Třinca vozievali furmani po hradskej liatinu či už do Žiliny a či až hore do Spiša, veru už
      neviem, a tých fúr bolo toľko, že v Lieskovci, kde kŕmili, boli vždy plné krčmy. Paholci
      robili si tam dobrú vôľu a krčmári sa tešili dobrým hosťom, ktorí i utŕžili i hotovými
      platili. Najväčšmi bola navštevovaná posledná krčma, kde panoval Jáchim. Táto bola tak
      postavená, že ju žiaden Lodňan, Kubínčan a Starobystričan obísť nemohol, keď zišiel z hôr
      dolu. A v tie časy veru iba tadiaľto chodievali naši horári zo svojich hôr. Zgazdovali si tri
      hodiny cesty, prejdúc cez Korchán do Lieskovca. Kto išiel na Zborov, išiel vozmo — a takto
      chodili iba páni, ktorým nezáležalo na čase, a tých je veru i dnes poriedko na doline.
   </p>
   <p>
    Nuž a čo povedať o Kysuckom Novom Meste? Je to zvláštny typ, tí tamojší páni mešťania.
      Životom, náhľadmi, usilovnosťou, životaschopnosťou skrz-naskrz slovenský. Lenže, žiaľbohu, i
      so svojimi chybami slovenský. Povedz mnohému nášmu mešťanovi, že „čistota pol života“, povie
      ti, že z čistoty nik nevyžije. Povedz mu, aby kráčal s požiadavkami terajšieho sveta, odpovie
      ti, že on má sám pre seba rozumu dosť, že ho netreba učiť. Povedz mu, že treba sa vzdelávať,
      povie ti, že majú a platia na školy až strach a že je z nich nič. On dodnes nevidí, že nároky
      života žiadajú od neho viac než od otcov, on nebadá, že je zaostalý, neschopný konkurencie; on
      necíti potrebu samovzdelávania sa. On stĺka groš ku grošu, hrdluje, otročí sám seba, slovom,
      žije tak, ako žili jeho predkovia pred sto a sto rokmi, hnevá sa na svet, ale zato hrdluje,
      hrdluje a tým sa drží, pokiaľ sa drží. Keď ho zlovôľa času prinúti poddať sa móde, nuž poddá
      sa — pravda, na svoju škodu. Nebezpečie, hroziace z toho jeho rodine, nevidí, dcéry papagájčia
      — nehovorí nič, zaháľajú — mlčí, nosia sa v prepychu — hnevá sa. Chce ich konečne vydať — nuž
      platí za zbytočnosti. Ale hrdluje cez deň v poli, v noci pri remesle alebo kupectve a drží
      tieto staré zvyky so všetkými cnosťami a chybami. Nemáš snáď v Kysuckom Novom Meste, kde by
      podnes nemali dajaký podrobný obchod. Sú tam svinkári, ktorí kupčia s pôrčatami; sú tam
      remenári, ktorí predávajú biče, krpce, remene; sú tam obuvníci, grznári, pátrikári,
      plátenníci, ovocinári, pásnici, kožušníci a bohvie ešte akí obchodníci. Ale sú to všetko ľudia
      pilní, pracovití, akých nájdeš málokde. V Starej Bystrici je napríklad trh. Je to tvrdej
      chôdze s ťažkými batohmi cez vrchy vyše päť hodín cesty od Kysuckého Nového Mesta. A hľa, o
      siedmej ráno už tam máš Novomešťanov, ako núkajú tovar na rínku. A nielen tam. V Riečnici, v
      Novej Bystrici, ba až v Erdúdke na Orave ich vidíš, keď sú hody. A každého na doline znajú a
      každého oslovia krstným menom. Bože môj, kde by bol už ten národ, keby bol mal poriadne školy,
      keby nebol trpáčil v nečinnosti, keby sa nebol hnal ako každý otrok za cudzím, za pánmi; lebo
      máš to všade u Slováka, že hreší na pána, nadáva mu, ale keď sa s ním zíde, bozkáva mu ruky a
      opičí sa za ním, čo by to majetky stálo. Nuž tak to bolo s našimi „Mešťanmi“ (na celom vidieku
      ich tak volajú). Že sú ešte tu napriek všetkým pohromám a nešťastiam, len tej pilnosti a páru
      nemajúcej vytrvalosti treba pričítať. Ináč už dávno boli by ich majetky prešli do cudzích rúk.
      Žiaľbohu, že prešli už mnohé. Korduľa stretla sa so svojimi u Jáchima. Predavačov a kupcov z
      doliny a druhého sveta bolo tam už dosť. Daktorí si už vypili a boli zhovorčivejší. Tetka s
      Hankou sadli si pred krčmou na brvná a odpočívali. Z krčmy a do krčmy chodili ľudia, kričali,
      jednali sa, smiali, vykrikovali a kto-ten známejší dával sa s nimi do reči a núkal ich. Medzi
      vykrikujúcimi najväčšmi vynikal Fojtík. Bol v svojom živle. Viedol štyri páry volov na predaj,
      bielych ako sneh a paroháčov, že radosť bola na ne pozrieť. I pýtali sa ho, či to všetko na
      predaj, a on odpovedal pyšne:
   </p>
   <p>
    „No, na predaj, ale predať nemusím. I do Žiliny alebo Poľskej trafím. Aj by chcel dačo
      kúpiť. Paše mám dosť, nech na tom dačo narastie.“
   </p>
   <p>
    A pozrel hrdo dovôkol. Počal jednať tu i tam junčovinu, do dlaní plieskať, vykrikovať, sem
      a tam trhať dobytok, prevádzať ho, hmatať mu žily pod bruchom, že sa mu tá veľká kožená kapsa
      len tak opálala.
   </p>
   <p>
    Hanka vstala, za ňou i Korduľa a išli hradskou. Pri Povine prešli cez Kysucu a s inými
      jarmočníkmi brali sa napravo do Mesta. Išli po štrkoch a pieskoch. Rieka Kysuca je, ako pieseň
      hovorí, „len vodička“, ale na jar v dažďoch, keď sa vyleje, nieto jej rady. Zaleje polia,
      zahlieni ich, zanesie štrkom, trhá hate, slovom je dravá, hrozná. A tak skoro všade má veľké
      riečište. Obyvatelia volajú to „kamencami“, bielievajú na nich plátno, deti pásavajú na nich
      husi, — hrajú sa a húsky mágajú sa v čistej vode.
   </p>
   <p>
    Trhy na statok, zvlášť pred jarnou prácou, bývajú tam veľké. Sú to celé jarmoky. Ľudia z
      hôr nekupujú, nepredávajú len statok, ale hľadia sa zásobiť i inými, pre každodennie
      potrebnými článkami. Priekupníci majú nastavaných šiatrov a predávajú chomúty, ťaháky,
      modlitebné knižky, pátričky, pesničky, plátna, olejky, tlačenice, remienky, šnúrky, stužky,
      krpce, kožuchy, „širáky“, prusliaky, háčky, opasky, šatky, zápony, podviky. A o životné
      potreby tiež sa postarali priekupníci. Dostaneš tam pod šiatrom jelítka, pečenú bravčovinu, v
      susedstve sú žemle, rožky, caletky šafranovou vodou omyté, aby vyzerali dobre žlté. Máš tam
      bochníky, máš štvrtky chleba, polovice a celé pecníky. A vedľa predáva Terchovanka
      „korbáčiky“, „srdečká“, sušeničky a jedná sa, chuderka, o ten „grajcárek“, akoby celé svety na
      ňom viseli. Hneď vedľa predáva žid pálené, rozóliš, víno, pivo. Tí, ktorí sú v ruženci, alebo
      bohatší, pijú pivo alebo víno. Mnohým chutí pálené. Ženy zas, ktoré by si rady prihli, chytali
      sa rozólišu a žiaľbohu, okolo tohto šiatra bolo najviacej obecenstva a najviac rečí. Lebo
      koniec koncov, tí predavači i tí kupci, keď sa vláčili, naťahovali a trhali po jarmoku, keď si
      tlieskali do dlaní, vždy to navliekli tak, aby sa doredikali pred šentýš a odtiaľ sa nehli,
      kým sa alebo nepojednali, alebo nerozvadili a nevynadali si. A trma-vrma a hluk a krik všade.
      Nebo šedivé, len-len že sa nepustil dážď, pôda rozmiesená, že ťažko bolo z nej vytiahnuť nohy;
      chladno, vlhko a vrava neutichuje, ba akoby sa množila.
   </p>
   <p>
    Korduľa dlho do súmraku stála so svojou kravou, kým ju predala. Už sa dobre zvečerilo, keď
      sa pobrali čo-to nakúpiť, a keď prišli späť do Lieskovca, bola už čierna noc.
   </p>
   <p>
    „Dievka, Hanka,“ prehovorila stará, „pôjdeme my len rovno preč. Ak neprestane pršať,
      prenocuješ u Kubašov a ja pôjdem len v mene božom ďalej.“
   </p>
   <p>
    „No, tetka, veď ja uvládzem s vami, a potom, bude vám nocou veselšie.“
   </p>
   <p>
    „Len nechaj, veď zdá sa, že pretíchne. Do Kubašov ešte ďaleko.“
   </p>
   <p>
    A šli. Nešli cestou, ktorá vedie hore potokom, ale chodníkmi ponad dedinu. Tma bolo ako v
      rohu. Psi štekali po dvoroch, kde-tu vidno bolo svetielko a tak smutno bolo všade. Len
      kedy-tedy bolo počuť v diaľke kriky a spev vracajúcich sa jarmočníkov, ale ženské len náhlili
      a dvor za dvorom ostával za nimi. Dážď neprestával, ba hustol. Ako tenké drobné klince dopadal
      na telo a chladil. Ženské mali prehodené na kožuchoch plachty, ale tie boli už úplne
      premoknuté, že sa im cedil dážď po koncoch cícerkom. Stará sa podopierala palicou, ale kĺzala
      sa každým krokom. Poznať bolo, že je unavená.
   </p>
   <p>
    „Nuž tak, Hanka, pôjdeme do Kubašov, odpočinieš si tam a prídeš ráno za mnou.“
   </p>
   <p>
    „Ale ako by to mohlo byť? Skôr vy tu zostaňte, ste unavená, a ja pôjdem domov.“
   </p>
   <p>
    „No už nehovor, vieš, že to nerada. Som už stará a viem tu o každej borovici. A ľudia sa
      ma boja. Akosi sa len dostanem domov. Vieš, že dom nemôžeme nechať osamote. I statok treba
      napojiť. Pôjdem pomaly. Veď som ja naučená, neboj sa, nič sa mi nestane. Za dve hodiny som
      doma a ty ráno príď za mnou.“ A obrátili sa napravo.
   </p>
   <p>
    Dievča, naučené poslúchať, nehovorilo nič, bárs sa jej to protivilo zostať na noc u
      Kubašov. Neďaleko bývali. Vošli dnu. Z izby valil sa oknami, dverami kúr, strapaté deti v
      košieľkach sedeli okolo ohňa a vo veľkých hrncoch vrelo klokočom. Gazdiná stála s papekom pri
      ohnisku a utierala si záponou rozhorúčenú tvár.
   </p>
   <p>
    „Pochválen…, nevyženiete nás, dobrí ľudia?“
   </p>
   <p>
    Gazdiná sa prichýlila, lebo stála hlavou v dyme, dala si dlaň nad oči a dívala sa na
      prichádzajúcich.
   </p>
   <p>
    Ľaľaj, tetka Korduľka — kde sa tu beriete v takej zlej chvíli. Vitajte, sadnite si.“
   </p>
   <p>
    „Ideme z jarmoku a prišli sme sa k vám schovať. Či by ste reku neprenocovali tú moju
      Hanu.“
   </p>
   <p>
    „Ale i obe, len sa posaďte. I naši sú v meste a bohviekedy prídu.“
   </p>
   <p>
    A z reči do reči. Ženské posadali k ohňu a gazdiná im mokré plachty zavesila nad oheň na
      policu.
   </p>
   <p>
    „A nevideli ste tam našich?“
   </p>
   <p>
    „Nie; nemali sme kedy chodiť. Kupci akosi nelipli, stáli sme na jednom mieste skoro do
      večera.“
   </p>
   <p>
    „A aký bol jarmok?“
   </p>
   <p>
    „Veľký! Kupcov bolo moc od Trenčína. I Moravci prišli. Kto kupoval, žaloval sa, že je
      draho, a kto predával, bedákal na lacnotu.“
   </p>
   <p>
    „Veru tak, tak to vždy býva. Len aby sa tí naši nezabavili.“
   </p>
   <p>
    „Veď oni prídu. Budú najskôr u Jáchima. Viete, keď sa chlapi dostanú k tomu pálenisku,
      skočia i obutí ako žaba do bariny.“
   </p>
   <p>
    Minula hodina. Korduľa vyšla von.
   </p>
   <p>
    „Chvalabohu, prestalo pršať, pomaly sa zoberiem.“
   </p>
   <p>
    „Tetka, pôjdem i ja. Takto by vás nenechala ani za celé svety.“
   </p>
   <p>
    „Jaj, stvory božie, ani sa nehnite. Pustí sa ani sa nenazdáte. Kde by ste do takej tmy.
      Môže ju krájať.“
   </p>
   <p>
    Korduľa počala Hanku presvedčovať i Kubašku, ale napodiv dievča stálo na svojom. I zobrali
      sa do noci ďalej.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2505426" name="ftn.id2505426">
        5
       </a>
       ]
      </sup>
      Kysucké Nové Mesto
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505789">
       </a>
       6
      </h2>
     </div>
    </div>
   </div>
   <p>
   </p>
   <p>
   </p>
   <p>
    Vietor hučal dolinou a hora stála ako čierna strašlivá hmota, len ten hukot ozýval sa v
      nej storakými ozvenami. Oblaky prevaľovali sa na oblohe ako velikánske čierne plachty a
      zastávali na hrebeňoch hôr. Korduľa s Hankou išli pomaly. Hanka schválne tíšila, len kedy-tedy
      ohmatala si v náprsí, či má tam ručník a v uzlíku peniaze za kravu. Zastali pred sedlom vrchu,
      ktorý bolo treba ešte preliezť. Z ľavého boku hustá, stará buková hora a sprava jedličie.
      Kde-tu prielohy, ktoré horali len raz za päť-šesť rokov zasievajú ovsom. Tam hore navrchu hory
      kríž…
   </p>
   <p>
    „Vidíš, Hanka, už nám bude ľahšie, keď budeme navrchu. Je to veru škaredá cesta v takomto
      čase chodiť. Z každého kríka akoby mátoha na teba hľadela. Ale neboj sa. Ja som už toľko ráz
      túto cestu premerala a tu som. Boh je všade s nami, len aby sme sa ho my nezriekli; neboj sa.
      Vidíš, poviem ti, ako postavili tu tento kríž. Čo tu medzi horami bývajú ľudia, to za starých
      čias boli všetko, čo sa živili, ako mohli. I zbojníkov bolo dosť. O jednom takom mi rozprávala
      stará žena z Lodna. Chcel mať vždy viac; nebolo mu to dosť, čo má. I chodil po zboji od
      Vadičova počnúc až po Oščadnicu a Erdúdku. A najradšej pristavoval tu na sedle, keď išli
      jarmočníci zo Žiliny, Mesta. I stalo sa, že raz so svojimi kompánmi predstal bohatého Býsahu z
      Novej Doliny. Zabil ho a zobral mu peniaze. Ale od tej chvíle pokoja nemal. Podoba zabitého
      vždy ho prenasledovala, vždy mu bola v pätách. Stŕhal sa nocami zo sna a ako rozumu pozbavený
      utekal do hôr a blúdil tam celé noci a dni. Konečne si umienil, akoby na zmierenie s bohom, že
      vráti tie peniaze rodine a tu na sedle, na mieste, kde si zatratil dušu, že dá postaviť kríž.
      Rodina Býsahova našla jedného rána na izbenom obloku ukradnuté peniaze a o pár dní stál na tom
      mieste, kde je teraz, krásny kríž. Ale boh sa nezmiloval nad jeho dušou. Nemal pokoja ani
      ďalej a vo výročitý deň Býsahovej vraždy našli ho pod krížom mŕtveho…“
   </p>
   <p>
    Vietor zahučal v horách a ten huk akoby sa bol tratil pod zemou. Ozýval sa tam dolu v
      doline a zas sa tratil a rástol okolo nich, nad nimi i pod nimi v diaľke i v bezprostrednej
      blízkosti. Dievča triaslo sa ako osika a taká nemá túha prelietla jej dušou, keby tu bol
      dajaký mužský, čo by ich, ak bude treba, ochránil. Veď z každého kríčka hľadela na ňu mátoha a
      zlé oko zbojníka. A tu jej nevdojak prišiel na um Ondrej s jeho puškou, so silnými ramenami. I
      stiahla plachetku užšie okolo hrdla, šatôčku si pomkla lepšie na čelo, keď dostupovali na vrch
      a blížili sa ku krížu.
   </p>
   <p>
    Ostrý vietor zadul im do tváre. Tam od Starej Bystrice dul. Taký studený, vlhký. A všade
      tma. Sprava hučala, stonala hora, zľava tiež, no akoby stúpali po hroboch.
   </p>
   <p>
    Stará postála pri kríži. Pokrižovala sa. „Sladké odpočinutie daj mu, Pane,“ šepkali jej
      pery, a keď sa obzrela na dievča, ktoré sa priťahovalo k nej, preriekla:
   </p>
   <p>
    „Netras sa, Hanka, všade je boh s nami a chráni nás.“
   </p>
   <p>
    Potom šli ďalej. Cesta ich viedla poľanami napravo. Išli ticho, bez slova. Rača, Senkov
      boli v ťažkých hmlách a starý Bobovec sa černel, až z neho šla hrôza. Kýčera svojou
      homolovitou podobou trčala nad nimi. Tam je ešte doteraz skala a do nej je vytesané, Jánošíkom
      vraj, sedisko s mesiacom a obuškom. Ostrý vietor dul od Radôstky. Ženské sa už ani
      nezakrývali. Boli celé mokré. Náhlili sa len čím skôr domov.
   </p>
   <p>
    Neďaleko, pod horou, asi na dve strelenia, vidno bolo žiaru. Boli to Janigovské salaše.
   </p>
   <p>
    „Máme ešte asi hodinu,“ povedala Korduľka postojac a obrátila sa bokom k vetru. „Poď,
      zájdeme na salaš, ohreješ sa i ty. Mne už mráz prechodí telom.“
   </p>
   <p>
    Dievča by bolo najradšej len šlo, ale poslúchlo. I obrátili sa vpravo hore vŕškom. Z vatry
      kedy-tedy vyšľahli plamene veselo a bolo počuť rozhovor:
   </p>
   <p>
    „Ja som veru myslel, tatko, že prenocujete doma na Lodnom, keď ste nechodili. Už som si
      ľahol spať.“
   </p>
   <p>
    „Veru, skoro som tam zostal, ale potom som len išiel.“
   </p>
   <p>
    „No a predali ste čo?“
   </p>
   <p>
    „A čoby — ani sa ma nik neopýtal na cenu,“ hovoril starý Janiga, ale obrátil potom reč.
      „Máš dačo — zjesť, Jano, hladný som. Potom ti porozprávam.“
   </p>
   <p>
    Jano doniesol z komory chleba, starý Janiga, trochu podgurážený, odložil zapekačku a
      jedol.
   </p>
   <p>
    „Vieš, bolo ti to tak. Išla so mnou Apoliena. Nedajbože kupca. Akoby sa boli zriekli proti
      mne. Stojím, stojím, až ma hlad preberal. Dal som Hane junca, reku idem si dačo kúpiť.
      Rozkázal som si za tri grajciare a pustili sme sa so známymi do rozhovoru. Prídem spiatky, ale
      nikto sa o nás ani neobzrel. Reku, keď nikto nejde, čakať nebudeme. Chýli sa už k večeru,
      treba sa poberať. ,Apoliena,‘ poviem jej, ,iď si dačo kúpiť a pôjdeme.‘ Keď sa vrátila,
      chytili sme junca a poď domov. Pred židom bol krik a tresk. Fojtík dojednával voly s
      Moravcami. Predal všetko do chvosta. Takých dvanásť stotín ti mu odčítali na dlaň, že mi až
      sliny šli. ,Ej,‘ myslím si, ,ale ti šťastie slúži. Keď sme za mladi chodili sem a tam po
      poľanách — veru ťa nikto vtedy nevolal pánom Fojtíkom ako teraz.‘ Zavolali nás ešte na oldomáš
      — vypili sme si a Fojtík si hrdo vkladal peniaze do koženej kapsy. Slovo dalo dve. Fojtík
      odišiel, ja hneď za ním a potom sme sa stavili ešte v meste. Pred mýtom bolo plno sveta a zas
      som sa pribavil. Fojtíka som videl práve odchádzať, keď som stál v reči s Koňuchom, ktorý
      predal Povincom voly a bol v oldomáši, i núkal ma. Apoliena išla popredku sama. Nemal som o ňu
      starosť, išlo mnoho sveta z jarmoku. I vyberiem sa. Už bolo dobre zmrknuté. Apoliena náhlila,
      nedohonil som ju, až v Lieskovci. U Jáchima bolo akoby nabil. Vtiahli i mňa dnu. Kto predal,
      bol veselý. Fojtík dobre podpitý sedel na lavici a okolo neho plno sveta. A rozprával, vieš,
      ako to on vie. Čo slovo, to chvála a pýcha.“
   </p>
   <p>
    Korduľa s Hanou prišli ku kolibe a počujúc rozhovor, zastavili a načúvali. Dievča chcelo
      dnu, ale tetka potrhla ho za plachtu. Znala Janigu. Bol on z tých bačov, ktorý neraz cudziu
      jarku uvaril v kotle a o ktorom rozprávali, že často zatára sa až na Raču a zožne i to, čo
      nezasial. Raz so Svrčinovcami mal veľké vytriasačky. Na istebnických poľanách zabili zbojníci
      žida-krčmára, ale ich ktosi pohonil. Utekajúc, zabudli tam obušok. Jedného zo zlodejov chytili
      v Jablonkove a ten sa potom priznal, že tá valaška — je Janigova. I boli dlhé súdy, Janiga
      odsedel dva roky v Leopoldove, ale keď prišiel domov, susedia prijali ho ako starého známeho a
      on zas išiel v lete na poľanu a bačoval.
   </p>
   <p>
    Korduľa zo zvedavosti načúvala. Syn Janigov ho pretrhol:
   </p>
   <p>
    „Teda nevodilo sa vám dobre?“
   </p>
   <p>
    „No, len počkaj, veď ti dorozprávam… Fojtík sa potom schytí a tacká sa von. Chce cez prah,
      ale sa potkol a spadol. Pomohli mu, vstal. Myslím si: ,Pôjdem, dievča tam na mňa čaká.‘ Potkol
      som sa i ja na prahu; bolo na ňom plno blata a stúpil som na dáky predmet. Zohnem sa, nájdem
      koženú kapsu. Okolo mňa živej duše. Idem nabok, zažnem zápalku a vidím, držím v rukách
      Fojtíkovu kapsu a v nej peniaze. Akoby bol strelil do mňa. Nepovedal som nikomu nič, ani som
      sa nestavil doma, len od dievčaťa som odkázal a išiel som sem.“ I vytiahol z tobolky banknóty
      a ukazoval ich Janovi.
   </p>
   <p>
    „Nuž a teraz?“
   </p>
   <p>
    „No, myslíš, že mu ich dám? Nazbíjal on už dosť, i mňa raz v Živci ošudil. Nemusí len on
      sám všetko mať. I nám sa zídu.“
   </p>
   <p>
    „Ale ak vás kto vyzradí?“
   </p>
   <p>
    „Ba ešte čo? Kto ma videl, kto ma môže z čoho usvedčiť?“
   </p>
   <p>
    „No, a ak vám ich nájdu?“
   </p>
   <p>
    „No, to myslíš, že som chlapcom? Že ich doma nechám? Tu ich zakopeme pod prah predo dvere,
      nech ich hľadá, kto chce. Počkám potom asi pol roka; popredám statok, aby ľudia videli, že mám
      mať odkiaľ groš; potom pôjdem raz do Živča, tam premením stovku, dve, v Žiline tiež a potom
      kúpim za to role. Vieš, sused Huňo je po krk v dlhoch; musí predať čiastku a je to v
      susedstve, i budeme mať rolí, až nám bude svet závidieť. A Fojtíka preto čert nevezme… Zostane
      mu ešte dosť.“
   </p>
   <p>
    Starý si zapálil fajku, bafal a hovoril: „Ale, chlapče, maj rozum, nie si dnešný. Akby si
      dačo vybľabotal, beda ti! Vyšli by sme na žobrácku palicu. A takto bude ti ako grófovi. Teda
      mlč a maj rozum. Veď to bude pre teba.“
   </p>
   <p>
    Hora zahučala znovu, plameň z vatry vyšľahol. Korduľka chytila Hanu a ťahala ju preč.
      Akoby z každého kríčka vyšľahoval plameň a hady krútili sa ponadeň, tak sa zdalo starej. Bála
      sa, aby ju nezbadali. Rýchlym krokom vracali sa na chodník.
   </p>
   <p>
    „Počula si, čo hovoril Janiga?“
   </p>
   <p>
    „Nie všetko, stála som za vami a hovorili ticho,“ vetilo dievča. „Neviem sa dobre
      rozpamätať, zima ma mrví.“
   </p>
   <p>
    Stará mlčala. Postála a dívala sa na kolibu. Tam predo dvermi zohnutí dvaja chlapi
      motykami kopali jamu.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578181">
       </a>
       7
      </h2>
     </div>
    </div>
   </div>
   <p>
   </p>
   <p>
   </p>
   <p>
    V hospodárstve Fojtíkovom bolo všetko naruby. Gazdiná chodila uplakaná. Nehovorila nič,
      len keď mohla, zašla do kúta a tam sa vyplakala. Muža hrubého, panovačného sa bála; ale čím
      bola tichšie, tým bolo horšie s Fojtíkom, ktorý dusil v sebe jed a chcel by sa bol aspoň
      vyhovoriť, nemal však s kým. Jemu, lakomcovi, držiacemu až s hriešnou úzkostlivosťou groš v
      rukách, odplávajú takto štyri páry volov! Ešte o tom kameni tušíš, kam padá do vody, ale jemu
      zmizli jeho peniaze, ako keď sa para stratí v povetrí. Rozmýšľal, hádal, mudroval, nič, ani
      len podozrenia nemohol schopiť na dakoho. Čo si počne, ako príde ku stratenému grošu? Tie
      stovky, ktoré mu Moravania vyčítali na dlaň, mihali sa mu pred očami a nevýslovná trpkosť ho
      chytala, že ich už nemá. Je na žobrotu privedený. Strojil to najmladšej dcére, keď sa vydá,
      bol to výsledok mnohoročnej práce a teraz všetko je preč! I jeho biele roháče a ešte i tri
      stovky k tomu; no radšej by sa na svete nevidel. Nechodil ani z domu. Každý sa ho spytoval a
      domŕzal ho otázkami. Každý ho ľutoval, ale on každému čítal v duši, že hovorí z neho
      škodoradosť, a preto vyhýbal ľuďom. Ale ani doma nedajbože slova. Tak rád by sa bol vadil,
      plakal, hrešil a kajal sa, ale žena bola zamĺknutá, chodila ako tieň po dome a v ňom čo deň
      kopila sa tieseň, žiaľ, hnev, ľútosť, horkosť, že by si bol tú hlavu tĺkol o múr.
   </p>
   <p>
    Po celom Lodne o inšom sa nerozprávalo, iba o Fojtíkovi, ako sa v Lieskovci spil a stratil
      peniaze. Gazdiné vedeli využiť vhodný okamih a začali rozprávať, všeobecne síce, ale každá s
      narážkou na svojho muža:
   </p>
   <p>
    „No veru, korheľ nič múdrejšieho nevyvedie.“
   </p>
   <p>
    „To také chlapisko, keď príde ku fľaši, akoby si žabu pustil do vody. Logá, logá, kým mu
      to pálenčisko von hrdlom nejde.“
   </p>
   <p>
    „Veru tak, a ty žena, tráp sa zatým doma a hrdluj.“
   </p>
   <p>
    „A potom potratí peniaze, príde o majetok, a dovedie do nešťastia celú rodinu. No, obarila
      by som takého korheľa, keby mi prišiel.“
   </p>
   <p>
    Chlapi poklepali si vrch fajky nechtom, usmiali sa, žmurkli jeden na druhého a nehovorili
      nič. Mysleli si: „Eh, keby, keď sa babám na jazyk dostaneš, beda ti! Rapocte, veď inšie
      neviete, a trepte dve na tri. Za Fojtíka my trpieť nebudeme. Keď sa opil, opil sa za svoje,
      keď stratil, stratil svoje — nech si hľadá. Nás do toho nič!“
   </p>
   <p>
    Ale nahlas nikto nič nepovedal. Ženy mali právo robiť kázne tým viac, že Fojtíka málokto
      naozaj ľutoval, ba mnohí boli radi, že sa mu tak stalo.
   </p>
   <p>
    Míňali sa dni. Fojtík chodil od rána do večera po svete. Bol v úrade, u Jáchima, ale
      nedajbože prísť i na tú najmenšiu stopu, aby prišiel k svojim peniazom. Syn Ondrej keď počul,
      čo sa otcovi stalo, pribehol domov, pomáhal sa prezvedať, ale nikto mu nevedel povedať nič
      aspoň približne istého. Jeden hovoril, že sa otec opil a stratil peniaze, druhý, že mu ich
      opitému ukradli a koniec koncov bol, že nevedel nikto nič.
   </p>
   <p>
    I zaspávala vec pomaly. Fojtík zachmúrený, málovravný, uspokojil sa so svojím osudom, ako
      vedel. Začal sa spriateľovať s myšlienkou, že peniaze sú stratené a že sa s nimi nikdy viac
      nevidí. Nie tak ale jeho žena. Tá zobrala okolo seba známe a začali rozprávať o veci. Jednej
      otvorili ústa sľuby, druhej kúsok omasty, tretia zo známosti rozprávala, ako treba hľadať
      stratené peniaze.
   </p>
   <p>
    „To vám, kmotrička moja, darmo budú bubnovať po dedine. Kto peniaze má, sám im je rád.
      Peniaze sa ľahko nevracajú.“
   </p>
   <p>
    „Alebo chodiť po úradoch. Čo ten úrad? Ten sa nad chudobou zmiluje? Páni sú páni, veria
      len sebe. Ich tam čert po tom, keď sa nášmu stane škoda. Tam veru nedohmatáte nič.“
   </p>
   <p>
    „Ja by som vám, kmotrička, povedala dačo z vlastnej skúsenosti, ale neviem, či by ste mi
      verili. Viete, všeličo je možné na svete. Len kto verí, spasený býva. Ja sa veru nerozumiem do
      svetských múdrostí, ale sú všelijaké sily na svete a ľudia, ktorí ich znajú. A títo vedia viac
      ako všetky úrady na svete. Nám raz ukradli zo salaša junca. Utrápení, ubiedení chodíme,
      hľadáme, dopytujeme sa. Bača nevedel, honelníci nie, nuž čo robiť? Súdiť sa s bačom? Čo
      vysúdiš na ňom? Má len tú dušu v hrdle. Ešte bolo dobre, že chodil s nami od dediny k dedine,
      od jarmoku do jarmoku. Ale akoby ho do zeme zakopal. Keď už nič nespomáhalo, poviem bačovi:
   </p>
   <p>
    ,Ja, Ďurko, to tak nejde. Ja vám junca nedarujem. Vám som ho oddala, a to i pýtam. Robte,
      čo chcete, musíte mi ho vrátiť.‘
   </p>
   <p>
    ,No veď, kmotrička, a čo by tu skamenel, neviem, kde sa podel. Veď viete, pochodili sme už
      od Živča až po Bytču všetky jarmoky i okolité dediny a nikde nič. Ale viem ešte jedno. Nech si
      ľudia hovoria, čo chcú, ale z vlastnej skúsenosti viem, že Korduľka by nám mohla poradiť. Ona
      vie mnoho. Keby sme šli k nej… Ja, ale viete, čo o nej hovoria.‘
   </p>
   <p>
    ,Nedbám, len mi junca vystavte.‘
   </p>
   <p>
    A šli sme. Rozpovedali sme, prečo sme prišli. Ona načúva a potom povie:
   </p>
   <p>
    ,No, teraz hneď nemôžem vám povedať, ale príďte ráno, snáď dačo poradím.‘
   </p>
   <p>
    I prišli sme. Chytila akúsi starú knihu, čítala z nej, potom rozložila oheň, dala do hrnca
      zelín a keď sa začali variť, sypala dnu akési prachy, i zas pohovorila akési nezrozumiteľné
      slová. Ja som myslela, že z hrnca snáď čert vystrčí hlavu. Potom odvar zliala, dala ho bačovi
      a povedala, aby išiel spätkujúc a kde nájde prvý kôl, vylial ho do diery z kola, hrniec
      rozbil, len ucho z neho doniesol. Keď prišiel, postavila ucho naprostred izby, robila kriedou
      dáke čiary a povedala:
   </p>
   <p>
    ,No, zajtra príďte, doneste merindu
    <sup>
     [
     <a class="footnote" href="#ftn.id2578400" name="id2578400">
      6
     </a>
     ]
    </sup>
    na tri-štyri dni, pôjdeme ho hľadať.‘
   </p>
   <p>
    A vybrali sme sa. Korduľa išla s nami. Išli sme rovno cez Krasotín ponad lutišské vrchy do
      Hornej Tižiny. A odtiaľ zase na terchovské cholvarky až hore, ako sa vrchy prelamujú, k
      Zázrivej. Ani sme si nesadli a Korduľa nám povie:
   </p>
   <p>
    ,Iďte tam k tomu salašu a hľadajte, možno, že tam bude.‘
   </p>
   <p>
    Išli sme, ale statku ešte nebolo v košiari. Sadli sme si za buk, aby nás nikto nevidel, a
      čakáme. A pozri, medzi junčovinou vidím tu svojho býka, ako tiahne sa do košiara. Hneď sme ho
      zajali, ale valach, ako nás videl, zmizol ako gáfor. Vidíte, takto nám Korduľa spomohla.“
   </p>
   <p>
    Ženy zamĺkli. Fojtíková povedala:
   </p>
   <p>
    „Kmotra moja, veď som ja už na to myslela, ale mi to bolo také všelijaké. Len som verila,
      že ten môj korheľ tie peniaze dajako vypradie, veď sa chváli, že má rozumu dosť.“
   </p>
   <p>
    „Má, má dokiaľ sa neotrundží, ale potom beda a rata. Strieľaj mu poza uši a nevie nič. Ja
      som môjho, keď mi prišiel taký, toľko ráz tak varechou vycuchtila, že bol ráno celý čierny.
      Len sa potom vystieral a jajkal, že ho všetko bolí a ja som sa smiala.“
   </p>
   <p>
    „Ej, ty logáč,“ hovorím mu, „popadal si v noci, keď si sa ožral a teraz stoneš. Keby si si
      bol len oko vybil, to by sa ti bolo zišlo, to, ty korheľ!“
   </p>
   <p>
    A ženička od rozzlostenia tak ráno vyprávala, že sa až tliapala po kolenách.
   </p>
   <p>
    Ostatné sa pustili do smiechu a jedna sa opýtala: „Nuž a či si myslíte, že muž o jednom
      oku do krčmy netrafí?“
   </p>
   <p>
    „Tak, tak, i o palici,“ a všetky ženy počali sa smiať. Fojtíková už nepočúvala, čím sa
      ženičky prekárali, ale myslela, či má ísť sama ku Korduli alebo muža poslať. A keď prišlo ráno
      a zostala s Fojtíkom sama, pýtala sa ho:
   </p>
   <p>
    „Ty, nuž a máš už dáky šľak, kto ti tie peniaze vzal?“
   </p>
   <p>
    Fojtík poprával si krpce pri obloku a práve rozmýšľal, čo bude ďalej robiť a kde hľadať.
      Hlas ženin zaznel mu tak britko, úsečne, že sa strhol a povedal značne tichšie:
   </p>
   <p>
    „Ale čoby mal! Prehľadal som už každý kút od Žiliny po Jablonkov a nič…“
   </p>
   <p>
    „No, dobre si to vykonal na svoje staré dni. Už si vydal dievku, už si ju vyplatil.“
   </p>
   <p>
    „Už len nehovor, veď som strápený sám; len by som zašiel do kúta a vyplakal sa, kde by ma
      nik nevidel.“
   </p>
   <p>
    „Tak ožer sa, strať tisíce a potom hybaj do kúta sa vyplakať. Radšej hľadaj, čo si
      stratil, ty… no ani ti mena neviem chytro dať!“ skríkla žena snáď prvý raz v živote a zastala
      si pred mužom, ktorý skrčený sedel pri obloku, šidlo mal v jednej ruke, krpec v druhej a nebol
      by sa ani za svet pozrel hore.
   </p>
   <p>
    Len keď najmladšia Zuzka prišla dnu od statku, prestala matka hovoriť, ale Fojtík cítil,
      že sa to ešte neskončí. Inokedy bol by sa postavil na nohy, prihol sa a chystal remeň, ale
      útrapami minulých dní bol tak vysilený, že vyhýbal každému slovu, aby len zvada v dome
      nepovstala.
   </p>
   <p>
    Prišlo ráno. Fojtíčka rozmýšľala a rozhodla, že muža pošle ku Korduli. A ak by nešiel, že
      pôjde sama. Vedela, že mu to bude ťažko, lebo muž jej bol spomenul, čo sa medzi ním, Hankou a
      Ondrejom stalo. Ale vstanúc ráno, muža našla už pri ohnisku s pokorným výrazom, tichého a
      pobožného. Látal zas krpce, ale už nie pre seba, ale pre Zuzku. Keď zostali samotní, povedala
      mu, ale tichšie a mäkšie ako včera:
   </p>
   <p>
    „Ty, Štefo, musíme čosi predsa počať. To tak nejde. Toľké peniaze stratiť. Musíš sa ísť
      niekam poradiť k múdrejším ľuďom, ako sú tvoje úrady.“
   </p>
   <p>
    „Ale veď len povedz,“ hovoril trochu naradovane, že ho žena už Štefom volá, „povedz len,
      kam? Mne samému už rozum zastal.“
   </p>
   <p>
    „Toť mi Fujaková povedala, že jej Korduľa pomohla k juncu, čo jej ukradli. Prečo by si sa
      nešiel spýtať?“
   </p>
   <p>
    „Joj, ženička moja, veď by ja išiel, ale poznáš Korduľu; ona je krutá, tvrdá baba, a vieš,
      čo som jej nahovoril, keď tam Ondrej ležal.“
   </p>
   <p>
    „Viem, dosť škarede. Tá tvoja pýcha ťa podchytila. Mladosť, radosť. Čo ťa tam bolo po
      Ondrejovi! Vieš, taký ľahtikár je ako motýľ — a z toho robiť zvady. Nikdy si nerobil, ako bolo
      treba; ani teraz.“
   </p>
   <p>
    „Ale daj pokoj, žena. Veď som to nemohol strpieť, že mi Ondreja bláznia.“
   </p>
   <p>
    „Ty blázon! Kto ti ho bláznil? Pobláznil sa sám. Ale viem, čo bolo; ty, čo máš? Máš dom,
      role, dačo peňazí a mal si tri páry volov. Tebe Hana bola málo. O to išlo a o nič iné. Ale
      mýliš sa. Ja znám Korduľu; ona nepotrebuje tvojich rolí; ona má toho viac, ako by si myslel.
      Viem, má i na Lodnom peniaze na obligátoch. Tak len tvoja pýcha ťa rozviedla s Korduľou a
      nemôžeš povedať, že si jej nie povinný. Veď nevzala od nás ani grajciara a keď som jej v
      Starej Bystrici podávala peniaze za Ondreja, pozrela na mňa okom, že ho nikdy nezabudnem. Ona
      s nami nemá nič. My sme jej dlžní, to jest Ondrej, ona nám nič. Keď pôjdeš k nej, povieš:
      ,Prosím o radu, odmením sa ti.‘ Keď bude chcieť, dobre, ak nie, nie. Ale tá tvoja pýcha nesmie
      ťa podchýtať. Zhrešil si, poddaj sa. Ty od Kordule nemáš iba dobré. Na ňu nemôžeš povedať nič.
      Iba že ti syna ratovala. Ona na teba môže.“
   </p>
   <p>
    „Nuž ja by šiel, ale viem, že nadarmo. Iď, probuj ty, uvidíš, čo ti povie. Potom sa
      poradíme.“
   </p>
   <p>
    A Fojtíková išla. Muž ju odprevadil až po korchaňský kríž a išiel potom na stráň orať
      prielohy. Fojtíčka mala prísť za ním. Ale až za tmy prišla.
   </p>
   <p>
    „Načakal si sa, čo?“ pýtala sa, sadajúc si.
   </p>
   <p>
    „Veru, už som myslel, že si išla k Ondrejovi.“
   </p>
   <p>
    „Veď to. Bola som u neho. Cestou mi na um prišlo, že bude lepšie, keď sa stavím u Ondreja
      a spolu pôjdeme ku Korduli. Zobrali sme sa. Dievča sme našli na dvore. Zbledlo celé, keď nás
      videlo. Vedela som, že je to zlé znamenie, ale sme šli len dnu. Korduľa sedela pri akejsi
      knihe a vyvárala zeliny. Pozrela na nás, nevedela, čo s nami a začala sa hnieždiť. Ustatá som
      bola veru, ale bála som sa sadnúť si, čakala som len, čo povie. Konečne vstala, zložila
      okuliare. Ale na šťastie tam bol Ondrej. Vieš — taký vetroplach začal špásmi a domŕzal ju
      toľko, že sa až rozosmiala. Ale ja som vedela, že jej to nejde od srdca a čakala som, čo bude.
      Ondriš jej toho toľko nahovoril, že Korduľa, nevediac čo robiť, počala naň chytať varechu, ale
      všetko sa vždy dobre skončilo. Keď sa to už tak robilo, počala som reč ja. Korduľka zvraštila
      obočie, keď som ťa spomenula, ale nehovorila nič. Vypočula ma a potom povedala:
   </p>
   <p>
    ,Viete, Fojtíčka, znám vás a znáte i vy, ako sa ten váš od nás odobral, a preto vám
      nehovorím nič. Vy ste nie vina. S vaším mužom odbavím si to sama, a potom, pravdu vám poviem,
      nerada miešam, čo spolu nepatrí. Prišli ste ku mne o radu, nuž ja v živote som ešte nikoho
      neodbila, kto o ňu prišiel, a tak ani vás; ale čo vám poradiť? Povedzte mi, kde váš stratil
      peniaze? Kedy ich stratil, kto bol okolo neho, kde hľadal, na koho má podozrenie?‘ Potom
      prestala a hovorila ďalej: ,Na všetko mi odpovedáte len tak ledabolo. Neviete sama nič. Nuž,
      aby som vedela spraviť svoje rozpočty, musím vedieť všetko, akoby ste pred kňazom stáli. Viete
      vy to?‘ pýtala sa, ,ty, Ondriš, vieš?‘
   </p>
   <p>
    Čo sme mali robiť? Museli sme povedať pravdu. ,Nuž, hľa, teda ste darmo prišli. A ak pán
      Fojtík,‘ to „pán“ vyslovila tvrdo, ,vás poslal, zle urobil. Nemusí sa hanbiť, nemusí sa báť;
      ak chce pomoc odo mňa, nech príde sám, povie, čo vie — potom mu ja poviem, či mu pomôžem.
      Nezačarím mu.‘
   </p>
   <p>
    A keď sme ju začali prosiť, aby nám dala radu, ak vie, povedala:
   </p>
   <p>
    ,No, veď dobre; povedala som vám už a nechcete mi veriť. Čo vám mám poradiť? Stratili ste
      čo? Povedzte, čo budem môcť, spravím. Bolí vás kde — ak budem môcť, pomôžem. Ale nežiadajte,
      aby som ja odtiaľto hádala z nosa Fojtíkovi na Lodnom, čo mu chybí. Vám nechybí, chvalabohu,
      nič. A ešte jedno. Radím vám, Fojtík nech skoro sa poobzerá o svoje peniaze, lebo sa s nimi
      nikdy nestretne. Toto vám môžem dnes povedať, viac neviem.‘
   </p>
   <p>
    Čo sme mali hovoriť? Zobrali sme sa domov a ty si urob, ako vieš. Nebudeš smieť na mňa
      povedať, že som ťa v trápení nechala tak a neurobila, čo som vedela.“
   </p>
   <p>
    Fojtíka striaslo, keď počul, čo mu žena rozprávala. Teda predsa len musí prejsť cez tú
      kalváriu. A to ku Korduli, pod jej štipľavý jazyk, dívať sa na tú neúprosnú tvár a počúvať tie
      ťažké výčitky. Nehovoril nič, len sa zobral a išiel smutný domov.
   </p>
   <p>
    Korduľa, keď Fojtíková so synom odišla, spokojne zavrela dvere za nimi. „No, veď som ja
      vedela, že prídu,“ kývala hlavou s vnútorným uspokojením a v mysli sa jej rojil roj myšlienok,
      čo všetko Fojtíková nahovorí. Nevedela zabudnúť ublíženie, nevedela mu zabudnúť zvlášť to, že
      jej hodil do očí, že mu syna splietli a že ho kto zvádzal. Za jej opateru a starosť takáto
      odplata! Myslí si, chudák, že keď on má pol gruntu a štyri páry volov, že je bohviekto.
   </p>
   <p>
    Hanka úzkostlivo chodila okolo nej a bola smutná. Čo to len bude, keď starý Fojtík príde.
      Či naveky nestratí sa jej čarovný, krásny sen, či ho tetka nevyženie?
   </p>
   <p>
    Konečne, keď pozatvárali dvere a stará počala čítať zo svätého Písma, vrátil sa obom mier
      do duše. Na Kordulinej tvári zmizli tie príkre vráže, ostré ťahy zmäkli a kto sa jej lepšie
      prizrel, videl v nej len dobrú starenku. Hlas jej znel ticho, zbožne, a Hanka sedela vedľa nej
      ticho, hľadiac akoby do ďaleka. Jej krotká, pekná tvár zvážnela a myšlienky, preletujúc jej
      dušou, dodávali jej akoby zduchovnenia. I dlho, dlho sedeli takto, potom sa rozprávali a pred
      spaním pýtala sa Korduľa Hanky hlasom vážnym:
   </p>
   <p>
    „Ty, Hanka, pamätáš sa ty, keď sme išli z mesta a v noci postáli sme pred salašom
      Janigovým?“
   </p>
   <p>
    „Pamätám sa, tetka. Ale bola som taká premrznutá, že sa mi to zdá ako vo sne. Len to viem,
      že som vás potŕhala, aby sme už išli.“
   </p>
   <p>
    „No, dobre, dobre, Hanka, len sa dnes modli k bohu. Zajtra, zdá sa, rozhodne sa nad tvojím
      životom. A ráno zavčasu iď na povalu, vyhľadaj turoňa,
    <sup>
     [
     <a class="footnote" href="#ftn.id2578797" name="id2578797">
      7
     </a>
     ]
    </sup>
    aby, ak bude treba, bol naporúdzi. Ostatné pripravím si sama.“
   </p>
   <p>
    Fojtík sa ráno ťažko vyberal z domu. I žena dajako úzkostlivo hľadela naň. Badala mu na
      tvári, že sa premenil, schudol. Tá životná sila, ktorá napriek starobe len tak dýchala z neho,
      to sebavedomie, to už len bolo. Nekráčal už tak strmo, starosti ho prikrčili. Fojtíčka
      bojazlivo pozrela naň a začalo jej byť ľúto, že mu činila výčitky. Bola by išla k nemu a
      pohladkala ho. Ale pomer ich nebol nikdy taký. Ona bola naučená poslúchať — on panoval. A boli
      už starší, než aby komu bolo prišlo na um meniť na vzájomnom pomere. Len odprevadila muža a
      povedala mu:
   </p>
   <p>
    „Ty, Štefko, len sa mierni; vieš, o veľký groš nám ide. Korduľa nie je taká zlá, ako sa
      zdá. Dá boh, všetko sa to napraví. No, choď v mene božom a šťastlivo sa vráť.“
   </p>
   <p>
    Fojtík sa ťažko vliekol hore vrchom. Keď minul lodňanský kríž, vydýchol si a odpočinul.
      Klonilo sa už k poludniu. Nechcelo sa mu jesť, ale aby ho neskôr hlad nezašiel, vyňal z kapsy
      údenú klobásku a chlieb, čo mu žena nastrojila na obed, a jedol. Bol pekný jarný deň. Okolie
      sa všade zeleňalo, iba na vrchoch vidno bolo čerstvé oráčiny pod ovse. Sedel a díval sa. Dolu
      proti nemu pod Korchanom dvor zvaný u „Kanderí“, na vŕšku „Prešporok“, vyššie lúky, potom
      starý pivovar, budova s objemnou záhradou a za tým Stará Bystrica s vysokou vežou a veľkým
      dreveným, v Uhorsku snáď páru nemajúcim kostolom. Ponad dvory stretli sa stromy a boli kvetom
      akoby mliekom obliate. „Hľa,“ myslel si, „ako boh zvláštne delí. Dnes si ako buk a zajtra si
      úbožiak. Kto by si bol ešte pred mesiacom pomyslel, že ja tu taký nešťastný, ubolený budem
      sedieť a hľadať svoje mozole. — No, len aby sa mi táto ťažká cesta minula,“ vzdychol si, vstal
      a pohol sa ďalej.
   </p>
   <p>
    Korduľa netrpezlivo čakala na Fojtíka. Dnes bude mať spokojný deň. Povie tomu pyšnému
      pánovi, kto mu syna zvádzal a vyčíta mu všetko, čo mu chcela povedať už dávno. Bude musieť
      dokonale prosiť, ak chce, aby mu pomohla. No, ale nejde si teraz kaziť vôľu. Čo sa vlečie,
      neutečie a príde i pán Fojtík, príde.
   </p>
   <p>
    A prišiel. Korduľa ostro pozrela naň, ale tvrdý výraz tváre hneď sa premenil. Miesto
      strmého, hrdého Fojtíka prišiel starec bledý, trochu nahnutý, s vpadnutými očami. Čo sa s ním
      porobilo? Bože, akí sme krehkí ako tieň, akí slabí ako bylinky! I pomyslela si, čo včera večer
      čítala v Písme svätom o zmilovaní božom a pojala ju ľútosť. Utrela si rýchle ruky a išla
      priateľskejšie oproti Fojtíkovi a povedala mu:
   </p>
   <p>
    „Vitajte, sadnite si u nás.“
   </p>
   <p>
    Hanka stála pri stole a nevedela sa prenadiviť, čo sa s tetkou stalo. Ale radosťou počalo
      jej srdce tuhšie biť. Prišla i ona k Fojtíkovi a srdečným hlasom hovorila: „No dobre, že ste
      už tu, krstný otec.
    <sup>
     [
     <a class="footnote" href="#ftn.id2578923" name="id2578923">
      8
     </a>
     ]
    </sup>
    Čakali sme vás.“
   </p>
   <p>
    A Fojtík si sadol. Hanka mu zavesila na klinec kapsu a dala palicu do kúta. Čakali, že
      dačo bude hovoriť, ale nedajbože z neho slova. Len to povedal, že prosí si vody. Položenie
      bolo pre neho ťažké. Snáď by mu bolo lepšie, keby ho Korduľa bola privítala výčitkami a
      zvadou. Ale prišiel k nim a ony tak zvláštne ho prijímajú; zaseklo mu reč, nevedel ani slova
      povedať.
   </p>
   <p>
    Začala najprv Hanka. Pýtala sa:
   </p>
   <p>
    „A zdravá prišla včera krstná mať domov?“
   </p>
   <p>
    „Chvalabohu! Len keby toľko toho trápenia nebolo.“
   </p>
   <p>
    „No, veď to prejde. Len si to neberte k srdcu. Ľudí zastihne nešťastie a zas sa to
      napraví. A nie ste hladný?“
   </p>
   <p>
    „Nie, dievka moja, len aby som si odpočinul. Ďakujem ti.“
   </p>
   <p>
    Korduľa vstala a počúvala, čo hovorí Fojtík. Potom prehovorila:
   </p>
   <p>
    „Viem, Fojtík, že vám bolo ťažko prísť k nám, ale my sme toho nie príčinou. Čo sa stalo,
      už sa neodstane. Teraz buďte múdry a neukazujte, že vás čo mrzí. Ja vám nezabudem a neodpustím
      nikomu nič. Ale kto príde ku mne, čo môžem, to poradím. Poradím i vám — ak budete chcieť.
      Povedzte mi úprimne: Prišli ste po radu ku mne?“
   </p>
   <p>
    A hovorila vždy mäkšie, keď hľadela na jeho utrápenú tvár. Fojtík si vzdychol:
   </p>
   <p>
    „Veru by som vás prosil, ak by ste nám mohli pomôcť. Odslúžil by sa vám. Verte, až do
      plaču mi ide. Čo mám, všetko z týchto tvrdých rúk. Bola to výplata lebo pre dcéru, lebo pre
      Ondreja. Zháňal som to roky a roky a teraz mám o to prísť. Ak môžete dačo, prosím vás, poraďte
      mi.“
   </p>
   <p>
    „No, no, uspokojte sa; dačo už len urobím. A neopúšťajte sa, nestraťte vôľu. Nebojte sa,
      nedáme vám tu zahynúť, ani vás tu nezačaríme. Teraz vás nechám tu. Hana vám poslúži, čo bude
      treba. Pozrite si, ak budete chcieť, ako nám zišlo a či sa nám vedie statok. Večer sa vrátim a
      potom sa porozprávame o tom ďalej.“
   </p>
   <p>
    Korduľa sa zobrala preč, Hana vyšla na dvor nakŕmiť húsky a Fojtík zostal v izbe sám.
      Nevedel, čo sa s ním robí. Čakal výčitky, tvrdé slová a tu ho privítali priateľsky, so
      sústrasťou. Čo sa to robí? Bol by býval rád, keby sa bol mohol vyhovoriť, pokajať, ale
      nemohol. Tá trpkosť a ľútosť v duši zostávala mu celá. Vstal a pozrel von oblokom. Tam Hana
      schýlená zhovárala sa s húskami a dávala im z ruky jesť. Pozrel na ňu lepšie. Postava obvyšná,
      zdravá, tvár pekná, oko čierne, žiarivé, ústa usmiate a tie pohyby údov, že radosť sa na ňu
      pozrieť. I vyšiel von a pozeral, ako a čo to tu okolo hospodárstva vyzerá.
   </p>
   <p>
    „Pozrite, krstný otec, máme ich šestnásť,“ chválila sa Hanka, „a držia sa nám dobre
      všetky.“ I ukazovala na kŕdeľ džavotajúcich žltastých húseniec, naťahujúcich oproti starej
      vodorovne krky.
   </p>
   <p>
    „Nuž a načo je vám to, dievčička, toľko?“
   </p>
   <p>
    „No, čosi predáme a dačo minie sa doma. Na jeseň chodia húskari od Myjavy a poberú to ako
      med.“
   </p>
   <p>
    „A kravy už vyháňate?“ pýtal sa Fojtík.
   </p>
   <p>
    „Veru nie. Nemá kto pásť a i tetka nechce. Len čo sa tu okolo napasú, sú celý rok v
      maštali.“
   </p>
   <p>
    A zvrtla sa, otvorila stajňu a povedala:
   </p>
   <p>
    „Teraz máme len troje. Jednu kravu sme nedávno predali. Majú nám z Vadičova doviesť, tam
      máme na paši.“
   </p>
   <p>
    Fojtík obzeral a z tváre mu bolo vidno, že mu je to po vôli. Potom vyšiel von. Dievča ho
      obzrelo a povedalo:
   </p>
   <p>
    „Krstný otec, ale predsa by sa vám zišlo dačo zjesť, ste dáky preblednutý.“
   </p>
   <p>
    „To od starosti, dievka moja. Moc sa toho dohrnulo na mňa. A ani mi nejde nič na chuť. V
      žalúdku mi čosi ťažie.“
   </p>
   <p>
    „No dočkajte. Tetka má akési pálené so zelinkami, čo sú od žalúdka, dosiem vám.“ A zvrtla
      sa tým svojím pôvabným spôsobom a doniesla Fojtíkovi akéhosi nápoja, žltkavého, jasného, že sa
      až tak triasol, keď ho vypil.
   </p>
   <p>
    „Však je to horké?…“
   </p>
   <p>
    „No, ani blen, ale ma i hreje v žalúdku. Čo sú to za zeliny?“
   </p>
   <p>
    „Veru vám neviem povedať, to si tetka robí sama. Ale to bude slivovica a v nej močený
      horec, orech, hrdá barka a to ľuďom pomáha.“
   </p>
   <p>
    Fojtík si vyšiel potom za humno. Napchal si fajku, ľahol si na trávu a premýšľal. Veru
      skutočne, tak mu dobre robili tie kvapky. I pýtal si potom ešte sám za kalištek.
   </p>
   <p>
    A keď mu dievča zas donieslo, rozviazal sa mu jazyk a hovoril, hovoril ako starý známy o
      všetkom. A tak mu bolo dobre. A keď sa požaloval Hanke a táto ho počala tešiť a vyhovárala mu
      z hlavy myšlienky, tak mu bolo ľahko na srdci. Hľa, mal som už dávno prísť, veď sú to dobrí
      ľudia, a ako im ublížil. Až sa pomkol, aby mu dievča nezbadalo tieto myšlienky na tvári, a
      bolo mu tým ľahšie, že ho vidí pred sebou, veselé, usmiate.
   </p>
   <p>
    „No, rád som, Hanka,“ povedal jej nevdojak, „že som k vám prišiel. A veru išiel som ťažko.
      Ako na horu Kalvárie. Starému človekovi už odpusť, všetci sme chybní. Však vieš, čo myslím,
      nehnevaj sa.“
   </p>
   <p>
    A potom po chvíli, keď Hanka nevedela zo seba vydať slova, akoby zahováral, pýtal sa:
   </p>
   <p>
    „A teraz, keď ste si už odbavovali prácu, čo robievaš?“
   </p>
   <p>
    „Chodievame s tetkou na machy a neskôr, keď zeliny rozkvitnú, na zeliny a korene. Tetka
      predtým chodievala sama, ale dnes je už staršia, volá i mňa, aby som sa dačomu priučila. To si
      nazbierame na celú zimu, aby nám to až do jari vytrvalo. Ľudia chodia často, minie sa toho
      moc.“
   </p>
   <p>
    Slnko sa už skláňalo nad zborovské hory a Fojtík tak sa vžil do rozprávky, že mu neprišlo
      ani na pamäť pýtať sa po Korduli. Ba zabudol i na Lodno, i na svoje trápenie. Hanka musela
      odísť za prácou a on si ležal tam na tej krásnej Poľane, akýsi uzmiernený, stíšený sám so
      sebou. Tak mu bolo ľahko na duši, ako keď malé dieťa posadia do záhrady medzi rozkvitnuté
      hrady a ono nevie, na ktorý kvet má prv siahnuť, lebo na ktorý pozrie, každý sa mu zdá krajší.
      Už sa večerilo, keď spoza humna kmitla sa nahrbená postava Kordule a za ňou šuhaj so zelenými
      výložkami a hlucháním perkom za klobúkom. Korduľa postála, potom vošli dnu. Hanku našli
      vyhriatu pri ohni. Pozrela hore a skoro od prekvapenia by bola vykríkla. Za tetkou stál
      Ondrej, vysmiaty, blažený, trochu s nahnutým klobúkom nad oči. Privítala ho a utekala po otca.
   </p>
   <p>
    „Krstný otec, Ondrej prišiel,“ hovorila a kývala naň.
   </p>
   <p>
    Fojtík vstal a ponáhľal sa do izby.
   </p>
   <p>
    „Vidíte, doviedla som vám ho; bude vám v noci treba. I po Fojtíkovú som poslala,“ hovorila
      Korduľa a potom sa obrátila k Hanke a rozkazovala jej:
   </p>
   <p>
    „Dievčička, dnes musíš sama večeru navariť. Ja nebudem mať kedy. Iď a znes klobásky z
      povaly a uvar ich v kapustnici. A vy, Fojtík, dačo si vypijete; mám tu kvapky od žalúdka,
      dobre vám spravia.“
   </p>
   <p>
    „No, veď mi už Hanka dala; vypil som dva kalíšky.“
   </p>
   <p>
    „I Ondrejovi nezaškodí, a keď si vypije ešte jeden, bude vám hneď ináč svitať v hlave.
      Alebo vám uvarí Hana páleného so slaninou. Hana, Hana!“ volala na dievča. „Navar Fojtíkovi
      páleného. I krstnej materi sa zíde, keď príde uzimená.“
   </p>
   <p>
    Fojtík sa bránil a usmieval. I on bol z tých, ktorí „nevylievali“. Naučil sa to po
      jarmokoch. Pravda, nie za svoje. Načastovali ho ľudia dosť, lebo ho znali a často s nimi
      kupčieval. Ondriš bol inakší. Keď prišla Korduľa, našla ho už pri „kvapkách“.
   </p>
   <p>
    „Vidíte, tetka, ja sa nedám tak núkať ako otec. A veru sú dobré.“
   </p>
   <p>
    „No, to ja viem, že nevyleješ. Ty budeš tiež ako morské oko,“ karhala ho Korduľa, ale tvár
      sa jej smiala a potom ho ešte sama ponúkla: „Na, vypi, prešiel si sa.“
   </p>
   <p>
    Ondrej bol celkom inakší ako Fojtíkovci. Nevedel sa nahnevať a kto sa naň hneval, toho
      veru skoro udobril svojím smiechom a žartovnosťou. I teraz ani si nevšimol, že ho Korduľa
      karhala, že nevyleje, ale povedal:
   </p>
   <p>
    „No, tetka, a keď som u vás ležal, kaľko ráz ste ma ponúkali a nechcel som?“
   </p>
   <p>
    „Hej, ale si nevylial, čo?“
   </p>
   <p>
    „No, akože vyliať také kvapky, čo ste vy robili a čo tak ľahčia na srdci. No, ale viete,
      musíte si teraz vypiť so mnou i vy, aby nám bolo na lepší úžitok.“
   </p>
   <p>
    A chytil Korduľu okolo pása, že táto sa mu nevedela vybrániť. Len zdvihla obe ruky a išla
      mu s nimi do tváre.
   </p>
   <p>
    „Joj, ty bohaprázdne stvorenie, keď ty nemáš so starými ľuďmi pokoj,“ kričala stará, a
      Hanka i starý Fojtík sa smiali.
   </p>
   <p>
    „No, ty jašo, nikdy inakší nebudeš. Bol si jašom a budeš, kým ťa bude kus. — Ale prosím
      vás, opáľte ho dačím, prevráti vám celý dom,“ hundral otec, ale zo srdca mu to nešlo, a
      Korduľa ušla pred ním k ohnisku.
   </p>
   <p>
    „Joj, nechajte, tetička, veď ja to už dovarím,“ bránila sa Hana.
   </p>
   <p>
    „No, veď si ešte dosť oči napáliš, mne to už prejde; iď radšej a poznášaj z povaly, čo som
      ti povedala.“
   </p>
   <p>
    „Nie, nechajte, ešte by sa mi vysmievali, že neviem večere navariť. Aj po večeri je ešte
      kedy. Pozhovárajte sa radšej s Fojtíkom.“
   </p>
   <p>
    A stará voľky-nevoľky musela odísť. Sadla si k Fojtíkovi a rozprávali sa dlho o tom
      jarmoku a ako stratil tie peniaze.
   </p>
   <p>
    Ondriš zatým zatáral sa zas k ohnisku a pokúšal Hanu. Len kedy-tedy dvoje očí pozrelo na
      seba dôverne, oddane a v tom pohľade bol ich celý život, celá budúcnosť, celá radosť i viera.
      Hankine oči svietili akousi tajomnou, hlbokou žiarou, bolo v nich všetko, čo si duša jej o
      šťastí vysnila a Ondrej — ten to nebral tak vážne, len jej pošepol:
   </p>
   <p>
    „Ty divoch, nezabudla si na tú peknú hájničku?“
   </p>
   <p>
    Čo bolo jemu po stratených peniazoch otcových! On to videl tu, sedí tu s ním zoči-voči,
      príde i mať, no bližšie je k svojim snom — akoby sa mu bolo prisnilo. Hľa, keď si myslí, ako
      to bolo, keď otec celý bez seba nadával, hromžil, že ho tu zaviedli, začarovali. Ako zúrila
      Korduľa, ako plakala Hanka a teraz — no bodaj vás i s paroháčmi, bol to veru múdry človek, čo
      mu ich popchol. Čo on potrebuje? Má službu; ale tento divoch, no divoch je — ale počkaj, veď
      ty skrotneš… Takto si snoval svoje lúzne sny. A keď sa dievča dívalo naň a dívalo sa ešte, keď
      zdvihol prst i hrozil jej a keď jej nechcel povedať, ale len pošepkať — táto zas nechcela,
      pustil sa do smiechu, že sa i starí obzerali. — No bolo mu v duši pokojne, sladko, že by bol
      výskal od radosti.
   </p>
   <p>
    Vonku bolo počuť kroky. Dvere sa otvorili a vošla Fojtíčka.
   </p>
   <p>
    „Jaj, ľudia boží, idem o tri dychy. Bola som v strachu, že sa starému dačo stalo…“
   </p>
   <p>
    „Nie, Fojtíčka, ale budete nám treba. Nechcela som to odkazovať od cudzích. Sadnite si u
      nás, odpočiňte si,“ hovorila Korduľa. A skoro jej bolo ľúto, keď pozrela na tvár stareny,
      ustaranej, ustatej. Potom neskôr doložila:
   </p>
   <p>
    „Pôjdeme tej noci ešte ďaleko. Zložte sa, oddýchnite si a vypite z týchto kvapôk, to vás
      posilní.“
   </p>
   <p>
    Fojtíčka pozrela na muža. On bol spokojný a akýsi vžitý do svojho osudu díval sa na ňu:
   </p>
   <p>
    „No, vypi, Zuzka, mne to dobre urobilo…“ Prišiel k nej i Ondrej a pohladkal ju. Usmieval
      sa na ňu a díval sa jej svojím dobrým okom do tváre. Matkine oči zasvietili radosťou:
   </p>
   <p>
    „No, i ty si tu, ty vetroplach? — Nesprevracal vám celý dom, prosím vás?“ pýtala sa
      uspokojená, že ho vidí. „Keď k nám príde, ani mu konca nevieme…“
   </p>
   <p>
    A zatým Hanka spratala zo stola a doniesla večeru. Noc rástla, Korduľa javila
      nespokojnosť, rozčúlenosť, šepkala často Hanke a i vychodila s ňou von. Fojtíkovci sedeli
      zanemení za stolom a čakali, čo bude. Starý kedy-tedy zaškúlil na Korduľu a čítajúc z jej
      vážnej tváre, že sa chystá k osudnej práci, čakal v strachu, čo sa bude robiť ďalej. Korduľa
      skutočne robila ďalšie prípravy. Tvár jej ostarela a nadobudla ostrého výrazu. Oko sprísnelo,
      vráže sa jej prehĺbili, zostala mlčanlivá. I povedala:
   </p>
   <p>
    „Deti božie, už som ostarela a pre vás už nepremením poriadok, ktorý sa mi vryl v dušu.
      Sadnite si a modlite sa. Čakali ste tu bohviečo, ale nebojte sa, začneme to s bohom, ako
      všetko treba začať na tomto svete. I načúvajte.“
   </p>
   <p>
    A zas vzala svätú knihu a čítala tam veci, ako boh zhováral sa s vyvolenými prorokmi a
      zasielal od nich výstrahu národu izraelskému, že Fojtíkovi vlasy vstávali na hlave. Nikdy o
      tom ani nepočul, ani nechyroval. Fojtíčka so zloženými rukami a sklonenou hlavou počúvala, keď
      Korduľa čítala sedem blahoslavenstiev, kde Spasiteľ hlásal národu, že blahoslavení sú tichí,
      pokorní, chudobní duchom atď., a všetkým tým, ktorí sa budú držať podľa jeho príkazu, sľuboval
      slávu večnú. A zakľúčila rozjímanie, chytiac druhú knihu, vrúcnou večernou modlitbou,
      odporúčajúc seba i prítomných do ochrany, milosti a milosrdenstva božieho a aby on strážil a
      bdel nad nimi a ochraňoval ich od všetkého zlého.
   </p>
   <p>
    Skrúšene načúvali prítomní jej chvejúcemu sa hlasu, a keď dokončila, ešte dlho zotrvali v
      zadumaní.
   </p>
   <p>
    „No, a teraz začneme,“ vstala Korduľa a obrátila sa k Fojtíkovi. „Vidíte, Fojtík,
      všelijako je to na svete. Hlavná vec je poznať ľudí a vedieť využiť ich slabosti. Sú veci
      tajné na svete, ktorým každý neporozumie a sú veci, ktorým duša smrteľná vôbec neporozumie.
      Ako si veci svoje teraz spravím ja, to nepoviem — tajnosti svoje vyzrádzať nebudem. Len
      hovorím, robte tak, ako vám poviem, poslúchajte, čo rozkážem. Ide o vás, a nie o mňa. Keď
      pôjdete so mnou, nebojte sa. Začínam s bohom i končím s ním. Čo príde pomedzi to, je moja
      tajnosť, vy počúvajte, lebo ináč neručím vám za nič… A teraz, Fojtík, staňte si naprostred
      izby a ja budem robiť svoje výpočty. Nebojte sa, poďte, lebo čas uchodí…“
   </p>
   <p>
    Fojtík vstal a ako socha zastal naprostred izby. Korduľa vzala do ruky starú hrubú knihu a
      čítala nezrozumiteľné vety z nej. Obchádzala ho, postála, potom vzala kriedu, robila čiary a
      uhly okolo neho. Zadívala sa do knihy a zastala, kde sa jej uhly schádzali. A na tomto bode
      stála dlho, potom kývla Hane, táto doniesla riečicu, mumlala nezrozumiteľné slová a začala ju
      krútiť. Ako riečica zastala, Korduľa hneď znovu robila čiary a vymeriavala. Po dlhom výpočte
      povedala: „Znaky sú dobré, budem hľadať ďalej, len teraz pozor, čo komu poviem.“
   </p>
   <p>
    „Ty, Ondrej, vezmeš si flintu a valašku a daj pozor, keď kývnem rukou, vtedy zahvizdneš a
      vystrelíš. Tu máš kožuch a baranicu. Tvár si začierniš uhľom a pery touto červenou farbou, ale
      daj pozor, aby si tak robil, ako hovorím. A vy, Fojtík, oblečiete turoňa. Keď skočím k vám,
      vtedy papuľou zatiahnete, aby to dobre klepalo. A vy, Fojtíčka, musíte sa tiež preobliecť a
      tvár začierniť. Len to už pretrpte — veď to bude pre vaše dobro.“
   </p>
   <p>
    I zobrali sa. Oddola podúval teplý južný vietor a obloha bola zachmúrená. Bola tma. Hanka
      zamkla dvere a rýchlym krokom náhlila sa za ostatnými. Ondrej počkal na ňu. Išli spolu. A
      šepkal jej: „Ty dobré srdce moje, snáď tie nešťastné peniaze budú príčinou nášho šťastia.“
   </p>
   <p>
    Dievča zostalo povoľné, pritúlilo sa k šuhajovi, len si zhlboka zavzdychalo.
   </p>
   <p>
    Išli popod horu. Vietor tajomne, úzkostlivo hučal. Korduľa znala každý spád a idúc
      popredku, upozorňovala, ako majú stúpiť. A hovorila ako spod zeme, temno, duto. Na Poľane bolo
      ako na cmiteri a clivota, tma, smutno, clivo, akoby rástlo nad i pod nimi. Fojtíčka išla ako
      stroj za mužom a tento si hlboko povzdychol.
   </p>
   <p>
    „Kam to ideme?“ pýtal sa ticho Fojtík, „Veď sme už skoro pri Janigových salašoch.“
   </p>
   <p>
    „No, ďaleko sa vám zdá?“ riekla Korduľa. „Pochodili ste od Varína až po Jablonkov a
      neželeli ste cesty. Len buďte trpezlivý…“
   </p>
   <p>
    Išli nemo za ňou. Zo salaša občas zažiarila vatra. Konečne zastali. Korduľa zašla medzi
      borovčie a hovorila:
   </p>
   <p>
    „Ty, Ondrej zahvizdneš, ale len vtedy, keď ti dám znak, a vy, Fojtík, len potom smelo za
      mnou. A ako prestanem, potrhnite povrazom, aby ten turoň hodne otváral ústa. Ondrej bude za
      nami, nestane sa nám nič. Nebojte sa.“
   </p>
   <p>
    Potom povedala ženským: „Vy len stojte ako sochy a dívajte sa, čo sa bude robiť…“
   </p>
   <p>
    Bača Janiga ticho odpočíval na huni a čakal valacha, ktorý bol zašiel podvečer do Lodna.
      Ležal podopretý o lakeť a fajčil. Keď vatra zhasínala, nahádzal na ňu smolienok a díval sa do
      ohňa. Mal na sebe zamastený kožuch bez rukávov. Na hrudi roztvorený a v obnaženej ruke držal
      papek, s ktorým pošparchal kedy-tedy vo vatre. Vlasy splývali mu až po šiju a spod silných
      obŕv vyzeralo dvoje ostrých očí. Rozmýšľal práve o tých peniazoch. Pomaly utichujú reči, on
      pekne-krásne sa raz stratí, premení peniaze a potom sa už nemusí báť. Ale nemohol sa zbaviť
      istého strachu, ktorý sa rodil a zomieral tam v duši a znepokojoval ho. Veď predsa to neboli
      jeho peniaze; mal ich vrátiť. Fojtík mu je starý kamarát i rodina…
   </p>
   <p>
    Dovôkol bolo ani v rohu. Keď položil na vatru a plamene vyšľahli dohora, okolité borovice
      stáli tam ani začarené čierne postavy, a keď tá hora zastenala, tak mu to až dušou preniklo.
      Čosi tam v hĺbke duše mu hovorilo, že zle robí, obťažuje svoje svedomie ťažkým hriechom; ale
      hodil hlavou akoby na svoje uspokojenie a rozmýšľal ďalej.
   </p>
   <p>
    Na Poľane povstal vietor. Zahučali hory, zahučali lesy, a ten huk tak ťažko dopadal na
      jeho dušu. Tma hustla a akoby z dolín, z hôr vychádzala a valila sa na kolibu. Akási tieseň,
      osirotenosť, pocit samoty ovladúvali ho. I sadol si a nahádzal smoliarov na vatru, aby to
      praskalo, syčalo, aby bolo veselšie. Nevdojak mu prišli na myseľ mladé časy, ako raz v ponôcke
      za koňmi skoro sa mal utopiť, keď ho vábil svetlonos a sotva ho živého potom doviedli domov. A
      v Bažiarni len-len že životom vyviazol, keď ho predstala poludnica, a ležal potom mesiace. A v
      súvise s týmito myšlienkami oživli v ňom rozpomienky na mladosť. Šuhajci z Oščadnice, Zborova,
      z Kubiny a z okolia sa poznali. Tu v krčme, tu na veselí. A každý z nich chcel byť „najlepším
      chlapcom“. Poprali sa, zmierili sa a známosť vyvinula sa v nich, že svoje junáctvo počali
      prevádzať i na majetkoch spolublížnych. Tu i tu z dvora zhynula jalovica, zo salaša tiež. Ale
      nikto si to tak veľmi k srdcu nebral. Jeden mesiac zhynulo jemu, na druhý mesiac oškodený už
      mal zas svoje chvosty späť. Kúpil si vraj v Živči alebo v Rajci, v Poľskej jalovičku, až tu z
      Terchovej, Zázrivej išli chýry, že tam dakomu kravu alebo junca ukradli. Kto si ju našiel,
      vzal si, súdov nebolo. Nech si ju hľadá, myslel si každý a vec bral, akoby sa to samo sebou
      rozumelo. Hej, čo sa on nachodil po takýchto výletoch! Až ho tam v Istebníku privrzli — no ale
      to bolo i strašné. Nikdy viac odvtedy nohy nevyložil z domu, a starý Hermann i so ženou keď sa
      mu dakedy prisnili — vždy ho nešťastie stihlo.
   </p>
   <p>
    A tá tma zas akoby rástla pred ním. Akoby sa celé sudy váľali, čierne, duté a videl tie
      znetvorené ťahy, tú šedivú bradu a tie zľakané oči zabitého krčmára, ako hľadia naň a hrozia
      mu.
   </p>
   <p>
    Zima mu prešla telom. Oči vystúpili navrch; sadol, nahádzal dreva na vatru.
   </p>
   <p>
    Plamene vyšľahli do výšky, Janiga díval sa do hustej hmly; vtom tiahly, ostrý hvizd a
      biela, rastúca, nížiaca sa príšera pred ním.
   </p>
   <p>
    Seklo v ňom, že sa nemohol hnúť z miesta. Akoby ho zaťalo v ľadví. Strach ho objal. A nad
      tou bielou postavou s čiernou tvárou akoby sa vznášali krvou zájdené oči žida Hermanna a dolu
      visela sivá, vetrom hýbaná jeho brada.
   </p>
   <p>
    Vatra blčala vysoko. Plamene siahali dohora, smolenice syčali. Janiga s vytrešteným zrakom
      sa díval, čo sa vonku robí. Príšera rástla. Díval sa, videl, má iba hlboké jamy pod čelom, očí
      nič a žltkavé zuby. — Blížila sa k nemu, nížila sa, napred tá tvár s jamami pod čelom a zubami
      sčernetými, a keď prišla až k samému Janigovi, tupo, ako spod zeme znel dutý hlas:
   </p>
   <p>
    „Sčítané sú dni tvoje a miera skutkov tvojich dovŕšená. Pôjdeš pred súd, Janiga, a podľa
      tvojich skutkov budeš súdený. Stroj sa, veľké sú tvoje hriechy — tá posledná cesta bude dlhá,
      trápna.“
   </p>
   <p>
    Zaškvrčali smoliare na vatre a plamene vetrom rozduchované vyšľahli znovu hore. Janiga
      hrôzou zmorený sadol a zas sa skrčil dolu. Tvár mu zosinela, díval sa len pootvorenými očami a
      hľa, vidí za mátohou mládenca so zelenými výložkami,
    <sup>
     [
     <a class="footnote" href="#ftn.id2579770" name="id2579770">
      9
     </a>
     ]
    </sup>
    čierneho ako noc, iba pery červené, rožky mu čnejú dohora a z očí akoby mu hady
      vyskakovali.
   </p>
   <p>
    I učupil sa, zohol sa v klbko a dlhé vlasy zastreli mu tvár… Nevedel slova vydať zo seba.
   </p>
   <p>
    Biela postava zas sa vzdialila od neho na pár krokov, hora zastenala, mládencovi so
      zelenými výložkami akoby sa boli otvorili ústa.
   </p>
   <p>
    Janiga trnul, čakal…
   </p>
   <p>
    „Nepokradneš!“ znelo ďalej ťažkým výhražným hlasom. „Stroj sa skladať účty zo skutkov
      svojich. Nárek a hriech chodil za tebou… Tam si poviazal v Zázrivej starca a ukradol jalovicu;
      tam ste priviazali valacha k buku a ukradli mu jalovicu, tam v Lutiši vlámal si sa do šentýša
      a okradol žida; zas v Istebníku našli zabitého krčmára a pri ňom tvoju valašku; v Zborove si
      vykopal hrob nemluvňaťa a vzal z neho prst, aby si mohol slobodne zbíjať. V Erdúdke dosiaľ ťa
      spomínajú… no, rozmýšľaj, si blízko súdu božieho…“ A prenikavý hvizd mládenca so zelenými
      výložkami a zatým výstrel — z pušky vyšľahol oheň a Janigovi zdalo sa, že sa zem otvára pod
      ním a z otvoru že vyskakujú živé podoby s ohnivými očami a chcú sa vrhnúť naň.
   </p>
   <p>
    Janigu prechádzal mráz. Bol by najradšej zutekal z tohto miesta, kde bol tak blízko peklu,
      ale nebolo čo robiť. Utekať nemohol, stál ako socha zmeravený.
   </p>
   <p>
    Príšera zas postúpila napred. Tie čierne jamy v očiach, keď sa blížili k Janigovi, akoby
      mu zo srdca ujedali. A zas bolo počuť podzemný, dutý hlas:
   </p>
   <p>
    „A nebolo ti dosť tých hriechov. Ešte si okradol i priateľa, rodinu. Kde sú peniaze
      Fojtíkove, čo si našiel na prahu u Jáchima v Lieskovci?“
   </p>
   <p>
    Fojtíkovi podlomilo kolená. Tá tma dovôkol, to hučanie hory, desivá chvíľa, v ktorú tak
      ťažko vyznievali ťažké hrozby Korduline, to všetko by bol ešte zniesol. Ale teraz Korduľa
      obviňuje Janigu zrovna z krádeže; pýta od neho peniaze, jeho peniaze, o ktoré tak tajomným
      spôsobom prišiel, za ktorými sa toľko nachodil, že ho skoro až k smrti priviedli. Teda Janiga
      by mu ich bol vzal? Ten Janiga, s ktorým za mladi… no, jeho kamarát i rodina? V hlave mu
      začalo hučať, svet krútiť sa dovôkol. Bol by spadol tam na mieste či hromovým prekvapením, či
      ustrnutím. Len potrhol silno povrazom, hlava turoňova počala klepať a červený dlhý jazyk
      vyskakoval jej von a stál ako soľný stĺp…
   </p>
   <p>
    „Netaj, nič nezatajíš. Ratuj svoju dušu! Si už starý, jednou nohou v hrobe,“ znel ďalej
      hlas. „Naprav hriech… pozri, o rok tak budeš vyzerať ako ja. Kde sú peniaze Fojtíkove? Či
      chceš mať ešte okrem toho Hermana i druhú dušu, ktorá by ti nocami zaľahovala na prsia? Kde sú
      peniaze Fojtíkove? Pýtam sa ťa, kde sú?“
   </p>
   <p>
    A vietor zas zaskučal v lese, po dolinách, a na baču akoby sa bola bieda celého sveta
      váľala.
   </p>
   <p>
    „Nepokradneš!“ znelo mu v ušiach a zdalo sa mu, že sa tým slovom celá Poľana ozýva. Tá
      tma, ten nepokoj duše, to hrozné položenie — nevedel, či má preraziť stenu a utekať a či má
      stáť. Ale nohy mu boli ako zdrevenené, ruky mŕtve, nemohol sa pohnúť.
   </p>
   <p>
    „Neujdeš súdu, všetko viem. Všade som, počujem všetko. Neschováš sá predo mnou. Čo by si
      sa pod zem zakopal. Ale ty sa nezakopeš, ty si múdry, ty zakopeš pod zem radšej peniaze.
      Myslíš, že neviem, kde sú? Mýliš sa.“ A postava skočila rýchlo napred, hodila motyku pred neho
      a zas odskočila.
   </p>
   <p>
    „Tu ich máš pod prahom zakopané!“ vykríkla. „Modli sa, pokor sa bohu, kajaj sa… dni tvoje
      sú spočítané a len milosrdenstvo božie je veľké…“
   </p>
   <p>
    A vtom prebehla popred pahrebu postava, že Janigovi zatajovalo dych. Čierna, vysoká,
      niesla kríž pred sebou a hlavu mala konskú. Papule sa jej otvárali doširoka a z hrdla jej
      trčal červený jazyk. Žlté oči akoby sa boli krútili hnevom… Z vatry zdali sa bačovi vyšľahovať
      ohnivé hady. Zastenal, stočil sa do klbka v zúfalosti a vtom zaznel mu hlas:
   </p>
   <p>
    „Rúhaš sa bohu, až kým ti údy neskamenejú a srdce nesčernie!“
   </p>
   <p>
    Zaznel výstrel, ozval sa v hore, príšera skočila prudkým krokom k Janigovi a z úst
      vyšľahol jej oheň…
   </p>
   <p>
    A do posledného záhybu duše otrasený bača vstal ako stroj, chytil motyku a začal kopať
      pred prahom…
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2578400" name="ftn.id2578400">
        6
       </a>
       ]
      </sup>
      Jedlo.
     </p>
    </div>
    <div class="footnote">
     <p>
      <sup>
       [
       <a class="para" href="#id2578797" name="ftn.id2578797">
        7
       </a>
       ]
      </sup>
      S turoňom chodieva mládež v Starej Bystrici koncom fašiangov po dedine. Turoň je
          predstava zo staroslovanského mýtu. Šuhaj, ktorý ho predstavuje, oblečie na seba dlhé
          čierne rúcho, na ktorom je pripevnená, dedinským umelcom zhotovená, konská hlava s
          červeným jazykom. Hlavu drží na palici, k hlave pripevnené rúcho je také dlhé, že
          patričnému siaha až po päty. S turoňom chodiaci behajú po dedine a vyberajú všade
        dary.
     </p>
    </div>
    <div class="footnote">
     <p>
      <sup>
       [
       <a class="para" href="#id2578923" name="ftn.id2578923">
        8
       </a>
       ]
      </sup>
      Na tých stranách, keď dakto chce prívetivo osloviť dakoho, povie mu „krstný otec“,
          ženskej „krstná mať“.
     </p>
    </div>
    <div class="footnote">
     <p>
      <sup>
       [
       <a class="para" href="#id2579770" name="ftn.id2579770">
        9
       </a>
       ]
      </sup>
      Náš ľud si tak maľuje čerta.
     </p>
    </div>
   </div>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2579967">
       </a>
       8
      </h2>
     </div>
    </div>
   </div>
   <p>
   </p>
   <p>
   </p>
   <p>
    A zasvietilo sa zas v oknách na Poľane a keď Korduľa i Fojtíkovci vošli dnu, Hanka ich už
      čakala s usmiatou tvárou. Na Fojtíkovi nebolo znať únavy. Či radosť, že prišiel k peniazom, či
      vyplnenie dajakej tajnej túžby — no, kto by vedel? Prišiel do izby s radosťou na tvári a bol
      by zavýskal od radosti.
   </p>
   <p>
    Stará Fojtíková zložila ruky a pobožne, mäkko hľadela pred seba.
   </p>
   <p>
    „Boh vám to odplať, kmotra,“ hovorila tichým hlasom. „Odslúžili ste sa nám za zlé dobrým.
      No ja nemôžem za to. Tuto, tento môj starý, mnoho ráz ho rozum a pýcha podchytí — no,
      nehnevajte sa… ale boh vám to zaplať… Ani tie peniaze nestoja za to, čo som vystála. Budem vám
      do smrti povďačná a urobím vám vždy po vôli, čo vám len z očí vyčítam.“
   </p>
   <p>
    I Fojtík vstal… aby dačo povedal. Stál však ako zahanbený chlapec. Korduľa ho predišla…
   </p>
   <p>
    „No, dajte tomu pokoj; stalo sa. Išlo o to pomôcť vám, nuž kresťanská povinnosť. Som rada,
      že som pomohla. Ale teraz je už nad ránom; ustatí ste, ľahnite si a vyspite sa.“ I kývla, aby
      si išli ľahnúť.
   </p>
   <p>
    Hanka s Ondrejom sedeli na lavici pri sporáku. I on i ona boli už v živom rozhovore a ani
      sa im nesnívalo o tom, čo starí hovoria. Ale smiali sa z duše. Obaja boli totiž čierni ako
      muríni.
   </p>
   <p>
    „To nejde tak, kmotra,“ povedal Fojtík. „Ja som ozaj ustatý, už dajteže mi trochu tých
      kvapiek a potom vám poviem, čo mám na srdci.“
   </p>
   <p>
    A Hanka bola už hore a postavila fľašku pred Fojtíka.
   </p>
   <p>
    „No, hľa, akého dobrého krčmára máte. No, ale ponúkni i Fojtíčku,“ hovorila Korduľa.
   </p>
   <p>
    „Kmotru — moju kmotru,“ prihovárala sa Fojtíčka, „i vy si upite a nebuďteže taká… veď sme
      nie cudzí…“
   </p>
   <p>
    Fojtík vstal a povedal: „Ešte i ja mám slovo k vám, kmotra Korduľka, a z toho budú dve.
      Bolo horšie a nebolo zle. Lebo sme ľudia a nie hory. Hory sa neschádzajú, ale ľudia. Ja som
      chybil, zhrešil, uznávam to. Nehnevajte sa na mňa. Naprávam svoju chybu, ako môžem. Pozrite na
      tamtých dvoch,“ ukázal na lavicu pri sporáku. „Zdá sa, že sú si nie cudzí. Že viete čarovať,
      to hovorí celý svet. Ale že vie i tamtá striga Hana, to vie môj Ondrej. Nuž hovorili ste, že v
      mene božom začínate. Viem, presvedčil som sa, ale v mene božom chcem dokončiť sám. Neviem, čo
      moja stará, ale nebude proti tomu. Ale prosím vás na uznanie našej vďačnosti — neodoprite nám
      to… oferujte to vaše dievča Ondrejovi. Naša vôľa bude pri tom. — No, Zuzka, povedz i ty, čo
      myslíš, a boh bude tomu rád…“
   </p>
   <p>
    Fojtíčka vstala a išla k Hanke. Objala ju, zahanbenú, sčerveňanú a držala ju v náručí. „To
      bude naša dcérka, kmotra — nedám ju a robte, čo chcete,“ povedala smelo, tvrdo, „naša, naša…“
   </p>
   <p>
    A Ondrej, ako vo videní, stál nad nimi. Nikto nikdy nevidel ho blaženejšieho,
      šťastnejšieho a jeho Hana v objatí matkinom tak nevinne, túžobne dívala sa naň…
   </p>
   <p>
   </p>
   <p>
    Snáď som pri konci s povinnosťou poviedkára. Veď mi nešlo tak o postavenie protív, ktoré v
      živote často narážajú na seba, ako o ich vyrovnanie a hlavne o načrtanie duševného názoru, v
      ktorom ten môj dobrý slovenský ľud žije a pohybuje sa. Ale predsa nie; ešte som dlžen i tým
      milým postavám, o ktorých som rozprával a osobne poznal, i mojim čitateľom jeden obrázok,
      ktorý mi nezmizne z duše a na ktorý si spomeniem, len keď ľahko, voľno, lahodne mi v duši.
   </p>
   <p>
    Hľa, medzi horami úzka dolina. Bystrý potok valí sa nadol a vlnky hrajú sa mu na hladine.
      Povrch vody čistý, zelenkavý, len kde-tu zbelie, keď vlnka narazí na skalu, a vystrekne
      dohora. Tam dolu lavička a do hory úzka cesta. Pôda všade vlhká, slniečko málokedy zazrie na
      ňu. Vonia to tu vlhčinou, hubami, smrečím, smolou. Ideš pár krokov hore a zastaneš milo
      prekvapený. Vyjdeš na paseku, obrúbenú dovôkol horou. Tam hore drevená hájovňa, prívetivá,
      útulná, akoby ju z prstienka vytiahol.
   </p>
   <p>
    Je podvečer. Dym z komína rovno dovysoka vystupuje a tratí sa vo výši. Okná, dvere na
      hájovni sú pootvárané. Na paseku sadla už rosa a hora dýše vôňou a všetko akoby sa triaslo v
      zelenkavomodrom ovzduší. Z cesty povyše hájovne ozve sa tupý cvengot zvoncov; statok prichádza
      z paše. Hájnička vyjde von, mladá, usmiatej tváre, s mierom duše na tvári, pekná ako rozvitý
      kvet. Malé dieťa drieme jej v náručí. Vyjde na dvor a kŕdeľ sliepok zbehne sa okolo nej.
      Priťapkajú i húsky, nakrivujú hrdlá a pozerajú na gazdinú, či im dačo nesie. Gazdiná vyčká
      pastierika, položí dieťa do kolísky a ide ku statku; potom sa vráti, sadne na poddomie, nasype
      okolo seba zrna a veselo sa díva, ako sa to hrnie všetko okolo nej, jedno druhé preskakuje,
      kľuje a štípe, len aby sa dostalo ta, kde je najhustejšie nasypané.
   </p>
   <p>
    I trvá dosť dlho, kým sa títo nespokojenci utíšia. Tratia sa pomaly napiť k blízkemu
      žriedlu vody. Kravičky v maštali si už políhali a ticho prežviakajú; na ohništi praská veselo
      oheň a vtom počuť vonku prudké, ostré zahvizdnutie. Hájnička skočí, vezme na ruky dieťa a
      vyjde von. Tam pod horou stojí mladý muž s puškou na pleci, so zelenými výložkami. Žena ide
      naradovaná proti nemu a stretnú sa pri lesnej škôlke.
   </p>
   <p>
    „No, Hanka, čo robíš?“ pýta sa ticho, dôverne a hľadí na ňu, akoby mal v nej celý život.
   </p>
   <p>
    „Vitaj, Ondrejko, som rada, že si už prišiel. Odbývala som práve statok.“
   </p>
   <p>
    A pozdvihne ruky a ukáže mu malé, zdravé a buclaté dieťatko a povie: „Spi.“ Oči jej s
      radosťou a hrdosťou spočívajú na malom chlapcovi a otec celý šťastný kloní sa k nemu.
   </p>
   <p>
    „A nebol tu nikto?“
   </p>
   <p>
    „Nebol, iba mamka sa stavili, keď išli zo zelín. Aj som ich odprevadila až na Poľanu.“
   </p>
   <p>
    „No, keď sa jej to len chce…“
   </p>
   <p>
    „Hja, oni ti už inakšia nebudú,“ odpovedala Hanka a išli domov. Kráčali ticho, spokojne.
   </p>
   <p>
    Na vysokých horách odrážala sa slnečná žiara do červena a tudolu sa už stmievalo. Z hory
      vial chlad a ratoliestky sa triasli, ako keď v duši človeka zrodí sa duma a otriasa tajnými
      jej skrýšami. Tam od Senkova počal vychádzať spoza tmavých hôr mesiac, nastával večer a všade,
      i tam hore vysoko nad horami, i tam dolu v lone čiernych tmavých hôr nastávalo nočné ticho,
      tajomný mier.
   </p>
   <p>
    Ja som videl tento obrázok. Nevymizne mi z duše. Tak často sa pýtam sám seba: „Dobré duše
      moje, žijete ešte?“ Ale vidieť by ich nechcel. Hľadeli by sme na seba už ako po dvadsiatich
      piatich rokoch dávno sa nevidevší, neznámi, zošedivení. Nuž načo si kaziť ilúziu? Drahí moji,
      ak žijete, boh vám pomáhaj!
   </p>
  </div>
 </body>
</html>
