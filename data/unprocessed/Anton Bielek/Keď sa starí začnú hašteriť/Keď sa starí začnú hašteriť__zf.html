<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2522961">
       </a>
       1
      </h2>
     </div>
    </div>
   </div>
   <p>
   </p>
   <p>
   </p>
   <p>
    Starému Chľupovi bolo dobre. Pán boh mu dal všetkého, čo človeku k spokojnému a dlhému
      životu treba; podarené deti, zdravia a vozdajšieho do sýtosti. V dome nechýbalo nič; stajňa
      plná, súseky podobne, kone ako lasice, masla, mlieka, zbožia hojnosť po celý rok. A Chľupek
      vyhral i v tom, že nemusel mozoliť, aby zachoval, čo bol zgazdoval. Syn Martin už tri roky
      vedie mu hospodárstvo sám, on iba čo dozrie, tu-tam porozkazuje, potom zapáli fajku, chodí sem
      a tam, ide na roľu, do záhrady, do dediny, ako sa mu páči.
   </p>
   <p>
    Ale najradšej chodí on do susedov. Jeho suseda volajú Žídkom. Sú známi od mala, bývajú
      vedľa seba, grunt s gruntom, odkvap s odkvapom sa im schádza. A keď počnú sa škriepiť,
      vyzerajú ako dvaja kohúti, keď im hrebene navrú. Kričia, rozhadzujú rukami, hnevajú sa. Ale
      nemyslite si, že im to na priateľstve ujmu robí. Chľupek sa dobre vykašle, tak mu odľahne na
      prsiach, akoby sa lipového odvaru napil, a Žídek — keby nie hádok, ani by sa tak chutne
      nevyspal.
   </p>
   <p>
    Sú oni priatelia starí, verní. Pozrite cez plot do ich záhrad (sú vedľa seba, ako
      stavanie) a uvidíte, že v plote, ktorý ich delí, majú dvierka, aby, keď sa chcú pozhovárať,
      nemuseli okolo. Má to svoju históriu. Stalo sa mnoho ráz, že jeden alebo druhý lapil v dedine
      zaujímavú novinku a tešiac sa, ako bude sused vyvaľovať oči, keď mu ju rozpovie, utekal sťa
      vetrom podšitý záhumním, ale kým obišiel, novinka fuk a on zostal stáť, spravil tvár, akoby
      plánku prehltol, sklonil hlavu, akoby niečo hľadal, a hovoril:
   </p>
   <p>
    „Ale… tento, Ondrej, chcel som ti čosi povedať, ale práve teraz akoby mi to Maga z hlavy
      vystrelila.“
   </p>
   <p>
    Ondrej sa zadíval, hádal, potom začal o inšom; ale sused nebol už dobrej vôle, vždy sa
      vracal na svoje.
   </p>
   <p>
    „Veru, je to pravda, že keď človek starne, tratí pamäť. Starneme, starneme!“
   </p>
   <p>
    „Ale kto, snáď ja!“ a Chľupek sa vypol a usmieval.
   </p>
   <p>
    „Hm ty ako ty, máš druhé zuby a prvý rozum. Ale vieš čo?“ napadlo Žídkovi, „dajme si
      spraviť tuto v plote dvierka. Kto by tam obchádzal.“
   </p>
   <p>
    Chľupek pozrel, ľúbilo sa mu to a onedlho nechodil nikto záhumním alebo cestou do susedov,
      ale záhradou. Tešili sa starí a najradšej tomu boli deti. Keď totiž otcovia prechádzali cez
      spoločné dvierka, kto mohol zazliť Chľupkovmu Martinovi, že on tiež dvierkami naučil sa do
      Žídkov a že… tento… keď mal nejakú novinku, aby sa mu z hlavy nevytratila, povedal ju chytro,
      koho najprv stretol, a že obyčajne najprv stretal Hanču Žídkovie a že neskôr toho povedania
      bolo toľko, že Hanča začala sa červenať, usmievať. To prišlo všetko tak samo sebou, že ani
      nevedeli ako.
   </p>
   <p>
    Koniec koncov vyšlo najavo, že ani tie dvierka nie sú v tom plote na mieste. Aspoň starí
      boli toho náhľadu, a o mladých škoda hovoriť — i ustanovili, že akonáhle bude po žatve, plot
      zrútia, deťom dajú sa zobrať a spravia z dvoch jednu záhradu.
   </p>
   <p>
    Bolo to asi, keď kvitnú lipy. Ako známo, vtedy je u nás najkrajšia časť roka. V nedeľu
      odpoludnia vyšiel si Chľupek do záhrady zdriemnuť si. Ľahol si pod lipu do trávy, ruky položil
      pod hlavu, díval sa, ako to v korune bzučí, ako sa včeličky pasú; potom obišli ho mrákoty,
      usnul. Inokedy zhovárali sa tu so Žídkom, no teraz tento musel do hory, zostal sám a zdriemol
      si.
   </p>
   <p>
    Slnko skláňalo sa pomaly nad hory. Chľupek spal ako v oleji. Nezobudila ho na tvár mu
      dopadajúca žiara, nie muchy, sadajúce na neho. Hodil rukou, šklbol tvárou, driemal ďalej. Po
      chvíli vytrhlo ho zo spania volanie:
   </p>
   <p>
    „Ondrej, Ondrej!“
   </p>
   <p>
    Chľupek sa pohol, otvorí oči, díva sa.
   </p>
   <p>
    Za plotom lakťami opretý stál Žídek a díval sa na neho.
   </p>
   <p>
    „Tak, čo by si sa mal modliť, takto čas kradneš.“
   </p>
   <p>
    „Nemal som čo robiť, pospal som si trochu.“
   </p>
   <p>
    „Veď viem; počuť ťa od humna, tak chrápeš.“
   </p>
   <p>
    „Ozaj, čože, vrátil si sa už z hory?“
   </p>
   <p>
    „Vrátil, a ako.“
   </p>
   <p>
    „Nuž?“
   </p>
   <p>
    „Idem puknúť od zlosti. Pokradli mi jedle, budem mať najskôr súd.“
   </p>
   <p>
    Chľupek vstal, vzal z trávnika klobúk, pošiel k plotu. Chladivý vetrík vial im do tváre.
      Včiel celé roje bzučali v korune, listy hrali sa a šuchotali vospolok. Dovôkol šírila sa vôňa
      lipového kvetu, vôňa rozkvitnutej trávy, vôňa zdravého, sviežeho povetria.
   </p>
   <p>
    „Ale je tu dobre,“ začal Chľupek, dýchajúc plnými prsami. „Je to radosť, taký strom!“
   </p>
   <p>
    „To ja viem. Ale čo bys’ tak počal, keby som ju sťal?“ hovoril Žídek ako žartom a smial
      sa.
   </p>
   <p>
    Chľupek, akoby ho nečakane pretiahol po chrbte, pozrel na suseda a na lipu. Skutočne,
      spoločný plot ukazoval, že lipa je na židkovskom, ale i slepý videl, že plot ide krivo, že
      ten, kto ho robil, zašiel na cudzie a lipa že musí byť, i keď nie jeho, tak aspoň spoločná.
      Nevedel, čo povedať, iba hľadel na Žídka mrzuto. Žídek sa smial ešte vždy. „Musím ho trochu
      podpichnúť,“ myslel si.
   </p>
   <p>
    „Nadarmo cloní a pod stromom tráva nerastie.“
   </p>
   <p>
    Chľupkovi už bolo dosť, ale miernil sa. „Čo mu búšilo do hlavy, keď hľadá zádrapky? Čo
      chce s lipou, ký zlý mu šušká tieto reči?“
   </p>
   <p>
    „Ale neondej, načo tie plané reči. Ani nemáme o inšom hovoriť, čo?“
   </p>
   <p>
    „Hm, no a čo zlého hovorím? Vari len smiem so svojím naložiť, ako sa mi páči.“
   </p>
   <p>
    „S akým svojím? Čo hovoríš, že lipa je spoločná?“
   </p>
   <p>
    „Spoločná, ba povedz odrazu, že tvoja!“ zvolal Žídek a ukazoval na plot. „Neukazuje plot,
      komu patrí?“
   </p>
   <p>
    „Plot? Veru plot, plot. I slepý vidí, že je cez moje vedený.“
   </p>
   <p>
    „Ale tento?“ skríkol Žídek a triasol sa celou silou. „Nuž či sa ja na tvoje lakomím, či ja
      nemám dosť svojho? Ty mi to do očí hádžeš?“
   </p>
   <p>
    „A čo by ti nie, ktože si ty? Načo sa zadrapuješ do človeka? Čo ti tá lipa vŕta v hlave?“
   </p>
   <p>
    „Mne? A čo by mi vŕtala! Ale načo ty hovoríš takú reč, že som ti ja plot cez tvoje
      napravil?“
   </p>
   <p>
    „No a nevidíš, ako ide? Veď ak chceš, i na mape ti ukážem, že to tak nemá byť. A nevieš,
      že si ho robil sám? Ja som bol vtedy chorý.“
   </p>
   <p>
    Ani sám nevedel, ako to povedal. Nemyslel na nič, ibaže v rozmrzení povedal, čo mu na
      rozum prišlo. Pozrel hore a vidiac Žídkovu rozčúlenú tvár, sršivý pohľad, zhriakol sa, že
      predsa nemal mu to povedať.
   </p>
   <p>
    „Tak, teda ty už aj mapy spomínaš; no dobre, buďsi, veď aj mňa bude mať kto obrániť. Ja
      som ti teda viedol plot cez tvoje, ja som ťa ukrivdil, čo som v svojom živote nikomu neurobil.
      No dobre, Ondrej, dávaš mi peknú statočnosť, zapamätaj si to.“
   </p>
   <p>
    „A tak, ty myslíš, že ja ti ubližujem, ale neuhádol si, kmotrík, neuhádol. Ty ideš nič po
      nič na mňa, že dáš vyťať lipu, že je tvoja, že ti to plot ukazuje. To je, ako vieš, veľmi
      múdra reč. Tak sa to robí medzi susedmi? Neraz si ďakoval, keď ti lipový kvet odľahčil na
      prsiach a včeličky medu nanosili. Ale nenazdaj sa, že starý Chľupek dá so sebou packať ako
      chlapec. Nie, vadiť, súdiť sa nebudeme, cudzieho mi netreba, nechcem. Keď je lipa tvoja, podrž
      si ju, ale čo z nej visí nad mojím sadom, to daj odťať, lebo sám uznáš, to tieni a tráva
      nerastie. Budeme takto rovní. Dobre sa maj!“
   </p>
   <p>
    Obrátil sa a odišiel zachmúrený. Nikdy nepočul takej reči od človeka s dobrým rozumom, od
      priateľa, s ktorým toľké roky vo svornosti nažíva. Ale ako to len prišlo? Žídek bol namrzený,
      že mu v hore škodu urobili, a preto si vylieval zlosť na ňom. A keby to stálo zato, ale pre
      lipu. To je rozum! Veď mu ich kúpi po dedine za voz. Keby to ešte ovocný strom, ale lipa!
   </p>
   <p>
    Zašiel do druhého kúta záhrady. Tu mal utešené štepy najrozmanitejších druhov ovocných. So
      Žídkom neraz pochodili celé okolie, aby dostali vrúblik z nejakého ušľachtilého stromu. Aby sa
      uspokojil, obzeral, ako kladú ročné výhony, ako kvitnú. Kedy-tedy hrabol nohou popri pni, či
      sa mravce nedali do koreňa, obracal listy, nezabudnúc škaredý pohľad zaslať k lipe, kde sa so
      Žídkom pohádal. Potom dal si ruku na oči a zadíval sa na stráne, kde sa kravy pásli, na bujnú
      černavú horu a na osenia, ako sa vlnili po planine a ukazovali šedavozelenú farbu rubu.
   </p>
   <p>
    „Hm,“ hovoril si, „myslel, že sa ho zľaknem a utečiem do diery ako myš pred kocúrom.
      Počkaj, dočkáš, starý Chľupek nie je syseľ.“ Z premýšľania vytrhol ho pokrik pastierov,
      vyháňajúcich statok z osenia. Stráň len tak ozývala sa cengotom spiežovcov a pukaním bičov.
      Hodil hlavou a hrozil sa im rukou: „Hé, špaty, keď je to z očí, nevie si rady. Dočkajte, veď
      vás ja vyplatím, keď poženiete popred obloky!“
   </p>
   <p>
    Potom pobral sa von, že pozrie do stajne, na sýpku a zájde do dediny. Pri vchode obzrel sa
      ešte raz. Tá lipa tam tak pekne vyzerá, že radosť bolo pozrieť na ňu. Jej koruna bola obliata
      žiarou zapadajúceho slnka, druhé stromy boli jej iba dopoly a niesli sa ako domce popri
      štíhlej veži.
   </p>
   <p>
    „Hm, ale som mu len nahnal strachu,“ smial sa. „Takú lipu zoťať. Obtni si ju, Žídko,
      obtni. Veď ani čo by ti dával kravu. Ale som mu len nalial vody do bôt.“
   </p>
   <p>
    Ale Žídek nebol takej ľahkej nátury, aby si nepríjemnú vec vybil z hlavy. On dusil
      mrzutosť v sebe a potom bol tým horší. Prvá zbadala žena, že prišiel zamračený zo záhrady, že
      mu niečo chybí. Nepovedal ani slova. Až večer zhíkli domáci, keď rozkazoval paholkovi, že musí
      odťať všetky haluze na lipe, ktoré viseli nad Chľupkovou záhradou. Mať i dcéra sa dopytovali,
      až konečne po dlhom dobíjaní im povedal, čo a ako sa stalo, nezabudnúc pritom spomenúť suseda
      všelijakými vyberanými výrazmi.
   </p>
   <p>
    U Chľupkov nevedeli, čo sa stalo. Starý chodil po dedine až do večera, Martin bol za
      vŕškom u rodiny a prišiel tiež len večer domov. Nemal ani času zhovárať sa s kým. Iba dobre po
      večeri išiel von; mesiačik svietil úplnkom, na preddomiach bol hovor, spev, kde-tu krik a zhon
      detí. U Žídkov ticho, iba čo Anička stála vedľa plôtika, ruky a laktíky majúc záponkou
      zakryté. Martin doskočil k dievčaťu a o chvíľočku boli už v živom rozhovore.
   </p>
   <p>
    „Ľaľa, už si prišiel? To ťa tam málo zdržiavali.“
   </p>
   <p>
    „Veru málo. Musím zavčas ráno na lúky.“
   </p>
   <p>
    „A ako sú tam vaši?“
   </p>
   <p>
    „Dobre; bude toť na jeseň veselie.“
   </p>
   <p>
    „Veselie? Aké, kto?“ pýtalo sa zvedavo dievča a oči sa mu usmiali.
   </p>
   <p>
    „Hm, bratanec sa žení. Tak to udrelo, že ani nikto nevedel.“
   </p>
   <p>
    „Teda; a koho si berie?“
   </p>
   <p>
    „Hádaj.“
   </p>
   <p>
    „Keby som uhádla, nepýtala by sa ťa.“
   </p>
   <p>
    „Nu, Betu Holikovie. Keď som našim rozprával, vyvaľovali oči. Nikto na to nemyslel.“
   </p>
   <p>
    „Ale tú vysmiatu? Nehovor…“
   </p>
   <p>
    „Inak nemáš, tú…“
   </p>
   <p>
    Martin urobil krok ku deve a šeptal jej niečo do ucha. Hanka sa trochu odvracala vbok,
      kedy-tedy kukla na Martina, potom sa smiala a protirečila. Keď sa dorozumeli, šuhaj sa pýtal:
   </p>
   <p>
    „Kde sú vaši?“
   </p>
   <p>
    „Doma; strojíme koscom na Poľanu.“
   </p>
   <p>
    „A otec?“
   </p>
   <p>
    Dievča akoby sa spamätalo. Nadvihlo hlavu a pýtalo sa:
   </p>
   <p>
    „Ale čo to zas mali otcovia medzi sebou?“
   </p>
   <p>
    „Nuž ja neviem nič.“
   </p>
   <p>
    „Otec sú celý rozsrdený. Paholkovi rozkázali, aby ráno obrúbal lipu, čo visí nad vašou
      záhradou.“
   </p>
   <p>
    „Ale tú, čo je v plote pri dvierkach?“
   </p>
   <p>
    „Tú, tú, a povedali, že musí sa to stať hneď za východu slnka.“
   </p>
   <p>
    „Neviem, otec nespomenuli, ba sú, ani čo by kominára stretli, vysmiati. Opýtam sa ich.“
   </p>
   <p>
    A mladí ľudia, akoby nič, zasa mali si riecť niečo, čo sa šepká, a šepkali by boli
      bohviedokedy, keby Martina neboli volali domov. Keď sa vrátil, otca našiel za stolom
      žartujúceho, veselého, pýtal sa ho, čo je to s tou lipou, a keď sa dozvedel, čo sa stalo,
      usmial sa a myslel, že to nový žart, aký medzi starými dosť často sa prihodil.
   </p>
   <p>
    „A keď už potom ten starý blázon duplikoval, duplikoval, aby som mu stúpil do stremeňa,
      povedal som mu: keď je lipa tvoja, teda si ju drž, ale čo mne na záhradu tieni, to musíš
      odťať, aby mi škodu nerobilo!“
   </p>
   <p>
    Len čo stačil dokončiť, keď paholok Žídkov bol v dverách. Všetci obrátili sa k nemu, čo
      nesie. Sám starý popravil si okuliare a díval sa.
   </p>
   <p>
    „Gazda vám odkazujú, že dajú zajtra obrúbať od vašej záhrady tú lipu. Aby ste si sami
      prišli rozkázať čo a ako.“
   </p>
   <p>
    Martin díval sa ako vyjavený. Keď starý Žídek už začne takto, musí byť veľmi dopálený.
      Pozeral na otca, akoby čakal vysvetlenie. Tento, akoby ho za tú chvíľu vymenil, pokyvoval
      hlavou, zmraštil sa a povedal:
   </p>
   <p>
    „Teda tak? Nu dobre; povedz gazdovi, že prídem.“
   </p>
   <p>
   </p>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2506418">
       </a>
       2
      </h2>
     </div>
    </div>
   </div>
   <p>
   </p>
   <p>
   </p>
   <p>
    Žídek vstal ešte pred východom slnka. Zobudil sa v takom nemilom pocite, s akým ukladal sa
      včera na lôžko. Že by pre včerajšiu hádku musel dať pol lipy odťať, to sa mu nemohlo zmestiť
      do hlavy. Akoby aj; taký starý človek a neznať žartu! A čo má s tým lipa? Ako mu čo pohodil,
      nech mu vráti; ale do lipy nech nezabŕda. Čo mu urobila? A taký pekný strom! Kvetu má rok po
      rok až radosť a včielky len si tak v nej hrajú. Obliekol sa. Čakal iste, že keď pôjde do
      záhrady, nájde tam už Chľupka, že sa počnú vadiť, potom, keď si už povedia, čo komu na srdci,
      že sa zmieria a lipu nechajú na pokoji.
   </p>
   <p>
    Paholka nechal doma. Prešiel cez humno, poobzeral sa. Musí najprv nakuknúť, či Chľupek
      čaká. Prikrčil sa a skoro štvornožky išiel k plotu. Chľupek nesmie ho zbadať, že číha, vysmial
      by ho a pokúšal bohviedokedy. „Ten huncút, keď si ja preňho musím lámať staré kosti!“ hrešil
      mu a prehýňal sa. Vedľa dvierok bol vypadnutý suk z dosky. V Chľupkovej záhrade bolo prázdno.
      „Aha, starý figliar, oj známe sa, bude niekde za jabloňou. Dočkaj, však vytrčíš rožky,
      neprejdeš ty Žídkovi cez rozum. Ach, ale ho musí duť, stavím sa, že celú noc nespal. Tak mu
      treba, aký pán! A ono by sa mu to ani nemalo tak páčiť, keby som mu tak tú jeho lipu (dnes už
      bola Chľupkova) obstrihal.“ I hodil okom po krásnom strome, lež vtom vrzgli dvercia od
      Chľupkov a Žídek rýchle skrčil chrbát a prihol sa až k zemi. „Aha… no len poď, poď, veru ma
      nezazrieš; privítam ťa až potom, keď prídeš k plotu. Ale som mu len nahnal strachu. Ja,
      poznáme sa, starý Chľupek, poznáme; dočkaj, prikrčím sa ešte lepšie, nemusíš ty o všetkom
      vedieť. Tak…“ Lež kroku nebolo počuť. S najväčšou opatrnosťou podvihol sa, pozrel, nevidno
      nikoho, záhrada prázdna.
   </p>
   <p>
    „Čo je? Ten človek myslí to naozaj? Keď tak, i tak je dobre. Ale predsa dočkám, aby
      nepovedal. Hm, nezaslúžim, aby mi aspoň preriekol takto, onako?“ I chcel sa obrátiť do dvora
      po paholka. Tvár jeho nemala už toho dobráckeho, zmierlivého výzoru. Ani sa už nekrčil, vstal
      a chodil prudko. Na záhradných dvierkach u Chľupkov znovu vrzglo. Žídek sa obrátil, videl
      vbehnúť dievča. Zastalo, obzeralo sa. Nevedel, čo má robiť. Volal:
   </p>
   <p>
    „Hej, Zuzka, poď sem!“
   </p>
   <p>
    Dievča sa zľaklo, chcelo zutekať, ale vidiac, že to hlas susedov, postálo a išlo k nemu.
   </p>
   <p>
    „Doma je gazda?“ pýtal sa Žídek hlasom tvrdým, prísnym.
   </p>
   <p>
    Zuzka pozrela naňho čudne. Ešte nepočula Žídka tak nahnevane hovoriť. Povedala:
   </p>
   <p>
    „Odišli ešte pred svitom na lúky.“
   </p>
   <p>
    „Teda tak? No dobre,“ a Žídek utekal po paholka.
   </p>
   <p>
   </p>
   <p>
    „Veru ho nechám, práve ho nechám, čo ho tam zduje,“ mudroval Chľupek včasráno, zahodil
      tanistru na plecia a zobral sa s Martinom na lúky.
   </p>
   <p>
    Cestou neprehovorili ani slova. Starému vŕtal v hlave včerajší odkaz, syn mal obavy, aby
      to nemalo následkov pre jeho pomer k Aničke. Mlčal však. Možno, že prehánky ukončia sa
      smiechom. Ak by nie, prehovorí slovom i on.
   </p>
   <p>
    Ráno bolo pekné. Na oblohe nebolo obláčika. Hora i rovina dýchali čerstvým chladom. Starý
      kráčal silne. Tá lipa nedala mu pokoja. Skoro by sa bol vrátil. „Ale veď len nemá o koliesko
      viac,“ dotvrdzoval a kráčal ďalej. Ale ani na lúkach nemohol sa striasť roztržitosti. Chytil
      kosu, zajal rad a kosil, že len tak švihala kosa. Zunovalo sa mu i to, išiel k studienke,
      ľahol si pod buk a utieral si z čela pot. Myšlienky vracali sa mu vždy na včerajšok a hnevali
      ho.
   </p>
   <p>
    „A ak by židáčkovi (niekedy i takto ho volal) predsa udrelo do hlavy? Ale kde; nie je
      dnešný, aby takú hlúposť vyviedol. Konečne ktovie, má síce dobré srdce, ale je sršeň.“ Potom
      zapálil si na fajku, kývol hlavou a dokladal:
   </p>
   <p>
    „Ale čo si ja s tým hlavu lámem? Čo ma do toho? Čo si urobí, to bude mať, čo si navarí, to
      zje.“ A znovu išiel kosiť; a kosil až kosa odskakovala od neho.
   </p>
   <p>
    Martin pozoroval ťažkosti otcove a mlčal. Tu i tu šibol mu ústami smiech, vidiac otca
      chodiť sem a tam, frflať a hundrať pod nos. Nemá žiadnych starostí, a taký človek má vždy
      niečo za lubom. Nemala baba roboty, narobila si klopoty. Nepovedal nič ani vtedy, keď sa starý
      zberal domov; nepýtal sa ho, či už ide, iba prikyvoval hlavou, keď otec zďaleka volal naňho,
      že ide.
   </p>
   <p>
    Prišiel večer, ten milý a krásny večer, ktorý vídame za leta u nás. Na holiach zažiarili
      ohne, hviezdy vyskakovali na modrú oblohu, ľahká hmla sadala na lúky, veniec hôr černel sa
      dovôkol a spev vtáctva i ľudí znel hlbokým i nádherným tichom. Martin, majúc na druhý deň
      vystrájať s výžinkármi kone, zbehol na noc domov. V zamyslení ani nezbadal, že je už pri
      mlyne. Voda príjemne špľachotala na úpuste, vlhký chlad niesol sa od jarku, v mlynici hučalo a
      malé ožiarené okienka púšťali široké pásy mdlého svetla na blízke jelše, topole a vŕby.
      Obrátil sa chodníkom k dedine. Doma boli ešte hore. Otec sedel za stolom, mal na nose staré, k
      hlave nitkou pripäté okuliare, a čítal zo starej čiernej knihy.
   </p>
   <p>
    „No, ako je?“ pýtal sa Martina.
   </p>
   <p>
    „Záseky sme už skosili.“
   </p>
   <p>
    „A močariny od hory?“
   </p>
   <p>
    „I tie, len sa musia odnosiť. A vy kedy ste prišli?“
   </p>
   <p>
    „Tak k večeru.“
   </p>
   <p>
    „A voz pristrojil paholok?“
   </p>
   <p>
    „Neviem; som taký, ani na fúru by ma nezobral.“
   </p>
   <p>
    „Nuž?“
   </p>
   <p>
    „Ale pomysli si, ten bezbožník tú lipu obťal. Ale mu to nedarujem. Na truc mu dám tam
      spraviť lavičku a budem tam vysedávať. Veď mi on príde. Taký pekný strom, nie je to hanba?“
   </p>
   <p>
    Na druhý deň Chľupek už nešiel do hory. Robil v záhrade lavičku. Zavolal tesára, vybral
      najpeknejšie dosky, dal ich ohobľovať a nepohol sa od neho, kým nebola hotová. Potom si na ňu
      sadol, potriasal sa na nej, či je dosť pevná, usmial sa, doniesol kožuch a prevalil sa na
      lavičku po celej dlžine. Keby nie pekného stromu, bol by sa Žídkovi smial. Veď neurobil mu
      vlastne nič. Popoludní má chlad ako predtým a ráno i tak je málokedy v záhrade. Ale predsa by
      mu to nerád daroval. Nič inšie, iba tú protiveň musí mu odplatiť. I pozeral pozdĺž plota. Aha,
      tam v kúte povedľa má jaseň, bráni mu priam od slnka nad studienkou. ,Ah, ale by sa ten sršeň
      hneval, keby mu ho tak ošmýkal a žíďa by muselo lúh strebať. Ale načo? Budem si preňho škodu
      robiť? Bol by ja blázon, podlezie mi on aj ináč.‘
   </p>
   <p>
    A neminulo dňa, čo by bol viac záhradu obišiel. Ráno chodil okolo stromov, popoludní
      doniesol kožuch a vylihoval na lavičke pod lipou. Rád by sa bol so Žídkom zísť, no ešte nemal
      ako. Že sa povadili, to nič, stalo sa to už neraz. Oj, keby tak prišiel popoludní a videl, ako
      si on, Chľupek, v chládku odpočíva, ale že by ho pučilo!
   </p>
   <p>
    Ale Žídek mal rozum. Ak i nakukol do záhrady, vytratil sa hneď z nej. Na lipu ani
      nepozrel; mrzela ho. Zdala sa mu ako otrhaná žobráčka a z odťatých haluzí keď padali tie
      vtáčiky z hniezd, pišťali, otvárali zobáčiky, to mu bolo — strach na to pomyslieť. A keby bol
      ešte čo vyhral. Ale ten… (tak menoval Chľupka) vysedúva si tam v chládku a smeje sa mu. Keď
      inšie nie, ale takého suseda mať je hotový kríž.
   </p>
   <p>
    A tak to išlo deň po dni. Starým chybovala rozprávka, hašterenie; nuž keď inšie nemohli,
      obchádzali a hnevali sa. Chľupkovi bolo ešte ako-tak. S lavičkou, ktorú postavil Žídkovi
      zrovna pod nos, dostal sa navrch. Žídkovi nezostalo inšie, ako zostať obďaleč a dívať sa na
      roztrhanú lipu. Ale robil sa akoby nič, len kedy-tedy zaškúlil, keď mu spoza ohrady doletelo
      do uší „á… áu“ alebo tiahle „hm-hm“, čím si Chľupek odľahčoval na duši, prebudiac sa alebo
      hlasite prikyvkujúc si na nejakú myšlienku.
   </p>
   <p>
    ,Hej, leňoch, ako chrápe. Je to blázon ten Martin, keď zaňho hrdluje. Rozumie sa, že potom
      robí pokúšky, keď sa mu ťaží muchu zohnať z nosa. Hovorím, lenivosť nikomu nič dobrého
      nepriniesla,‘ súdil v hneve a mávol rukou v stranu, kde lipa ukazovala svetu odťaté hnáty.
   </p>
   <p>
    Hnev trval ďalej, lavička zostala Chľupkovi vzácnou. Smial sa: „Ale som ho vykúril,
      blázna.“ I novinky tu čítaval, zvábil richtára, aby si tu s ním pohovoril, alebo zavolal
      známych a s tými sa uvelebil na lavičke. Rozumie sa, že Žídka hnevalo to tým viac; on nemohol
      odplatiť rovné rovným. Hundral, čakal, hneval sa.
   </p>
   <p>
    Raz v sparné popoludnie Chľupek zasa bol na lavičke. Zrazu počuje cenganie, pozrie škárou,
      vidí Žídka zhrbeného so zvoncom sem-tam behať a pred včelínom chumáč lietajúcich včiel. „Aha,
      roj, a sadne kdesi pri lipe. Dočkaj, schovám sa, čo bude ten starigáň robiť.“ Povedané,
      urobené, Chľupek stiahol kožuch a fuk pod lavičku. Žídek priviedol včely na slivku, zavolal od
      susedov chlapca, vzal riad, pristrojil klát a počal zbierať včely. Nešlo mu to od ruky.
      Inokedy robili to s Chľupkom, to jest, on iba ak čo podal, zadržal. Konečne po dlhej motanine
      úľ bol osadený. Žídek odniesol si iba pár opuchlín, medziiným jednu priam na konci nosa. Okrem
      toho pokazil sito, podrúzgal rámik a rozbil kúr.
   </p>
   <p>
    „Prekliata robota; ale mi dala,“ hrešil, hmatajúc si nos. „Chlapče, utekaj a dones sekeru,
      klince a pár šindlíkov, čo to spravím… Vedľa stajne, v komore; otvorená je, len bež.“
   </p>
   <p>
    Chlapec utekal, Žídek sadol si vedľa plota. Chľupek čušal a s vysmiatou tvárou díval sa,
      čo sa bude robiť.
   </p>
   <p>
    Poštípaniny počali páliť. Žídek nestačil rozštiepiť šindlík, už chodil rukou po nose.
      Protivník pod lavicou žmurkal očami.
   </p>
   <p>
    „Žaba, ale ťa doriadila.“
   </p>
   <p>
    „Žaba — to je reč; včelička — žaba, to je rozum,“ šepkal si Chľupek. „Tak ti treba, aspoň
      si budeš druhý raz vážiť dobrých ľudí.“ Potom pomaly vyvliekol sa spod lavice, prestrel ticho
      kožuch a ľahol si. Vyzeral spokojne, šťastne, akoby mu bohviečo dal.
   </p>
   <p>
    Žídek za plotom štiepal, naprával, potil sa. Práca mu nešla. Sitko puklo sa mu ďalej,
      drievka na rámik boli krivé. Rozmýšľa, prikladá, klepe, hreší… Odrazu ním trhlo, rámik padne
      na zem, on zbledol. Za plotom počuje známy hlas „á… áu“. Chcel vyskočiť, hodiť všetko o zem,
      ale nie! Načo? Či je na cudzom? A práve nie, a čo by ten darmožráč zízal tam, až by sa ľudia
      zbehli. Nehovoril nič, pracoval ďalej, ale kypelo v ňom ani vo vriacom hrnci.
   </p>
   <p>
    „Ach, ale je to dobre takto v tôni si hovieť!“ znie za plotom a nasleduje zívnutie.
   </p>
   <p>
    „Leňošiť, leňošiť!“ dokladá Žídek a zošíva, klepká, reže, akoby ho najal.
   </p>
   <p>
    „A ono by sa to hovelo i druhému, keby sa nebolo jašilo,“ počuť spoza plota hlasom
      výsmešným, že Žídek pustil nôž a načúval, čo bude ďalej. Páľa, bolesť popchli ho už beztoho
      dosť a tento ho ešte dojedá. Čo sa ho bude báť? Tak, to by bolo ešte treba. Obrátil sa k plotu
      a riekol jedovite:
   </p>
   <p>
    „Hovelo by sa, keby sa chcelo kradnúť čas pánu bohu, ako komusi.“
   </p>
   <p>
    „Ba nebolo treba lipu skaziť.“
   </p>
   <p>
    „Blázniť sa na staré dni!“ hrkol Žídek a zas klepkal.
   </p>
   <p>
    Na posledné slová Chľupek prikývol hlavou, pretiahol sa na lavičke a začal húsť ako z
      dobrej vôle: „Há, há háhá!“ a potom riekol: „A ono sa to svet rozumie i do osádzania rojov.“
   </p>
   <p>
    Žídek za plotom sa zaškaredil, nehovoril nič, iba obracal rámik a zatínal zuby.
   </p>
   <p>
    „Vezme sa sito, pokazí sa, vezme sa rámik, podrúzga sa, slivka sa obráňa, včeličky sa
      pomliaždia. Potom sa klepká, láta a slnko dopeká na šedivú hlavu; lebo sa zvidelo lipu
      ošarpať. Ó, rozumy, kde sa mi podeli!“
   </p>
   <p>
    Žídka bralo. Kto tu bude z neho posmech robiť? Čo koho do jeho včiel, do jeho plešivej
      hlavy? Toto je už bezbožnosť. I riekol: „A ono sú plešiví, ktorým zas nedopeká na hlavu, lebo
      váľajú sa celý deň na kožuchu a deti vyháňajú do roboty. Len hlivieť ako stojatá voda. Tých
      darmo učili modlitbu za sedem darov Ducha svätého.“
   </p>
   <p>
    Teraz myklo zasa Chľupka. Nevedel, čo rýchlo poslať za plot.
   </p>
   <p>
    „Veru tá cibuľa na nose a hľuzy pod rebrami, to sú tiež dary Ducha svätého. Keby nie
      premúdrenosť, cibule by rástli tam, kde pán boh prikázal, ale nie na nose.“
   </p>
   <p>
    Žídek myslel, že Chľupek začne o inšom. Ale on nie a nie. Zadrapil sa doňho z najslabšej
      strany a posmeškuje, akoby ihly pichal do tela. Chcel vstať a povedať, čo mu slina na jazyk
      donesie; ale vzrušenie jeho bolo prudšie. Zdvihol sa, zobral svoje veci a bez slova odišiel.
      Veľký hnev búril v ňom. Prečo mu nedá pokoj? Čo chce? Tomuto musí byť koniec. Veď naposledy
      ani do svojej záhrady ukázať sa nebude môcť. Ale on tomu urobí koniec, Chľupek sa poškriabe za
      uchom, dá mu on cibule i roja! Načo mu je tá lipa? Aby tam Chľupek sa vypekal a posmechy
      vystrájal? Dočkaj, povylihuješ si, len aby ráno prišlo, povylihuješ. Dám ti ja cibule, ty
      škaredá tvár!
   </p>
   <p>
    A ako dozrelo v ňom rozhodnutie, vrátil sa ku Chľupkovi a povedal:
   </p>
   <p>
    „Zajtra dám lipu sťať. Ak nejaká škoda sa stane, zaplatím. Aby potom zádrapky neboli,
      vrátil som sa to povedať sám.“
   </p>
   <p>
    Chľupka akoby bol udrel. Vstal, no Žídek už odišiel, videl ho už iba vprostred záhrady,
      ako zachádza za stromy. Vzal kožuch a išiel i on domov.
   </p>
   <p>
    Večer, keď sa dozvedel o tom Martin, zamiešal sa i on do veci.
   </p>
   <p>
    „Tatko, čo robíte, zle robíte. Načo zabŕdate do Žídka, keď vám on dá pokoj. Čo budete mať
      z toho, keď Žídek vytne lipu a pohneváte sa na dlhé časy. Neviete, že sme v tom i my?“ Martin
      položil na to „my“ zvláštny dôraz.
   </p>
   <p>
    „Ale čo by ju vyťal. To sú len také plané reči.“
   </p>
   <p>
    „Uvidíte. Načo by mu bola, keď strežiete tam na neho, že sa nemôže do záhrady ani ukázať.“
   </p>
   <p>
    „No veď nie je tak zle,“ bránil sa starý. „Žídek frní, kým sa nevyspí. Lipe sa nestane
      nič. Čo by sme obaja išli tam zajtra pozrieť.“
   </p>
   <p>
    Chľupek hovoril tichšie. Mrzel ho synov nepokoj. Videl, že mu ide o inšie, nie o lipu.
      Nevídali! Pre trochu reči. Babské strachy. Ale tak treba zájedníkovi, načo okaličil taký
      strom? Potom, keď si ľahol, rozmýšľal, tvár sa mu zasvietila uspokojením. „Nikdy mi ten
      nepríde pod jazyk. Ale som ho len trafil tým rojom a tou cibuľou, len ho tak nadhadzovalo na
      mieste!“ hútal si a spal ako v oleji.
   </p>
   <p>
    Ráno išli s Martinom do záhrady. Chľupek bol ako ryba, veselý, svieži kráčal popredku.
      Tvár, pohyb i všetko prezradzovalo, že je presvedčený, ako Martinovi ukáže, že lipa stojí. A
      skutočne stála.
   </p>
   <p>
    „No vidíš, reči sa hovoria a chlieb sa je. Čo by tam pre takú pletku…“ Ale nestačil
      dohovoriť. Martin prudkým pohybom ukazoval na plot, kde od humna zaznel hlas Žídkov.
   </p>
   <p>
    „Z tejto strany si staňte, aby lipa nepadala do susedov.“
   </p>
   <p>
    „To bude ťažko, keď sa musí odtiaľto podrezať.“
   </p>
   <p>
    „Len dobre podpíľte, podoprieme ju alebo zachytíme povrazmi.“
   </p>
   <p>
    Chľupkovci stáli onemení. Starý nevedel čo počať. Hľadel sem-tam. Na syna sa bál pozrieť.
      I rozhodol sa a povedal Žídkovi:
   </p>
   <p>
    „Ale, človeče, čo stváraš?“
   </p>
   <p>
    „Bránim sa, ako viem. Neváľam sa celé dni na kožuchu, chcem sa i do záhrady pozrieť, a
      nemusím trpieť, aby kto zo mňa posmechy strojil.“
   </p>
   <p>
    A píla zaškripela, zuby sa zadrali do bieleho tela pekného stromu, zárez každým
      pretiahnutím bol hlbší.
   </p>
   <p>
    „Ty bezbožník!“ vybuchlo z Chľupka, trasúceho sa hnevom. Potom sa obrátil k synovi, ktorý
      chcel domov.
   </p>
   <p>
    „Nechoď, Martin,“ zdŕžal otec. „Zostaneme tu, aspoň vidíme, akí sú ľudia smiešni, keď im z
      rozumu ide.“
   </p>
   <p>
    Zostali. Spoza plota ozýval sa šramot píly, poznámky robotníkov a nad nimi stál Žídek
      zachmúrený, nahnevaný.
   </p>
   <p>
    „No, teraz si tu vylihuj,“ šomral, keď sa lipa na vrcholci potriasla a piliari sa
      obzerali, kam asi padne.
   </p>
   <p>
    Rez píly dochádzal ku koncu, cvendžal tenšie a tenšie. Piliari a Žídek každý chvíľu boli
      nastrojení odskočiť. Peň začal práskať, konáre triasť sa, bolo počuť „pozor!“, tupý rachot
      ozval sa, lipa rútila sa do Chľupkov, ťažký pád a hneď vtom výkrik: „Ježišmária!“
   </p>
   <p>
    Žídkovci, akoby ich hrom ošľahol, skočili a utekali ta; ale strach im podlamoval nohy, krv
      zastala, hlava šla kolom.
   </p>
   <p>
    I Martin i starý Chľupek ležali na zemi povalení bočným konárom. Martinovi krv tiekla z
      hlavy, starý mal priseknutú nohu. Na urobený krik zbehli sa i ostatní, Hanica, matka, slúžka.
      Zmätok, plač, krik, zalamovanie rúk. Iba Žídek stál nad ranenými bez slova, bledý, s ľútosťou
      v srdci, so žiaľom na tvári.
   </p>
   <p>
    Nebolo času na výčitky, na rady, na vypytovanie, ako sa nešťastie pridalo. Domáci obstali
      ranených, Žídek zapriahal po lekára. Doniesli ich pod strechu a Martina prebrali studenou
      vodou. Po čase sa prebral; každý vydýchol ľahšie, to najhoršie bolo prestáte, strach ustupoval
      nádeji. Prišiel i lekár, obviazal nohu otcovi, zošil Martinovi ranu na hlave, utvrdil
      domácich, že niet nebezpečenstva, dal úpravu, ako treba ošetrovať nemocných, a odišiel.
      Žídková ostala ešte dlho u susedov, vedela, že vinu nešťastia nesie najviac jej muž. Trápilo
      ju to a tu dobrým slovom, tu starostlivosťou o nemocných hľadela napraviť chybu. Hanica sa ani
      nepohla od nemocných. Jej uniklo všetko, iba Martin bol jej pred očami. Nestačila hladiť tú
      horúcu hlavu, tú bledú tvár. Žídek dozvediac sa, že nebezpečenstva niet, vzdialil sa od
      Chľupkov. Nechcel im na oči, hrýzlo ho, že trpia pre jeho záchvat. Bál sa hnevu a
      nepriateľstva, ktoré sa najskôr zostrí a predĺži bohvie na ako dlho. Zostal doma, vyčkal, kým
      prvá búrka prejde. Chytal sa do práce, začal to i to, ale ani práca nešla mu od ruky, ani
      uspokojiť sa nevedel. Myšlienky jeho boli u susedov. Striaslo ním, keď si pomyslel, čo všetko
      mohlo povstať z tých pletiek, ako ľahko mohlo to stáť jedného z nich i život.
   </p>
   <p>
    Trápne sa dočkal večera. Hviezdičky vyskakovali na oblohu, mrak otáčal tichú dedinku.
      Nemohol sa zdržať, musel do Chľupkov. V dome bolo pusto. Žena i dcéra boli tam, nevedel nič,
      ako sú, nikto mu neprišiel povedať. V pitvore stretol Chľupkovú.
   </p>
   <p>
    „Ako sú?“
   </p>
   <p>
    „Chvalabohu lepšie. Noha otrnula, i Martinovi prechádza horúčosť.“
   </p>
   <p>
    V komôrke vedľa ležali nemocní. Keď vkročil Žídek, starý Chľupek sa pohol, no zazrúc ho,
      odvrátil hlavu a hľadel do prázdna.
   </p>
   <p>
    Žídek to zbadal; prikročil k Martinovi a pýtal sa hlasom mäkkým:
   </p>
   <p>
    „Martinko, je ti už ľahšie?“
   </p>
   <p>
    Nemocný pokývol hlavou. Pri hlave sedela Hanica a dívala sa starostlivo, čo to bude. Žídek
      potom išiel ku Chľupkovi, nahol sa nad posteľ a pýtal sa:
   </p>
   <p>
    „Ondrejko, bolí ťa veľmi tá noha?“
   </p>
   <p>
    Starý neodpovedal, prižmúril oči; ale Žídek chytil ho za ruku a držal ho. I Hanica prišla
      a prihovárala sa. Chľupek pozrel na nich. Žídkova tvár bola strápená, ľútostivá. V pohľade
      jeho bolo všetko, uznanie, bolesť, dobrota i túžba po napravení zlého. Nebolo možné hľadieť na
      nich chladno, nepriateľsky.
   </p>
   <p>
    „Nehnevaj sa, kmotre Ondrej, stalo sa, ľúto mi je, sme starí priatelia, škoda by nás
      bolo.“
   </p>
   <p>
    A držal jeho ruku ešte vždy. Jeho pohľad bol taký srdečný. Zmierili sa, Žídek si sadol
      vedľa starého priateľa a zostal tam dlho do noci.
   </p>
   <p>
   </p>
   <p>
    A stalo sa. Len čo Martin ozdravel, bola svadba. Nečakali ani jeseň. Plot, ktorý delil
      záhrady, zmizol, na mieste vyťatej lipy zasadili novú, včely dali do jedného včelína,
      postavili tam lavičky, sedávali na nich, obzerali štepy, a keď im vôľa prišla, starí pustili
      sa zase do seba, rozumie sa, že už krotším spôsobom. Žídek zostal so ženou sám v dome, bolo mu
      smutno, role obrábal Martin, nuž, nemajúc čo robiť, aj dvadsať ráz prišiel do Chľupkov a zízal
      po kútoch.
   </p>
   <p>
    Starý Chľupek obyčajne ho vítal:
   </p>
   <p>
    „Ale, človeče, čo sa popletáš?“
   </p>
   <p>
    „Ja, že sa popletám? Hádam som taký leňoch ako ty?“
   </p>
   <p>
    Inokedy zas prišiel Žídek a volal:
   </p>
   <p>
    „Anica, poď trochu k nám, mať ti chce niečo povedať.“
   </p>
   <p>
    Chľupek hneď zamiešal sa do toho.
   </p>
   <p>
    „A čo máte s Hanicou?“
   </p>
   <p>
    „A čože, či nie je moja dcéra?“
   </p>
   <p>
    „Pravdaže nie; ona je naša. A samu ju veru nepustíme. Poď, Hanica, pôjdeme spolu.“ A
      Chľupek vzal potom ešte i vnúča, išli, až mnoho ráz musel sám Martin po nich.
   </p>
   <p>
    A keď už prešli roky a tých vnúčat bolo viac, starí zas doháňali sa o deti. Chodili s nimi
      po záhrade, deti vešali sa im na chrbty, ťahali ich za ruky a rozkazovali, aby im nachytali
      vtáčikov. A keď potom ustatí sadali na lavičku, takýto rozhovor rozpriadol sa medzi nimi:
   </p>
   <p>
    „Pozri len, veď mladý Martin je celý na Hanču,“ hovoril Žídek.
   </p>
   <p>
    „Ešteže čo! Nevidíš, že je akoby Martinovi z oka vypadol?“
   </p>
   <p>
    „Ale ten? I ruky, i vlasy, krk — celá mater.“
   </p>
   <p>
    „To som tiež ešte nepočul. Pozri tvár, líca.“
   </p>
   <p>
    „A oči?“ smial sa Žídek. „Však Martin má svetlé.“
   </p>
   <p>
    „Oči, čo po očiach; keď vyrastie, bude mať i oči po Martinovi.“
   </p>
   <p>
    „Hneď; myslíš, že sa oči lienia ako líščia srsť.“
   </p>
   <p>
    A škriepku rozsudzovali obyčajne deti. Priskočili k starým rodičom a otázka, na koho sú
      podaté, prestala. Videli len, že ich radi majú.
   </p>
  </div>
 </body>
</html>
