<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2449971">
       </a>
       1
      </h2>
     </div>
    </div>
   </div>
   <p>
   </p>
   <p>
   </p>
   <p>
    Na divínskom cholvarku je pusto. Horali sú na holiach, kosia tam lúky, domce sú pod
      zámkou, ešte i ten statok vzali so sebou, aby nemuseli na noc dolu a nemárnili čas. Zato
      večierkom zaplanie na sinavom hrebeni hôr celý rad ohňov, znie dlhá, čerešňovou kôrou okrútená
      poľná trúba a ráno už na svite švihá rosnatou trávou ostrá kosa koscova.
   </p>
   <p>
    Martin Kozub však sedí doma. Je už starý ako dopoly vyschnutý topoľ; na hole, čo by i lúku
      mal, by nemohol. Sedí na prahu, fajčí z malej fajočky a pletie pančuchy. Vlasy v zožltnutých
      zvitoch plávajú mu v povetrí, má na sebe — bárs je ako v peci — otrhaný kožuch, čiapku, zato
      vykukujú mu bosé nohy z čiernych, zrebných, husto polátaných nohavíc.
   </p>
   <p>
    Slnko zastalo nad poľanou a osvietilo i najskrytejšie kúty cholvarkových stavísk. Kde-tu
      rozkladala sa koruna lipy doširoka a šírila príjemný chlad. Domy stáli tesne vedľa seba a
      spojené boli so stajňou, humnom a komorou, dvorom, ohradeným lieskovým plotom. Dolu viedol
      spoločný chodník ku kadlube, odkiaľ cholvarčania brali vodu. Dovôkol dvora bola poľana,
      ošatená voňavým kvietím a hustou trávou; tam v diali otáčal tiché miesto bujný starý les.
   </p>
   <p>
    Kozub mal chalupu na samom vyšnom konci. Bola malá, stará, ale pre neho dosť. Bol už na
      svete sám — smrť zabudla na neho. Nemal nikoho, iba dvanásťročné vnúča — Betku, všetko ho
      predišlo na druhý svet. Ženy pochoval tri, detí deväť. Boh mu ich povolal, keď mu už boli na
      radosť. Odchoval ich s biedou, vytrápil sa s nimi a keď ho mali zas ony chovať, starať sa oň,
      všetky oplakal, pochoval.
   </p>
   <p>
    Mal pri sebe vnučku po najstaršom synovi. Má ju odvtedy, ako matka-vdovica vydala sa po
      druhý raz a odišla bývať do dediny.
   </p>
   <p>
    Slnko páli, na Martinovu tvár vystupujú kropaje potu. I hodí rukou za dotieravou muchou,
      zvlečie kožuch, dá dolu čiapku, poobzerá sa a vstane. Potom pohladí si rozídené vlasy, popraví
      vo fajke a díva sa, či je vo dvorcoch všetko v poriadku. Gazdinky, idúc na hole, kázali mu
      prizrieť a kvôli susedstvu človek všeličo spraví, tým viac, keď i ony mu ofedrujú dievča, keď
      sa vyberie do okolia s košíkmi a zháňa sa tam tri-štyri dni za vozdajším chlebom. Páľa dňa
      slabne, slnko je už nad hoľami, iba vôkolný les šumí strojne a splýva so spevom vtáctva a
      bzukom sitokrídelcov v ladný celok.
   </p>
   <p>
    „Tak,“ zhováral sa sám so sebou, „mám šestoro kopýc, tie predám a kúpim na doline prútia.
      Však Kuráb má dosť, predá, dobre predá; veď mi je kmotrom.“ A rozmýšľal, čo a ako bude s nimi
      na zimu. Zemiakov majú dosť, ale zrna bude chybovať. Musí sa pousilovať, aby čím viac košov
      naplietol. Dievčaťu bude treba kapce a keby jej mohol ku Michalu zhonobiť kožúšok, nedal by to
      za neviem čo.
   </p>
   <p>
    Od hôr zavial chlad. Na poľane zašumel vetrík, na lúku sadla tôňa, klonilo sa k večeru. Z
      pokraja húšťavy zaznel krik, vystúpil kŕdlik kôz s pasákmi. Kozubovi zliezli ruky do lona,
      díval sa na veselé deti.
   </p>
   <p>
    „Strýko, už sme napásli,“ kričali zďaleka a plieskali bičmi.
   </p>
   <p>
    „A Betka kde je?“
   </p>
   <p>
    „Aj tá príde, koza jej zašla do húštia.“
   </p>
   <p>
    Zanedlho prišlo i dievča s dvoma kozami. Pritočilo sa k starkému, ktorý vstal a pomáhal
      otvárať dvercia na maštali.
   </p>
   <p>
    „Že sa ti koza stratila?“
   </p>
   <p>
    „Zaskočila za malinčím.“
   </p>
   <p>
    „Ako sa ti pásli?“ pýtal sa starký Betky, ktorá posadila sa tesne vedľa neho a dívala sa
      mu do očí.
   </p>
   <p>
    „Dobre, dedko; zahnali sme do rakytovej trhliny, také sú ako bubny.“
   </p>
   <p>
    „A hladná si?“
   </p>
   <p>
    „A veru,“ a dievča prikývlo hlavou, vbehlo dnu, skočilo ku polici a hľadalo kúsok chleba.
   </p>
   <p>
    „Nemáš tam nič. A čo si taká hladná, veď som ti dal merindu.“
    <sup>
     [
     <a class="footnote" href="#ftn.id2504504" name="id2504504">
      1
     </a>
     ]
    </sup>
   </p>
   <p>
    „Ták, vypadla mi z plachetky, keď som išla cez húštie.“
   </p>
   <p>
    „Vidíš; prečo nedáš pozor…“
   </p>
   <p>
    „Cez dieru mi vypadol, musím si to zalátať.“
   </p>
   <p>
    „A chlapci mali čo?“
   </p>
   <p>
    „Mali,“ vetila chytro Betka, „ale mi nechceli dať.“
   </p>
   <p>
    „No…“
   </p>
   <p>
    „Veru nie; Števo mal fazuľovú polievku. A Ondriš kus chleba. Ale mi nedali ani obliznúť.“
   </p>
   <p>
    „Mala si si nestratiť.“
   </p>
   <p>
    „Ja som potom hľadala zajačiu šťavu a napila sa vody…“
   </p>
   <p>
    „Hm, no veď budeme hneď jesť.“
   </p>
   <p>
    „A čo budete variť, dedko?“
   </p>
   <p>
    „Mamaligu.“
   </p>
   <p>
    „Mamaligu? Ej,“ a Betka si mľaskla ústami, „ale so sladkým mliekom?“
   </p>
   <p>
    „No; len pohoď kozám, aby nadojili,“ núkal starý a išiel rozložiť oheň.
   </p>
   <p>
    Na oblohu vystúpil zatým mesiac, hrebene hôľ ožiaril striebristý kmit, lesy dýchali vôňou,
      šumeli tónom hlbokým, tajným, tiahlym. I dolinou i výšavou vial chlad a poľana akoby snila v
      tom modrastom nádychu hmly i v chlade priesvitnej rosy.
   </p>
   <p>
    „Betka, dones mi z komory prútia,“ kričal Kozub a chytal posledné prúty, vplietajúc ich do
      koša.
   </p>
   <p>
    „A budete mať dosť prútia na leto?“ pýtalo sa dievča, sadnúc si vedľa dedka a podávalo mu
      prúty.
   </p>
   <p>
    „Ó nie, moje. Ako sa minie, musíme ísť hneď rezať. Toho roku bude treba mnoho.“
   </p>
   <p>
    „A načo mnoho?“
   </p>
   <p>
    „Musím mnoho pliesť.“
   </p>
   <p>
    Betka spýtavo visela na dedkovi.
   </p>
   <p>
    „Jačmeňa máme málo, i strovy musíme kúpiť. Potom by ti rád kúpil niečo hábov. Papúč tiež
      nemáš a aj kožúšok by sa ti zišiel.“
   </p>
   <p>
    „Kožúšok? Ej,“ a Betka sa usmiala. Potom sa pýtala: „A, veď je ešte do zimy ďaleko.“
   </p>
   <p>
    „No, ani sa nenazdáš a lístie oprší…“
   </p>
   <p>
    „A načo mi bude kožuch? Veď nepôjdem cez zimu nikam.“
   </p>
   <p>
    „Ba; musíš aspoň cez zimu do školy. Aby ti potom zima nebolo.“
   </p>
   <p>
    Betka ustrašene pozrela na dedka.
   </p>
   <p>
    „Do dediny?“
   </p>
   <p>
    „Veru; pôjdeš k mamke. Musíš sa niečomu naučiť; bola by si sprostá. To je zle, keď človek
      vyrastie ako buk v hore. Ošiali ho, kto chce.“
   </p>
   <p>
    „A vy tiež neviete?“ vyhováralo sa dievča starému, chcejúc jeho úmysel podvrátiť.
   </p>
   <p>
    „Veď nie; mňa nemal kto poslať do školy a bolo by mi ľahšie na svete, keby som sa bol
      vyučil.“
   </p>
   <p>
    „A čomu sa tam budem učiť?“
   </p>
   <p>
    „Všeličomu. Aj z knižky, aj počtom sa priučíš, aj pekne modliť ťa naučia pán rechtor.“
   </p>
   <p>
    Kozub medzi rečou plietol pilne; len mu tak ruky odhadzovalo od koša. I Betka nesedela
      nadarmo; kde zjavilo sa na prútiku kus zaschnutej kôry, čistila ju nožíkom.
   </p>
   <p>
    „A keď potom snehy zídu, vezmem ťa k sebe, budeš zas kozy pásť a so mnou bývať.“
   </p>
   <p>
    Betka sa zamyslela, potom akoby jej náhle niečo padlo na myseľ, pýtala sa:
   </p>
   <p>
    „A to ma na to richtár s tými pánmi popisovali na jar?“
   </p>
   <p>
    „Ale kde! To chcú akési deti zbierať na Dolnú zem.“
   </p>
   <p>
    „A zapísali ma?“
   </p>
   <p>
    „Neviem; nech si tam, ja ťa nedám.“
   </p>
   <p>
    „Kde je to tá Dolná zem? Ďaleko od nás?“
   </p>
   <p>
    „Tak, kde od nás! To je medzi cudzím svetom. Ani v reči sa tam nevyzná.“
   </p>
   <p>
    „Ale ja nepôjdem od vás,“ rieklo dievča a hlas sa mu triasol.
   </p>
   <p>
    „Blázonko, neboj sa, nedám ťa, čo by som si tu počal?“
   </p>
   <p>
    A dedko prestal pliesť, zadíval sa na dievča, dal mu ruku na hlavu a hladkal ho.
   </p>
   <p>
    Sedeli tak dlhú chvíľu. Betka podávala prúty a starík plietol ďalej. Potom sa pýtal:
   </p>
   <p>
    „A nepôjdeš ešte spať, dievča?“
   </p>
   <p>
    „Nie, až dopletiete; bála by som sa.“
   </p>
   <p>
    „Ale koho, dievčička?“
   </p>
   <p>
    „Aby ma niekto od vás nevzal.“
   </p>
   <p>
    „No to, ktože by ťa mal vziať? Neboj sa, veď ťa ja nedám, ja ťa rád…“ a zas tvrdé ruky
      starca hladili mäkkú tvár dieťaťa.
   </p>
   <p>
    Dievča sedelo ticho, zdá sa, že sa uspokojilo. Zrazu hovorilo:
   </p>
   <p>
    „Viete čo, dedko, rozprávajte mi rozprávku.“
   </p>
   <p>
    Starík sa usmial: „Ozaj?“
   </p>
   <p>
    „Veru, ale takú peknú.“
   </p>
   <p>
    „No a čože by som ti; veď som ti už všetko vyrozprával…“
   </p>
   <p>
    „Ba, že… len si spomeňte.“
   </p>
   <p>
    „O Katuške a o lesnom duchu už vieš?…“
   </p>
   <p>
    „Už, ale rozprávajte ešte raz. To je pekná.“
   </p>
   <p>
    Martin odložil kôš, zapaľoval na fajku a dievča oprelo ruky o jeho kolená, podoprelo
      dlaňami hlavu a načúvalo.
   </p>
   <p>
    „… Nuž tak: Bývali raz v malej chalúpke na vysokých horách dvaja starí ľudia. A mali pri
      sebe — ako ja toť teba — jedno malé dievča, Katušku. Katuška bola sirota, nebola z rodiny, len
      tak z lásky ju pritúlili tí starí ľudia; ale mali ju aj ako vlastnú, lebo ich poslúchala a
      vyplnila im každú žiadosť, čo im len na očiach videla. I žili tak spolu v bázni božej a pokoji
      a Katuška rástla ako z vody. Už jej išlo na šestnásty rok a čo deň bola šumnejšia. Stalo sa,
      jej opatrovnica odrazu ochorela. I kúrovali ju všetkým možným, znášali z celej dediny, čo kto
      poradil. Katuška dňom i nocou sedávala pri nej a opatrovala ju. Ale spomôcť nemohol jej nikto.
      Keď sa nemoc horšila, zavolali i vedomkyne, až konečne išiel starý do Poľska na radu ku akejsi bohyni.
    <sup>
     [
     <a class="footnote" href="#ftn.id2507085" name="id2507085">
      2
     </a>
     ]
    </sup>
    Ale ani tá nevedela starkej spomôcť na nohy. I povedala, že nezdravá prv nevstane,
      kým jej nedajú kvetový odvar panenského jarabia. To je taká akási divotvorná zelina, čo na
      vysokých čierťažiach, v jaskyniach rastie a kvitne len jeden deň a jednu noc.
   </p>
   <p>
    Katuška opatrovala nemocnú od svitu do mraku, nemocná stonala, starý chodil, vypytoval,
      radil sa a chcel kúpiť ten divúcny kvet, ale nikto mu nevedel o ňom povedať. Keď to už bolo
      dlho, tu jedného dňa vytratila sa Katuška z domu, nepovedala nikomu ani slova, pustila sa do
      hôr za tou zelinou. Ide, ide, horami, dolami chodí, hľadá, no nikde nič. Až na mrkaní ocitla
      sa v hore i ľahla si pod buk. Na druhý deň zas túla sa, láme nohy po skálí a tŕní, až keď sa
      už bralo na večer, prišla k jednej ukrutnej skale, pred ňou bolo ozrutné priepadlisko. Zachytí
      sa za rakytie, pozrie dolu, v kotline kvietia až ťažko. I pustí sa po skalách dolu. Staré pne
      a vysoké stromy stáli nahnuto nad rokľou a pre tŕnie a hvozdie nebolo možno kročiť.
      Horko-ťažko dostala sa po ostrých skalách až na dno. Na spodku bolo chladno, polotma, ticho,
      iba potôčik čo tiekol spod skaly a dolu ňou po machu kvapkala voda. Dovôkol divé hory, ani
      vtáčika, ani letáčika, že človek utajoval dych a strachom trnul. Dievčaťu bolo úzko,
      prechádzal ju mráz na tých osamelých miestach, akoby už nohami dotýkala sa pekla. Obzrela sa a
      potíšku kráčala vpred. Chcela sa vrátiť, utekať z týchto miest, ale zavše prišla jej na rozum
      neborká opatrovkyňa, nuž len zostala a začala hľadať ten kvet. Hľadá, hľadá, trhá, pozerá,
      čosi za ňou zahučí, akoby vietor, zašuští, obzrie sa a vidí pekného poľovníckeho mládenca.
   </p>
   <p>
    Vykríkla, chcela utekať, ale kam. Dovôkol skaly, vrchy, východu nikde.
   </p>
   <p>
    ,Čo hľadáš?‘ pýtal sa jej.
   </p>
   <p>
    Neodpovedala, len triasla sa ako osika.
   </p>
   <p>
    ,Ty si Kata, chovanka starého pastiera?‘
   </p>
   <p>
    Dievča len stálo. Mládenec hovoril:
   </p>
   <p>
    ,Neboj sa,‘ a pristúpil bližšie.
   </p>
   <p>
    Pozrela naň, bol mladý, krásny, biely ako mlieko, červený ako krv. Len sa jej zdalo, že je
      ako z hmly, ako nie z tohto sveta.
   </p>
   <p>
    ,A kto si ty?‘
   </p>
   <p>
    ,Hm, kto som; nech som, kto chcem. Čo ťa do toho?‘ Potom dodal: ,Hľadáš panenské jarabie,
      čo?‘
   </p>
   <p>
    ,Hľadám…‘
   </p>
   <p>
    ,Ak chceš, pomôžem ti…‘
   </p>
   <p>
    Katuška zvedavo podvihla hlavu.
   </p>
   <p>
    Kývol rukou; dievča ako omámené, ako schytené vyššou mocou ho nasledovalo. Prišli ku
      stene, samá živá skala, mládenec dotkol sa prsteňom, skala sa otvorila, Katuške sa zahmlilo v
      očiach, nevidela nič, len kráčala za mladým jágrom, ktorý ju za ruku viedol. Trvalo to dlho.
      Zrazu dievčaťu začne sa jarabieť pred očami, v diaľke vidí ako svetlo, žiar v očiach sa jej
      mení, žiar sa množí a našli sa v krásnej, nevídanej záhrade. Vôňa šírila sa vôkol, lesk
      všelijakých vecí a spev vtákov so zlatým perím ju omámili. Okolo ich obklopovali celé lúky
      ruží a ľalií a iných čarovných kvetov. Kráčali chodníkmi, vysypanými drobným, ako striebro
      lesklým pieskom a na rybníkoch lengali sa labute so strieborným perím. Katuška nevedela, na čo
      sa má najprv podívať, na čom oči nechať. Kráčala pozvoľna, až prišli doprostred záhrady. Pred
      nimi stál kaštieľ, veľký a nádherný, že ani kráľ takého nemá. Jagal a svietil sa ako zo skla.
      I voviedol jágerský mládenec Katušku do izieb, jedna nad druhú krajších. Samé zlato, striebro,
      drahé kamenie a hodváb až ti ľúto bolo z toho oči zosňať. Keď došli ku poslednej, tam už
      mládenec nechcel pustiť Katušku. Vošiel sám a vyniesol jej jarabia a potom sa jej pýtal:
   </p>
   <p>
    ,Vidíš tu tento kvet? To je to jarabie, čo hľadáš…‘
   </p>
   <p>
    Dievča túžobne pozrelo na zelinu.
   </p>
   <p>
    ,Já, dočkaj; dám ti ho, koľko chceš, ale mi musíš jedno sľúbiť…‘
   </p>
   <p>
    Katuška obrátila sa k mládencovi.
   </p>
   <p>
    ,Ak pôjdeš na takto rok ku mne do služby, na, vezmi si…‘
   </p>
   <p>
    A podával jej ho celú hrsť. Dievča sľúbilo, potom jej dal ešte zlata, koľko mohla uniesť a
      vyprevadil ju až ku skale.“
   </p>
   <p>
    Kozub prestal, odkašlal si a oddychoval.
   </p>
   <p>
    „A kto to bol, dedko?“ pýtalo sa dievča po chvíli.
   </p>
   <p>
    „Hja, ktožeby, horský duch.“
   </p>
   <p>
    „A Katuška išla k nemu do služby?“
   </p>
   <p>
    „Veď len počkaj…“
   </p>
   <p>
    „Katuška dostala sa s tým zlatom a jarabím domov a stará pastierka ozdravela.“
   </p>
   <p>
    „A potom?“
   </p>
   <p>
    „No… potom žili si ako páni, zlata mali dosť, nechýbalo im nič. Na službu Katuška zabudla.
      Vieš, bolo jej dobre, a komu dobre, chytro zabudne. Až raz vyberie sa do hory. Príde večer,
      starí čakajú, ale dievčaťa nič; druhý deň nič a na tretí deň zase nič. Hľadajú, až našli na
      kríčku nad tým priepadliskom zdrap zo šiat. Ani od tej doby o nej nikto nepočul…“
   </p>
   <p>
    „Vzal si ju ten horský duch?“
   </p>
   <p>
    „Najskôr, kde by sa bola podela?“
   </p>
   <p>
    Dievča sa zamyslelo.
   </p>
   <p>
    „A je to všetko pravda, dedko?“
   </p>
   <p>
    „Čo ja viem; prečo by nebola? Všeličo sa stáva, čo človek nepochopí. Však keď vyrastieš,
      uvidíš…“
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2504504" name="ftn.id2504504">
        1
       </a>
       ]
      </sup>
      Merinda, krajíček, kúsok chleba, čo sa pastierom dáva, keď idú za kravami.
     </p>
    </div>
    <div class="footnote">
     <p>
      <sup>
       [
       <a class="para" href="#id2507085" name="ftn.id2507085">
        2
       </a>
       ]
      </sup>
      Vedomkyňami volajú ženy v chýre lekárskych úspechov rozchýrené. Bohyňa je žena, ktorá
          sa tiež liečením zapodieva, avšak viac značí čo vedomkyňa — je obkrúžená krážom
          nadprirodzených schopností.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2507341">
       </a>
       2
      </h2>
     </div>
    </div>
   </div>
   <p>
   </p>
   <p>
   </p>
   <p>
    Na veži r… kostola zaznel poludňajší zvon a ľud hrnul sa z kostola a mieril na rínok. Vo
      sviatok odbavuje sa tam malý trh a každý horal najviac vtedy si obstaráva svoje potreby. Okolo
      kamennej sochy Spasiteľa rozkladajú kupci kože na krpce, srdiečka a korbáčiky zo syra, šnúrky,
      stužky, plátna, zápony a núkajú a chvália a dušujú sa, že ich predajú odpoly zadarmo a že
      takého dobrého tovaru nieto ani v Žiline; a to už predsa čosi znamená, lebo Žilina je mesto s
      piatimi vežami a s rínkom, na ktorom sa pýšia domy, ktoré majú dva rady oblokov do zvýše a
      naprostriedku sochu, ktorá sa na slnci len tak mení, akoby bola z čistého zlata.
   </p>
   <p>
    Avšak trhová trma-vrma netrvá dlho. Ľudia, bývajúci na horách, skoro náhlia sa preč a
      pozri dovôkol, na každom chodníku okolitých vŕškov vidíš húfik sviatočne odetý, poberajúci sa
      domov, a rínok pustne, okolo polvečierka i sám predavač berie svoj kôš na plecia a ide, náhli
      sa do svojho rodného hniezda.
   </p>
   <p>
    Z divínskeho cholvarku bol už svet dobre vyše dediny. Mohlo ich byť asi osmoro. Kozub s
      Betkou kráčal po kraji. Kráčali zamyslení, akoby im ťažká starosť zvierala hrdlo. Nečudo;
      najstarší im vyprával, že prídu páni a budú brať deti nadol.
   </p>
   <p>
    „Od koho si to počul?“
   </p>
   <p>
    „Richtár hovoril, že prišlo také písmo od vrchnosti.“
   </p>
   <p>
    „Aké deti?“ čudovala sa ženička, nevediac nič o veci.
   </p>
   <p>
    „Ale nevieš? Tie siroty, čo popisovali na Dolniaky.“
   </p>
   <p>
    „Siroty? Ale čo budú tam s nimi robiť?“ znel neistý čudovný hlas zboku.
   </p>
   <p>
    „Že ich tam budú za pánov vychovávať.“
   </p>
   <p>
    „Mhm, za pánov. Tadiaľ ho hnali; čo by len cudzí svet vychoval.“
   </p>
   <p>
    „A kto si to dal popísať?“
   </p>
   <p>
    „Kto? Ktože by si dal? Ale vieš, ako je s pánmi. Keď nikto nedával, popísali, koho sa im
      zachcelo.“
   </p>
   <p>
    Kozubovi bolo, akoby ho horúcim železom pichal. I Betka bola medzi sirotami, ale on to
      považoval za pletku, za žart. Keď bol popis, pýtali sa ho, či je dievča sirotou, a keď ešte
      doložil, že nemá majetku, tu nepýtal sa nikto, či starý otec ho dá, vpísali ho do lajstra a
      povedali, že sa oň postarajú a že ho pošlú k pánom, ktorí príjmu ho za svoje.
   </p>
   <p>
    Kozub nehovoril nič. Myslel si: ,Dobre vám pletky stvárať, mne sa veru fabuliek nechce.‘
      Nechal ich tak. Teraz však rozišlo sa mu v hlave; myslel, myslel, len nevedel, čo všetko z
      toho povstane. Začalo sa mu to neľúbiť, zlá predtucha ho trápila.
   </p>
   <p>
    „Ale čo len s tými deťmi chcú?“
   </p>
   <p>
    „Pánbohvie; to bude akýsi fígeľ.“
   </p>
   <p>
    „Mne sa to všetko neľúbi…“
   </p>
   <p>
    „A komu sa to ľúbi? Priam toť akoby ti zo žily krv spúšťal.“
   </p>
   <p>
    „Veru vlastnú krv.“
   </p>
   <p>
    „A tie deti, to už všetko vyrastené; každé už pasie statok.“
   </p>
   <p>
    „Ale ľudia, či nebude vojna?“ pýtala sa jedna, verejnými otázkami sa zapodievajúca babka.
   </p>
   <p>
    „A to zas prečo?“
   </p>
   <p>
    „Keď berú tie deti; ak by z nich chcel, reku, pán cisár vojakov vychovať.“
   </p>
   <p>
    „I z tých dievčat?“
   </p>
   <p>
    Ženičke zašla chuť brániť svoje osnovy. Chlapi sa smiali, ale to netrvalo dlho. Starý
      horal zamiešal sa do toho a riekol:
   </p>
   <p>
    „Preháňajú nás, akoby sme sedeli na cudzom.“ A smiech utíchol, akoby ho uťal.
   </p>
   <p>
    „Dávame cisárovi porcie, vojakov, a páni chcú brať ešte i deti.“
   </p>
   <p>
    „Ba, prosím vás, kto to len napodjaril? Ten iste nemal boha pri sebe!“ zvolala zvýšeným
      hlasom jedna zo žien a hodila nahnevane rukou.
   </p>
   <p>
    Chlapi mlčali; nikto nevedel východisko, ticho kráčali hore cestou.
   </p>
   <p>
    „Ľudia boží, pamätajte, príde trest na svet, to je už proti bohu. Len mačke a suke mladé
      berú, nie tobôž ľudskému stvoreniu!“
   </p>
   <p>
    Kozub bral nemú účasť na rozhovore. Bol zarazený, zadumaný. Na myšlienku, že by mu mali
      odňať Betku, bál sa i pomyslieť. To by bola jeho smrť.
   </p>
   <p>
    „Čo by si bez nej počal?“ Veď v nej žil, v nej sa tešil a povedomie, že keď dievča
      dorastie, bude ho opatrovať, fedrovať, dodávalo mu sily.
   </p>
   <p>
    Minuli sa dva týždne; na tichom cholvarku bolo však tak ako inokedy. Iba večierkami ožila
      tá černavá poľana, keď horali vrátili sa z denných prác. Tu prišiel jeden k druhému, sadli si
      potom dovedna na preddomné skaly a rozprávali si, čo komu na um prišlo. Iba Kozuba nebolo
      medzi nimi; pochorieval, žaloval sa, že ho bolia prsia. Betka chodievala za kozami ako predtým
      a prichádzala domov iba na poludnie a večer. Starký vláčil sa dnes od rána — myslel, že nemoc
      zdolá — ale darmo; podvečer uľahol a keď hladné dievča prišlo na večer s usmiatou tvárou
      domov, zavrelo kozy a vrátilo sa do izby, našlo dedka učupeného pri ohnisku.
   </p>
   <p>
    „Čo vám je, dedko?“ pýtalo sa.
   </p>
   <p>
    „Bolí ma čosi pri srdci, Betka,“ žaloval sa starík.
   </p>
   <p>
    „Ale aspoň pojedzte niečo.“
   </p>
   <p>
    „Nemôžem, babuška, len ty jedz, ja si idem ľahnúť.“
   </p>
   <p>
    Potom po večeri riekol: „Betka, uvar mi čistca, ak by ma kto uriekol.“
   </p>
   <p>
    Dievča vybehlo na povalu, priložilo zeliny na oheň, a stálo pri hrnčeku, kým sa zvarí.
      Starého zatým zdrobila zima, ťažko čakal, kým sa umyje, chľupol tri razy prstom, utrel sa
      rubom šaty, ľahol si na výrek
    <sup>
     [
     <a class="footnote" href="#ftn.id2523301" name="id2523301">
      3
     </a>
     ]
    </sup>
    a usnul. Dievča zatým odbavovalo večernú prácu, podojilo kozy, postlalo im šústia
      a umývalo hrnce. Občas kuklo na posteľ, kde starík oddychoval. Akýsi tajný nepokoj pokúšal sa
      oň i zakutrala oheň a vybehla sa do susedov vyžalovať, čo sa dedkovi stalo. Starík pil zeliny,
      aké kto kázal, no už na štvrtý deň sa obracal čas a staríkovi nebolo lepšie. Kozice bľačali v
      maštali, celý dom bol naruby, Betka chodila okolo deda a obchádzala ho všetkými možnými
      otázkami, kde a čo ho bolí a ako by sa mu dalo spomôcť.
   </p>
   <p>
    „To len pán boh vie, dieťa moje; starý hrniec ťažko je už drôtovať. Snáď to samo od seba
      prejde.“
   </p>
   <p>
    „Išla by som vám nejaké zeliny pozrieť.“
   </p>
   <p>
    „A aké, dieťa moje? Však ich je na povale dosť.“
   </p>
   <p>
    Dievča sa zamyslelo, akoby sa mu nechcelo s myšlienkou von. Potom spomenulo nesmelo:
   </p>
   <p>
    „Ale ak by to panenské jarabie?“
   </p>
   <p>
    Starík pozrel hore, oči mu zasvietili dobrotou:
   </p>
   <p>
    „Ale to, čo som ti to rozprával? Hja, to nenájdeš, to je iba rozprávka,“ a smial sa mdlo,
      vystrel ruku a hladkal vnučku po tvári: „Ty si dobré dievča, Betka, pán boh ti zaplať.“
   </p>
   <p>
    Nastala pomlčka. Betka sklopila oči a pritúlila sa k dedkovi bližšie. V maštali zamekotali
      kozice, Kozub obrátil sa hlavou k oknu a riekol:
   </p>
   <p>
    „Ale vieš ty čo? Pôjdeš zajtra po tetku do dediny. Kozy bľačia, ľúto mi ich počúvať. Musia
      na pašu, aby neprisušili. Však mi len akosi pán boh pomôže.“
   </p>
   <p>
    Sestra na druhý deň prišla a dievča išlo za kozami. Míňal sa deň za dňom, Kozub polihoval,
      stonal. Malá pasáčka, včasnejšie priháňala kozice, potom si sadla k staríkovi a rozprávala mu,
      čo a ako pásla. Občas doniesla v záponke býlia a vypytovala sa, či by sa nešikla niektorá na
      dedkovu nemoc. Bola tomu rada, keď videla, že staríkovi je to milé, že ju pohladká a povie,
      aby sa nebála oň. I vyprával jej, že keď uzdravie, začne zas košíky pliesť, potom ich predá,
      nakúpi na zimu živnosti a kúpi jej tiež mäkký, teplý kožuch, aby neprechladla, nenamrzla, keď
      bude v zime chodiť do školy. A napriek nemoci nebývalo smutno u Kozubov. Kedy len mohla ktorá
      susedka utrhnúť si kus chvíle, už ju bolo vidno s rukami pod záponkou založenými náhliť sa k
      nemocnému. A večer zas došli chlapi, posadali si na lavice a aby nemocnému zahnali zlú chvíľu,
      zabrali sa v rozhovore a rozprávali o všetkom možnom.
   </p>
   <p>
    I dnes ich je viacej pospolu. Fajčia, rozprávajú.
   </p>
   <p>
    „Ty si bol v dedine, Jano, čo tam očuť?“
   </p>
   <p>
    „Nepočul som; nemal som kedy medzi svet.“
   </p>
   <p>
    „A čo teraz očuješ? Celý svet je nadole; každý druhý dom je pod zámkou.“
   </p>
   <p>
    „Ja som bol včera v kaštieli v Tepličke…“ začal šuhaj mladý pri dverách. Ženy sa obzreli a
      vpadli mu do reči:
   </p>
   <p>
    „A čo tam?“
   </p>
   <p>
    „Niesol som od jágra divočinu. Rozprávali tam ľudia, že tie deti, čo ich na jar
      popisovali, už berú.“
   </p>
   <p>
    Výraz nečakaného údivu zmenil tváre zhovorníkov. I Kozub hodil zrak na šuhaja a čakal, čo
      bude ďalej.
   </p>
   <p>
    „Ja, veru, berú; a to ešte ako?! Kto nechce ísť, že ho žandári trhajú a vlečú, ani čo by
      komory lámal.“
   </p>
   <p>
    „Jaj, bože, len aby tú našu dolinu obišli!“ povzdychlo si pár žien a zvedavým zrakom
      čakali, čo bude šuhaj hovoriť.
   </p>
   <p>
    „Z nášho cholvarku zapísali Betku,“ šeptala suseda susede. „No to by bolo Kozubovi ešte
      treba.“
   </p>
   <p>
    Kozub dopočul: „Keď chceli, nuž zapísali,“ riekol, „kto im zakáže; preto sa ja ver’
      vyspím.“
   </p>
   <p>
    „A komu by mohli násilne brať? Čo je to kravu z maštale vyviesť, či čo?“
   </p>
   <p>
    „Priam tak: Kto by mi mohol dievča bez dovolenia vziať. Kto chce, nech si dá; so svojím si
      rozkazovať nedám.“
   </p>
   <p>
    Betka ráno vyhnala kozy a išla so spolupasákmi do hôr. Živosť a iskrivosť mladosti, potom
      veselosť a bezstarostnosť oživli v jej duši, len čo ovanula ju tá tajná voľnosť hôr a zazvonil
      okolo nej smiech každodenných druhov. Iba keď zostala sama, keď pastieri rozbehli sa za
      stádom, prišiel jej na um dedko a s ním i neistý, trúchlivý pocit ľutovania, že sa už tak dlho
      trápi a že mu nevie spomôcť. Jej rozvíjajúci sa úsudok prichádzal na rozličné výsledky,
      konečne rozplynul sa v hmlistú neurčitosť. I teraz zaľahol jej na prsia ten tajný, ťažký
      nepokoj. Veselosť zmizla, bezstarostnosť utopila sa vo víre myšlienkovej nerozhodnosti,
      neistoty.
   </p>
   <p>
    Slnko pálilo úpekom na paseku, rastlinstvo bolo umdlené, iba okrajné duby šírili mohutný
      tieň dovôkol. Betka vstala, pozrela na kozy a uchýlila sa do chladu. Raz tu, raz tam spočinul
      jej zrak, potom siahla rukou po blízkych steblách kvetu, obrátila sa nabok a usnula.
   </p>
   <p>
    Predstava za predstavou mihala sa v jej obrazotvornosti a divno tkané pavučiny mysľových
      osnov prebiehali poľom jej duše. Videla vlka, ako sa hodil na kozicu, ona utekala a bránila
      zvieratko proti dravcovi, tu zas predstal ju dedko a podával jej kožúšok so svetlými
      vyšívanými tulipánmi, potom ocitla sa na lúke zakvitnutej, že ani trávy nebolo vidieť, vence z
      jedle na jedľu čiahali a krúžili sa okolo celej poľany; neskôr zas bežala za kozicami po
      rokliach a skalách, až ocitla sa v kotline čiernej, hlbokej, odkiaľ nebolo východu. Už bola
      celá umorená, keď tu za chrbtom jej zašuští, zahučí a pred ňou stojí poľovný mládenec so
      zelenými výložkami, divného, ohnivého pozoru a pýtal sa:
   </p>
   <p>
    „Hľadáš panenské jarabie, čo?“
   </p>
   <p>
    Deva sa striasla; schýlila sa strachom za krík a čušala.
   </p>
   <p>
    Mládenec s divným, ohnivým pozorom obišiel chrasť a prihováral sa:
   </p>
   <p>
    „Čo sa ma bojíš? Neboj sa, nič sa ti nestane… ja neublížim nikomu…“
   </p>
   <p>
    Potom zas sa vyzvedal:
   </p>
   <p>
    „Hľadáš panenské jarabie? Povedz, neboj sa…“
   </p>
   <p>
    Ako tieto slová vyriekol, nastala kolom nich hmla, zem sa pohla, hlboký rachot odbíjal sa
      od skál. Nevidela nič, iba cítila, že ju akási tajná sila odnáša, nevedome, bez ruchu, šumu v
      tajné, podzemné kraje. Chcela sa spnúť, zastaviť, utekať späť, no nemohla. Údy jej boli ako
      stuhnuté, bez života, bez sily. Konečne postála, ten mihotný pohyb okolo nej zastal, oči sa
      jej otvorili, hmla redla a okolo zjav krásny i neznámy naplnil ju úžasným obdivom. Poľovného
      mládenca už tu nebolo. Ležala na skvostnom machu. Perly a drahokamy svietili dúhami v jeho
      rosnatých stopenkách, dovôkol ruže veľké ako mesiac na vodách skláňali sa k zemi a ich
      lupienky svietili zlatým a strieborným prachom. Všade vôňa i márnivý dych okolia, lesklý kmit
      ovzdušia, ťažké, jagotavými farbami bohaté kvety v celých skupinách, čarovný spev leskloperého
      vtáctva, stromovie s iskrivým peľom na lístí a nevídanej krásy ovocia; to účinkovalo na ňu
      bažnou rozkošou, prekvapením, že zabudla sa v rýchlosti spamätať, kde je, čo je s ňou, iba oči
      jej chodili z predmetu na predmet blúdivo v zadivení, v úžase a vpíjali do seba slasť a skvost
      obtáčajúcich ju podivností.
   </p>
   <p>
    Dobrú chvíľu trval tento sladký klam. Z obdivu ju vyrušil hladký, sotva počuteľný šum a
      kroky. Za krom, obsypaným kvietím, zjavil sa zas ten mládenec so zelenými výložkami. Kráčal k
      nej, akoby sa zeme nedotýkal. Kývol rukou, ona mimovoľne pristúpila k nemu; on hovoril:
   </p>
   <p>
    „Vidíš, viem, že si dobré dieťa a že dedko tvoj je chorý. I to viem, že by si mu rada
      spomohla.“
   </p>
   <p>
    Dievča nemo stálo. Túžobným okom pozrelo na neho, mládenec pokračoval:
   </p>
   <p>
    „Ja rád poslušné deti. Na, tu máš, dones nezdravému, aby vyzdravel.“
   </p>
   <p>
    Vysypal pred jej nohy hŕbu žiarivých, bledožltých, veľkých kvetov a zmizol.
   </p>
   <p>
    S radostným výkrikom čiahlo dievča po tajnom kvete… trhlo sa… otvorí oči a žiaľny, ťažký
      výkrik vymohol sa mu z pŕs; okolo neho pusto, nad ním starý šedivý buk, hustá tôňa a zvonivý
      smiech jej spolupasákov.
   </p>
   <p>
    „Jaj, Betka, čo robíš!“ kričal najbližší a vyprával jej, ako rozháňala rukami, chmátala v
      povetrí za niečím a metala sa sem-tam.
   </p>
   <p>
    „Aj sme ti kozy zavarovali; boli až dolu na lúkach.“
   </p>
   <p>
    Dievča si sadlo, roztvorilo oči, pozrelo; v ruke malo pár zvädnutých horských kvetov a iné
      nič. Zadívalo sa dovôkol, akoby nechcelo veriť, že ten sivý prelud nebol skutočnosťou.
      Panenského jarabia, tých skvostných bledožltých kvetov nebolo nikde, ani v podolku, ani pred
      ňou, ani v ruke. Zažialila, zasmútila, prišiel jej na um dobrý starík a horkosť zabúšila jej
      srdiečkom, že to všetko tak rýchlo zmizlo. Nehovorila nič, vstala a zadumane, zamyslene brala
      sa s druhmi domov.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2523301" name="ftn.id2523301">
        3
       </a>
       ]
      </sup>
      Výrek je posteľ pod povalou; stojí alebo na vysokých koloch, alebo nohy postele sú
          obrátené nahor a pribité o hrady. Priestor pod výrkom je obyčajne obitý doskami, v ňom
          horal držiava cez zimu teľce, kozy, ovce.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2504978">
       </a>
       3
      </h2>
     </div>
    </div>
   </div>
   <p>
   </p>
   <p>
   </p>
   <p>
    Prešla krátka, teplá letná noc. Slnko veselo vykuklo spoza hôr, osvietilo horu i poľanu a
      kde padol jeho zlatý, žiarivý lúč, tam zjavil sa život. V hore i v rozkvitnutých kroch zajasal
      piesňou vtače, na rosnatej trávine bzukotom včiel a dolu v šerej, jedlinou krytej doline
      klokotom horských vlniek. I chalúpky zažiarili jasnou záplavou. Na preddomiach krákoril už
      hyd, statok po maštaliach, spopod zrubov počal sa kradnúť dym a na ohniskách zažiarila
      smolnatými klátmi chovaná vatra.
   </p>
   <p>
    Starý Kozub si sadol na posteľ, zobudil Betku a kázal jej doniesť vody. Cítil sa dnes
      akosi ľahšie, že keby toho pichania nie, bol by mohol i do roboty. Zliezol z výrka a išiel sa
      ku ohňu hriať. Betka odbavovala kozy a potom pristavila na oheň hrnce. Bola nevyspatá, bolela
      ju hlava. Včerajší sen nemohol jej z umu. Tie bledožlté kvety panenského jarabia plietli sa
      jej celú noc popred oči. Vyšla von. Na holiach plával ešte chlad, vlhkastý, čerstvý van
      vzduchu šibal jej do tváre. Podojila kozice a doniesla v hrnčeku čerstvého, penivého mlieka.
   </p>
   <p>
    „Betka, dievka moja, daj mi trochu toho mlieka. Vypijem také čisté,“ riekol Kozub,
      ukazujúc na malý hrnček.
   </p>
   <p>
    Dievča donieslo a podávalo.
   </p>
   <p>
    „To si mi mnoho naliala.“
   </p>
   <p>
    „Len vypite, však tu ešte vyše poly zostane.“
   </p>
   <p>
    Potom po chvíli dievča sa pýtalo:
   </p>
   <p>
    „A príde tetka?“
   </p>
   <p>
    „Má prísť… a čože?“
   </p>
   <p>
    „Myslela by na celý deň ísť za kozami.“
   </p>
   <p>
    „A načo?“
   </p>
   <p>
    „Chlapci idú až pod Raču; že je tam paša ako hora. Napásli by sa mi.“
   </p>
   <p>
    „Len ty príď na obed, však o pašu niet teraz tvŕdzky.“
   </p>
   <p>
    Betka nehovorila nič. Uriadila v izbe, doniesla vody, odviazala kozy, dala do batôžka
      merindu a odišla do hôr.
   </p>
   <p>
    Kozub čupel ešte vždy pri ohnisku. Konečne zahrnul pahrebu popolom a vyšiel na preddomie.
      Slnko bolo už nad horami, lúče ohnivejšie dopadali na zem, vzduch vlnivo pohyboval sa površím
      poľany a v obvode dvora ozval sa kde-kedy ľudský hlas. Obzrel sa. Suseda vyšla spoza humna a
      niesla putne; postála.
   </p>
   <p>
    „No chvalabohu, Martin, že ste už len hore…“
   </p>
   <p>
    „Tak… vstal som trochu; akýsi som onakvejší.“
   </p>
   <p>
    „Veď ja som hneď povedala, že vykýchate. Na staršieho to ľahko príde; tu kašeľ, tu prsia,
      hlava… tak…; ale keď ste už len hore nohami.“
   </p>
   <p>
    „Ďakovať bohu, sám som rád.“
   </p>
   <p>
    „A koho máte doma?“
   </p>
   <p>
    „Nikoho; dievča išlo za kozami a sestra je v dedine…“
   </p>
   <p>
    „Ak by ste, reku, niečo potrebovali, zavolajte, doskočím…“
   </p>
   <p>
    „Veď, veď.“
   </p>
   <p>
    Ženička potom odišla a mierila chodníkom ku studienke. Kozub oprel sa o lieskový plot a
      hľadel na lúku. Tam plno včeličiek ihralo a preletovalo z kvetu na kvet. Asi tretia časť
      poľany ležala ešte v chlade. Okraj lúky dosahoval po les, černel sa. Tak ľahko cítil sa na tom
      jarnom, oteplenom vzduchu. Chcel sa obrátiť, že ide po prútie a oprobuje pliesť, ale za
      chrbtom zazneli mu kroky. Dedinský hájnik sa blížil a podával mu písmo.
   </p>
   <p>
    „Strýko Martin, toť vám poslali od úradu, podpíšte.“
   </p>
   <p>
    „A čo mi mali posielať?“ vyšlo Kozubovi z úst. Pozrel na hájnika. Mal na hlave malý panský
      klobúčik a starý krátky kabát.
   </p>
   <p>
    „Tajč,“ pomyslel si, „ako sa páni,“ a nechuť ho obstala. Riekol:
   </p>
   <p>
    „Veď vieš, že ja neviem ani písať, ani čítať; povedz mi radšej, kto chce čo od mňa? Čo si
      ja s tým písmom počnem?“
   </p>
   <p>
    „To o tie deti,“ riekol hájnik, „aby ste Betku zajtra ráno doviedli. Sú tam páni zo
      stolice, poslali ma.“
   </p>
   <p>
    Starý zmraštil očami: jedovato pozrel na sluhu.
   </p>
   <p>
    „Nemrzte sa, Martin,“ vyhováral sa tento, „mňa poslali a aký rozkaz, taký účinok.“ Potom
      sa obrátil a išiel späť.
   </p>
   <p>
    „Len čakajte vy… vy!“ hučal starý a díval sa za hájnikom, ako sa náhli dolu a mizne za
      vŕškom. I vzal prútia a začal pliesť. Bol rozčúlený, ruky mu rýchlo odskakovali od koša. Občas
      postál, hlboko si vydýchol. Slnko pripaľovalo, dvíhalo sa na čistej oblohe, valaská trúba
      zahučala výšinami, ovce vrátili sa do košiara to horalovi značí poludnie. Starík odložil kôš,
      vyniesol si na preddomie hrnček s mliekom, pomaly sŕkal a zavše sa obzrel hore.
   </p>
   <p>
    „Ale čo to dievča nejde? Ono najskôr sa tĺklo až pod Raču… no,“ zhováral sa sám so sebou,
      keď Betka s kozami nedochádzala. Potom vstal a podopierajúc sa palicou, išiel k maštali,
      pozrel do každého kúta, doniesol domácim zajacom bršlice a vrátil sa do izby. Únava a obava i
      omrzenosť vzala nad ním vrch. Počal rozmýšľať, čo sa to bude s tými popísanými deťmi robiť.
      Chytil kôš a začal znovu pliesť. Neubehlo však pár chvíľ, zdvihol hlavu a načúval.
   </p>
   <p>
    Vonku bolo počuť hlasy. Odložil riad a načúval. Do izby vstúpila sestra so ženou a
      chlapcom, za nimi plno chlapov a žien.
   </p>
   <p>
    Žena s chlapcom mali uplakané oči. Na tvárach každého zračil sa nepokoj a vzrušenie.
   </p>
   <p>
    „Oneskorila som sa,“ začala sestra ohliadajúc sa po izbe.
   </p>
   <p>
    „I tak je dobre,“ riekol starík, „obišiel som sa.“
   </p>
   <p>
    „Betka je kde?“
   </p>
   <p>
    „Za kozami, hnala až na Raču,“ odvetil Kozub a díval sa v nedorozumení po prítomných.
   </p>
   <p>
    „Veď keby si vedel, čo sa v dedine robí, vlasy by ti stáli na hlave!“
   </p>
   <p>
    Ženy sa pomkli dopredu a zvedavo načúvali.
   </p>
   <p>
    „Preboha, čo? Rozprávaj!“
   </p>
   <p>
    „Hja, čo, škoda boha pokúšať. Ráno prišli akísi páni a počali brať deti. Medzi ľuďmi krik,
      plač… snáď sa blíži súdny deň, alebo nejaký trest…“
   </p>
   <p>
    Zozadu ozval sa mužský hlas:
   </p>
   <p>
    „Ale to tí, čo to popisovali?“
   </p>
   <p>
    „Tí istí.“
   </p>
   <p>
    „Teda čo je? Veď ešte neviem nič!“ doliehal Kozub.
   </p>
   <p>
    „Ľudia sa počali priečiť, dvere zamykať, ale žandári vypáčili veraje a hrozili áreštom, ak
      kto mukne.“
   </p>
   <p>
    „A deti?“
   </p>
   <p>
    „Kým som odišla, zajali ich troje. Keby ste to boli videli, až krv sadala v srdci! Ten
      plač, nárek a kliatby! Rodina sa zbiehala, prosili, rukami zalamovali, ale všetko darmo. Deti
      samy, akoby ich vliekli na šibenicu. Bránili sa, že chlapca od Macangov museli zviazať.
      Chudák, až mu krv išla do zápästiek. Tak mi bolo chudáka ľúto, ale kde! Veď by kameň nad tým
      zaplakal!“
   </p>
   <p>
    Svet počúval ako zdesený. Tváre sa dĺžili, oči šírili; netušený pocit opustenia ich
      opanoval.
   </p>
   <p>
    Ktosi sa pýtal: „A potom?“
   </p>
   <p>
    „Chýr sa rozletel dedinou. Zdalo sa, že nastáva zemetrasenie. Ľudia sa rozpŕchli, deti
      poschovávali do jám, stodôl, kam ktorý stačil.“
   </p>
   <p>
    „Čo sa to len bude robiť,“ vzdychali ženy. „A predsa sme kresťania, a nie hoviadka.“
   </p>
   <p>
    „Tak…, keď potom deti zmizli, potom nastala len surma. Páni zostali ako obarení,
      pozhovárali sa medzi sebou, zobrali sa a so žandármi, richtárom a úradnými počali chodiť z
      domu do domu a hľadali tie úbožatá. Tu, akoby z jasna hrom udrel, v jednom dome strhne sa
      krik. Žandár náhodou kukol do jamy a vytiahol odtiaľ schovaného chlapca. Zviazal ho a šikoval
      na krčmu. Svet tŕpol; čo malo nohy, povychádzalo zo skrýš a utekalo do hôr. Deti s matkami
      útekom tratili sa poľom. Akoby sa vody valili za nimi…“
   </p>
   <p>
    „Ale i tí, čo neboli popísaní?“
   </p>
   <p>
    „Rad-radom, kto tam vie, koho popísali? Každý bol rád, že s dušou uvrzol. Toť,“ hovorila
      po oddychu, „schytila som na ceste Doru s chlapcom a doviedla som ich so sebou. Musíme ich tu
      ukryť…“
   </p>
   <p>
    Starému Kozubovi akoby hmla stlala sa pred očami. Posiaľ nebral to vážne; až teraz videl,
      že je zle. Zdalo sa, že centy valia sa mu na prsia. Čo robiť, ako obrániť dievča, ak sem
      prídu, zviažu a vezmú ho so sebou? Veď je starý, ledva stojí na nohách, len-len, že duša čupí
      mu v tele. Ako sa im postaví na odpor? A že ju obrániť musí, to je ako Sväté písmo, čo by ho
      to aj život stálo. Načo by i bol na svete! Kto by ho opatril, potešil? I začal sa radiť so
      sestrou a podvečer, keď susedia zas prišli k nemu, ustálili sa, že deti, kým páni zdržia sa na
      doline, oddialia z cholvarku.
   </p>
   <p>
    „Pošleme ich na celé dni za statkom.“
   </p>
   <p>
    „A ak prídu v noci a schytajú ich?“
   </p>
   <p>
    „Veru, to bude,“ pokýval starík hlavou. „Len aby to dievča prišlo, hneď ho tam vystrojím.“
      Pomaly prichádzal večer, slnko schyľovalo sa nad hory, chladný van vial od Beskýd. Kozub nemal
      stania a vyzeral, kedy sa vráti dievča. Akýsi trápny nepokoj ťažil mu myseľ, keď Betky nemal
      nablízku. Sadol na preddomie a díval sa ustavične v tú stranu, ktorou mali prísť pasáci.
      Konečne po západe pasáci došli. Kozubovi búšilo srdce. Hľadel, Betky medzi nimi nebolo a kozy
      ženú chlapci.
   </p>
   <p>
    „Kde ste nechali Betku?“
   </p>
   <p>
    „Schytila sa popoludní, že vám ide zelín pozrieť,“ hovorili chlapci, „nemohli sme sa jej
      dočkať, zajali sme jej aspoň kozy.“
   </p>
   <p>
    Starcom zalomcoval mráz. Ak zablúdi, stratí sa v tých horách. Bože môj, keď ju len pustil.
      Ale ona mala vždy svoju hlavu. Ak tam kde padne do priepasti, alebo ak ju vlk roztrhá!
   </p>
   <p>
    A akoby neveril sám sebe, hľadel ustavične, či ju nevidí zjaviť sa na kraji lesa. Po
      večeri ustálili sa cholvarčania všetky deti vyviesť ráno do hôr. Že Betka sa nevrátila, miatlo
      im hlavy. Jeden tak, druhý inak vysvetľoval. Každý chcel Kozuba potešiť, čierne myšlienky
      vyhodiť mu z hlavy.
   </p>
   <p>
    „Vidíte, možno, že jej to ešte k dobrému poslúži; bude už teraz v istote.“ „Alebo počula,
      ak sa stretla s kým v hore, a zostala chtiačky tam.“
   </p>
   <p>
    A keď Kozub len nariekal, vybíjali mu susedia ťažkosť z hlavy, že dievča už nie je v
      plienkach a že na Michala bude mať trinásť rokov.
   </p>
   <p>
    „Ihlu nájdeš, nie tobôž takú dievku.“
   </p>
   <p>
    Vtom bolo počuť búchať zvonku na dvere. V izbe utíchli, obzreli sa, zbledli. Každý myslel,
      že to páni prišli po deti. Najsmelšia vyšla von a vyzvedala sa, kto je to.
   </p>
   <p>
    „Možno, že i Betka…“
   </p>
   <p>
    Kozubovi sa vyjasnila tvár, napnuto sa díval do dverí.
   </p>
   <p>
    „Ľudia boží, preboha, otvorte!“ zneli žiaľne hlasy vonku.
   </p>
   <p>
    Chlapi sa brali von pozrieť, kto to? Do izby vstúpili štyria chlapci s matkami. Šatôčky na
      nich samé handry, tváre bledé, oči plačom červené. Prsičká pracovali kováčskym mechom. Dívali
      sa nesmelo, bojácne dovôkol.
   </p>
   <p>
    „Zmilujte sa, ľudia dobrí, a schovajte tieto úbožiatka,“ prosili matky a sprevádzali
      prosby svoje hlasom úpenlivým.
   </p>
   <p>
    „Preboha, deti, kto ste, čo ste?“ zhíkli ženy, zložili ruky a približovali sa k malým,
      hľadiac im uprene do tvári.
   </p>
   <p>
    Chlapci stáli, neodpovedali.
   </p>
   <p>
    „Rany Kristove! Veď majú ruky zviazané!“ skríkla najbližšia a bôľom, hnevom, rozhorčením
      triasol sa jej hlas.
   </p>
   <p>
    Skutočne, rúčky mali povrazom spútané dve a dve. Zápästky mali väzbou zmodrané, ba kde-tu
      už do krvi.
   </p>
   <p>
    Z detských pŕs vyhŕkol ťažký bôľny plač. Schovajte nás, volali oči, ústa, celá tvár a
      túlili sa k matkám, ako ovce, keď v blízkosti číha krutý dravec.
   </p>
   <p>
    „Kde ste sa tu vzali, kurky moje?“
   </p>
   <p>
    „Ušli sme, túlame sa od rána po horách.“
   </p>
   <p>
    „Chvalabohu, že ste len tu, zajtra vás pojmeme sebou,“ tešili ženy úbohé obete a hladkali
      ich tvrdými dlaňami po vlasoch, lícach a stierali im tie horké slzy vyhnanstva, vyhnanstva na
      vlastnej pôde.
   </p>
   <p>
   </p>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2505572">
       </a>
       4
      </h2>
     </div>
    </div>
   </div>
   <p>
   </p>
   <p>
   </p>
   <p>
    Hore dolinou, vedúcou na divínsky cholvarok, hrčí voz. Vrch vrchu podáva tu ruku, iba malé
      riečište so skalnatou, potokom prerývanou, kamením a štrkom zájdenou cestou vtesané je medzi
      dlhé, kde-tu skalinami obrnené, na jedlinu bohaté hrebene hôr.
   </p>
   <p>
    Slnko už vystúpilo ponad čierťaž a ožiarilo i najskrytejšie kúty odľahlých miest. Kde-tu
      dvor, na jarku skromný mlyn s pílou, malé záhonce, ťahajúce sa od bydlísk až po hory, a už sme
      na konci s opisom kraja. Vozík hrčí, seká; napredku kolíše sa paholok so susedom, za ním
      žandári a na zadnom sedlisku umiestení čiernokabátnici hniezdia a vystierajú sa ako na tŕní.
   </p>
   <p>
    „Dobre, že sa ešte hýbem,“ rečie starší, sprevádzajúc poznámku nudným zívnutím.
   </p>
   <p>
    „Ja si už necítim údov.“
   </p>
   <p>
    „Len aby to človek neodležal.“
   </p>
   <p>
    „Máme ešte ďaleko, boženík?“ štuchol mladší dáždnikom chlapa sediaceho pri kočišovi.
   </p>
   <p>
    „Tak na dostrelenie, pán veľkomožný.“
   </p>
   <p>
    „Ale to bol strach, čo tí ľudia včera zvádzali! Mal som už škaredé kauzy so svetom, ale na
      podobnú komédiu sa nepamätám.“
   </p>
   <p>
    „Veď tak; kto by bol myslel, že nám tie špaty toľko mrzutosti narobia.“
   </p>
   <p>
    „Ja som voňal, že to dobre nepôjde. Čím viac hôr, tým väčší divosi. Radšej budem
      Zulukafrov drezírovať.“
   </p>
   <p>
    „Ani ja som nemal vôle sem, ale župan nechcel ani čuť o inom.“
   </p>
   <p>
    „Hja, synak, ten zná svojich ľudí. Medových panákov ti on sem nepošle.“
   </p>
   <p>
    „Ja som sa len bál, aby tí chrapúni na nás koly nepochytali.“
   </p>
   <p>
    „Nemaľuj čerta na stenu, to sa ti ešte dnes môže stať.“
   </p>
   <p>
    „Keby si bol videl tie detiská, ako to škriabalo, kopalo, hrýzlo…; ako vo vlčom hniezde.
      Mňa jedno tak šiblo po nohe, že mám až čierne.“
   </p>
   <p>
    „To ako to, ale chybu sme spravili, keď sme dali deti úradu strážiť. Sedliak je len
      sedliak.“
   </p>
   <p>
    Prešli cez rieku povedľa hory. Rozhovor umĺkol, ocitli sa na nakrivenom briežku. Dolu bola
      hať, odrážajúca vodu na mlyn, kde-tu belela sa plť, čakajúca na splavný stok, povedľa bielili
      gazdiné plátno a obďaleč odpočívali na brehu húsky a pasáci dívali sa na voz, hrkotajúci hore
      cestou.
   </p>
   <p>
    „Ja mám len strach, aby sa nám tí papľusi neroztratili v tých horách.“
   </p>
   <p>
    „I mne to šupie; darmo je, sprosto sme konali. Vzbúrili sme svet, naľakal sa, rozutekal a
      taký divoch, keď sa do hory dostane, akoby si rybu pustil do vody.“
   </p>
   <p>
    „Ani by sme nesmeli županovi na oči.“
   </p>
   <p>
    „Nech boh chráni; aj za panslávov by nás vyhlásili.“
   </p>
   <p>
    „Ináč nie je, už musíme len zahryznúť do toho.“
   </p>
   <p>
    „Ale však notár s richtárom sú tu známi. V najhoršom prípade budú hromozvodmi.“
   </p>
   <p>
    „To je už posledné refugium; ostatne, nebude to také zlé. Veď majú so sebou celý regiment
      chlapov.“
   </p>
   <p>
    Vozík postál.
   </p>
   <p>
    „To je ten divínsky cholvarok?“
   </p>
   <p>
    „Áno, tadiaľto po chodníku nech sa ľúbi, pán veľkomožný, hneď sme tam.“
   </p>
   <p>
    Hadovito, hore hustou smrečinou krútil sa chodník dohora. Boženík stúpal v úzadí a
      zamyslene, znechutene kráčal za pánmi.
   </p>
   <p>
    „Tu budeme hľadať tie deti?“
   </p>
   <p>
    „Tu by mali byť. Hájnici ich včera videli blúdiť okolo cholvarských lúk.“
   </p>
   <p>
    „Amice, pozri na tie hory; bude to dnes zábava. Až mi husia koža rastie na tele.“
   </p>
   <p>
    Druh pokýval hlavou a fučal ako rušeň. Vyšli drobným krokom na lúku. Obďaleč hore vidno
      bolo stavania. Kráčali úzkym chodníkom, dovôkol leskla sa lúka darom bohatej rosy. Starší
      vytiahol z náprsnej kapsy hárok.
   </p>
   <p>
    „Tu býva i Martin Kozub?“ pýtal sa.
   </p>
   <p>
    „Býva.“
   </p>
   <p>
    „I tu by bola jedna dolniačka.“
   </p>
   <p>
    Boženík predbehol výpravu a kázal pánom zvrtnúť sa vľavo. Dostali sa k studienke i
      stavaniu. Istý trápny pocit sa ich zmocnil. Tak ticho bolo dovôkol, akoby tu živej duše
      nebolo. Sprievodca zamieril ku Kozubovmu stavaniu, no visela na dverách zámka, pozrel dnu, no
      tam prázdno.
   </p>
   <p>
    „Nehovorím, tí ušli do hôr!“ skríkol žandár a hnev, zlosť i omrzenosť vysadla mu na tvár;
      „boženík, iďte do chalúp a opýtajte sa, ak by tam niekto vedel povedať, kde sú?“
   </p>
   <p>
    „Čo teraz?“ pýtal sa druh a pozrel na kolegu tvárou ako plánka kyslou.
   </p>
   <p>
    Tento hodil rukou a ukázal na hory. Tak stáli chvíľku rozmrzení, nabrzgnutí a čakali
      boženíka. Keď tento prišiel a zvestoval, že v celom dvore nieto živej duše, pobrali sa bez
      slova hore.
   </p>
   <p>
    Kozub hneď za svitu, ako cholvarčania odvádzali deti, vyšiel von a zamkol dom, uberal sa
      hore nad cholvarok na pláň, odkiaľ otváral sa výhľad na vrch Raču a ostatné okolité výšavy.
      Umienil si dočkať tu chýr, čo je s Betkou a s utekajúcimi úbožiatkami. Ustatý sedel na paseke.
      Okolo neho ležali vŕbové prúty, nedokončený kôš i kopyce. Nevládal sa ničoho chytiť. Tupá
      tieseň a nedočkavosť zaľahla mu na srdce, myseľ blúdila vo všetky sveta strany a nedonášala
      uspokojenia. Nemo hľadel na tie hory, hádal a hneď nato trnul strachom, aby mu dievča
      neschytili, nezajali. Z myšlienok vytrhol ho chrup krokov. Pred ním na pár krokov honci,
      žandári i boženík. Ustrnul, nebolo kedy ukryť sa, čakal.
   </p>
   <p>
    „Vás volajú Kozubom?“ znel tvrdý, chladný hlas jedného z príchodzích.
   </p>
   <p>
    Starý pozrel hore, nehovoril.
   </p>
   <p>
    „Vy ste Kozub, rozumiete, čo sa pýtam?“
   </p>
   <p>
    „Rozumiem, som Kozub, ale prečo sa pýtate?“
   </p>
   <p>
    „Čo vás do toho?“
   </p>
   <p>
    „Ako by ma nebolo; my tu pánov riedko vídavame a keď nikdy to dobré neznamená. Nie som
      nikomu nič dlžen i porcie mám zaplatené.“
   </p>
   <p>
    Úradníci pozreli jeden po druhom. Starší hovoril:
   </p>
   <p>
    „Daromných rečí nepotrebujeme. Odpovedajte, čo sa vás budeme pýtať. Prečo ste sa
      sprotivili rozkazu a nedoviedli dievča vrchnosti?“
   </p>
   <p>
    „Dievča malo prácu, muselo za kozami.“
   </p>
   <p>
    „Vidím, že ste tvrdohlavý, ale vás upozorňujem, aby ste si s vrchnosťou nezahrávali…“
   </p>
   <p>
    „Ja som starý, biedny človek, pán môj, mám s každým pokoj…“
   </p>
   <p>
    „S tým nás vy nezbalamutíte, vaša vnučka je zapísaná čo sirota. Vyzývam vás v mene
      vrchnosti, aby ste ju odovzdali…“
   </p>
   <p>
    „Ja som si nedal nič zapísať…“
   </p>
   <p>
    „Tajenie nespomôže. Kde je to dievča?“
   </p>
   <p>
    „A čo vás doň, pánko môj? Vychovali ste si ho?“
   </p>
   <p>
    „Buďte múdry, Kozub, dievča musí s nami. Lepšie podobrotky keď ho vydáte.“
   </p>
   <p>
    Mladší druh vpadol do reči.
   </p>
   <p>
    „To je strach s vami, ľudia, čo sa nazdáte, že ho povedieme na cintorín? Majte rozum, veď
      je to vaša krv a neodhadzujte jej šťastie. Bude mu tam ani v raji, bude z neho pani.“
   </p>
   <p>
    A nastalo prehováranie a navádzanie. Naháňači upotrebili všetky možné zvraty výrečnosti,
      aby staríka zvábili, no on zostal chladný, necitný. Odpovedal:
   </p>
   <p>
    „Nechcem ja z nej mať paniu, pán môj, my vršiari nie sme za pánov stvorení.“
   </p>
   <p>
    „Keď nepočúvate naše napomínania, dobre; dáme vás zviazať a oddáme vás súdu.“
   </p>
   <p>
    „Neviem, čo vás mám slúchať. Robte, čo vám ľúbo. Som starý, nevládny, nemôžem sa vám
      brániť.“
   </p>
   <p>
    „Povedzte, kde je dievča?“
   </p>
   <p>
    „Keby ja to sám vedel, pán môj, aj ruky by vám pobozkal.“
   </p>
   <p>
    „Aj ste v podozrení, že ste prekryli deti, čo včera ušli vrchnosti.“
   </p>
   <p>
    Kozub pozrel hore:
   </p>
   <p>
    „Ja neviem o ničom; však ste mohli pozrieť, išli ste okolo stavania. Ak chcete, tu je
      kľúč…“
   </p>
   <p>
    Vyšetrovateľov prechádzali zimomriavky. Ak starík nevyzradí, budú musieť do tých
      nezmerných hôr, kde každý buk, krík a rokľa je výhodnou skrýšou a k tomu ešte tie rozmaznané,
      pohybu odvyknuté telá a na postávanie určené nohy! I pokračovali v hrození, no Kozub zostával
      nepoddajný a teplým ľahkým pohľadom obzrel sa zavše na tú blízku, veľkú čierňavu hôr. Nikdy mu
      drahšími neboli tie jedlím a bučím odiate skrýše a schovánky výšin ako teraz. Zdalo sa, že sa
      teší, keď sa môže popásť na nerozhodnosti tých, ktorí mu chcú odobrať vlastnú krv a jedinú
      radosť v starobe.
   </p>
   <p>
    Vytrval. Úradníci s ťažkou hrozbou na ústach odišli. On zastal a díval sa, ako sa vzďaľujú
      od neho a kráčajú pomaly k horám. Trápenie a strach roztrpčili mu dušu. Prial im, aby s
      hrôzou, hanbou a nešťastím museli utekať z tých hôr a nešťastie aby stíhalo ich za každým
      krokom.
   </p>
   <p>
    Minuli hodiny, slnko už bolo naklonené na západ a na pláni i na horách panovalo ticho. Iba
      od juhu dvíhali sa husté olovené mračná a skúpené v homolách zdali sa opierať na pokonné čiary
      obzoru. Dusivý, ťažký vzduch letel zdola, liezol po zemi. Les dýchal únavou a diale menili sa
      v žltkavom, nečistom ovzduší.
   </p>
   <p>
    „Bude búrka,“ riekol a díval sa na hory, akoby nasilu chcel vylúdiť odtiaľ nejakú zvesť.
      Cez malé sedlo viedol chodník hore a potom zanikal v lesoch. Hľadel dlho, dlho, vytrvalo.
      Skutočne, zostrí zrak, zdá sa mu, že niekto vybehol z hory a uteká chodníkom. Medzi krovím
      zmizne, zas objaví sa postava, až objaví sa na planine. To ide najskôr niekto s chýrom. Bože
      dobrý, len aby dobrý doniesol. Srdce mu začalo biť ako zvon, nespúšťal z posla zrak…
   </p>
   <p>
    „Veru, to je Ďuro, čo len nesie?“
   </p>
   <p>
    Posol únavným krokom blížil sa k staríkovi; bol zblednutý, zadychčaný. Strach mu vial z
      tváre zďaleka. Mával širákom oproti nemu.
   </p>
   <p>
    „Čo je, Ďurko?“
   </p>
   <p>
    „Poďte, sváko!“ a kýval rukou, aby sa ponáhľal.
   </p>
   <p>
    „Čo sa stalo? Našli ste dievča?“
   </p>
   <p>
    „Našli, len poďte.“
   </p>
   <p>
    „A zdravé je?“
   </p>
   <p>
    „Len poďte, uvidíte. Niet kedy.“
   </p>
   <p>
    Kozubovi akoby skalu hodil do pŕs. Vedel, že je zle. Chcel volať, pýtať sa, no náhlenie,
      zvuk reči a držanie príchodzieho zatajilo mu reč. Zobral sa, habkajúc bez cieľa a po
      predmetoch dovôkol rozložených, a náhlil sa za poslom.
   </p>
   <p>
    Na nebi zatým čierne mraky zahalili celý obzor. Po zemi tiahol horúci tieň, sychravý
      vietor hučal a opieral sa o horu, juh stonal, blčal v bolestiach lunných zápasov. Kozub
      nevedel, čo sa okolo neho robí. Prsia mu sipeli ťažkým dychom, oddychoval a zas šiel. Už
      zmizli v hore a ešte nepreriekli slova. Ďuro zarazene stúpal za starým, v pokonnom premáhaní
      slabnúcim Kozubom.
   </p>
   <p>
    „Nemôžem, Ďuro, pichá ma,“ zastonal a oprel sa o blízky buk.
   </p>
   <p>
    „Len sa zmôžte, sváko, však už nemáme do vrchu; podopriem vás.“
   </p>
   <p>
    Po chvíli odrazili naľavo a kráčali vždy hustejšou horou vbok. Posol viedol staríka za
      ruku a odhŕňal pred ním konáre. Vietor zatým strhol sa v opravdivý víchor, v diali hučal hrom,
      dovôkol stonala hora a ten huk, ten ťažký ston niesol sa od jedného svahu k druhému a rodil
      strach, akoby za každým pňom číhal zloduch a záhuba trepotala krídlami nad tou desnou a
      čiernou pláňou hôr. Pomaly, tu i tu oddychujúc, kráčali ďalej. Pred nimi cez chvoje zrazu
      zažiarili prúdy svetla, ocitli sa na svahu, tam dolu priepasť, tu vbok vatra so žltým, desným
      svetlom, povedľa chlapi, ženy, nemí ako skaly, a na zemi zblednutá, dokrvavená, mŕtvole
      podobná Betka!
   </p>
   <p>
    Kozub zastal, lapal dych. I ako keď komu búši do pŕs a on vydá hlas boľavý, zúfalý, hrobu
      podobný, tak skríkol i starík, skočil a hodil sa na úbohé, smrťou oviate dieťa.
   </p>
   <p>
    „Betka moja, zabili mi ťa… Bože môj!“ zneli sípavé, srdcelomné výkriky a starec kľakol na
      kolená, sklonil a díval sa na zosinalé ťahy dieťaťa a padali mu na vlasy, na čelo slzy veľké
      ako rosa svätojánskej noci.
   </p>
   <p>
    Potom nečakanou silou zdvihol to zamreté telo a položil si ho do lona, díval sa naň
      zrakom, ktorý mŕtvych volá z hrobu, akoby chcel iskru žitia vdýchnuť do tých zavretých očí.
   </p>
   <p>
    Ženy prišli a obväzovali dievčaťu hlavu. Ticho bolo, kto-ten strel si z oka slzu, len tá
      žltá žiar ohňa triasla sa v okolí ako príšera.
   </p>
   <p>
    „Sváčko, tichšie,“ napomínala najsmelšia, „možno, že to pán boh ešte všetko na dobré
      obráti.“
   </p>
   <p>
    Kozub sa odvrátil, nepočul, nevidel nič, iba to drahé telo na lone. Stiahol ruku a hladkal
      jej tvár. Vlasy, rozptýlené, skrvavené, streli sa mu po vetchej halienke a spod obkladku
      prebíjal sa čerstvý mok. Ležala nepohnute, ticho ako mŕtvola, ruky mala sklesnuté na zem.
   </p>
   <p>
    „Ty kurka moja osirená, už som si ťa dochoval…“ a zas dreli sa mu slzy z očí ako kropaje a
      padali na úbohú sirotu.
   </p>
   <p>
    „Len ticho, sváčko, preboha, spamätajte sa… už sa jej krv zastavuje,“ tešila ho žena a
      rozopäla dieťaťu hábky.
   </p>
   <p>
    Okolní pristúpili bližšie, každý sa díval na slzavý zjav. Žena položila ruku na prsia a
      načúvala; potom skríkla. Radosťou zvučal jej hlas:
   </p>
   <p>
    „Žije, pozrite, bije jej srdce!“
   </p>
   <p>
    Kozuba akoby z mrákot vyviedol. Pritúlil sa k dieťaťu a načúval. Pod tvrdou rukou ozval sa
      slabý tlkot srdca a slabý záchvev nádeje ho oživil.
   </p>
   <p>
    „Ó, môj bože, ďakujem ti! Aspoň to, aspoň to!“
   </p>
   <p>
    „Dajte, zložíme ho sem na mach,“ a vzali dieťa, postlali mu zaodev a položili tíško na
      zem. Kozub sadol si vedľa neho, okolostojaci rozprávali sa šeptom.
   </p>
   <p>
    „Chvalabohu, keď len žije!“
   </p>
   <p>
    „Ja som veru nepomyslel, že to chúďa uvidí ešte božieho svetla.“
   </p>
   <p>
    „A ako sa to stalo?“
   </p>
   <p>
    „Hľa, ani sám dobre neviem. Ešte vždy mi ide hlava dovôkol. Keď sme tie deti zaviedli do
      Bažiarne, pustili sme sa za Betkou. Hľadáme, prekutávame každý kríček, no nikde nič. A volať
      sme sa báli, aby nám kto neprišiel na šľak. Až potom popoludní sme ju našli, spala v kriači na
      trávniku. Keď sme ju zobudili, bola celá zostrašená, vyhladnutá. Rozprávala, že chcela dedkovi
      nazbierať akýchsi zelín — akože to hovorila? — ja, panenského jarabia, že ju ovečerilo v hore
      a potom nevedela trafiť domov. I obrátila sa na salaš, tu hore pod Raču a tam zostala na
      nocľah…“
   </p>
   <p>
    Ženy sklonené nad dievčatkom pozorovali, či dýcha. Nôžky malo celé dodriapané, šatky
      znivočené, škvrnami zájdené, iba z hlavy jej už netiekla krv…
   </p>
   <p>
    Jedna žena pokynula chlapom. Jeden z nich vytiahol práchno a podal ho, aby ho priviazal na
      ranu. Znáhla ozval sa hluk. Niesol sa vbok povyše nich a zamieral v ďalekých priestoroch.
      Chlapi so ženami pozreli sa v tú stranu.
   </p>
   <p>
    „Tu sú, chytajte ich, zastavte tam v tú stranu!“ zneli rozkazy a hluk sa ozval znovu v
      tých stranách.
   </p>
   <p>
    „Bože dobrý, to sú tí, ešte neodišli!“ skríkli ženy s ustrnutím.
   </p>
   <p>
    „A sú pri samej Bažiarni, úbohé deti!“
   </p>
   <p>
    „Len aby ich nenašli. Bolo by to hrozné!“
   </p>
   <p>
    Chvíľku postáli. V horách bolo ticho, iba čo vietor hučal a v diali zúril hrom.
   </p>
   <p>
    „A čo potom s tým dievčaťom?“
   </p>
   <p>
    „Išli sme potom hore. Ideme, až sme prišli sem. Cestou som jej rozprával, čo sa v dedine
      robí a ako sme deti vyšikovali do hôr. Dievča išlo popredku; zrazu zastane. Pozriem a vidím
      notáriuša so žandármi, skríknem, dievča vkĺzlo do kríčia a bežalo ako zmyslov zbavené dolu.
      Stratilo sa mi z očí, jeden zo žandárov ma chytil a druhý bežal skokom za ním. Žandár mi chcel
      sputnať ruky, vtom ale počujeme zúfalý výkrik. Nechali ma tak a utekali, odkiaľ výkrik znel.
      Čo sa stalo? Žandár bol na samom kraji priepasti a díval sa zo skaly dolu.“
   </p>
   <p>
    „A dievča?“
   </p>
   <p>
    „To nevediac, kam sa obrátiť, skočilo dolu…“
   </p>
   <p>
    Zdesenie obostrelo tváre blízkych. Ľútosť, hnev i rozhorčenie šľahalo im z očí. Dovôkol
      bolo nemo ako v sieni, kde sudcovia vynášajú výrok smrti. Kozub zdvihol hlavu a počúval, čo
      jeho sused vypráva. Tu i tam rozsypané boli tie kvety, ktoré dievča, chodiac za panenským
      jarabím, nazbieralo. Nevýslovná ľútosť ho stiesnila. Pohliadol na dievča zrakom hlbokým.
   </p>
   <p>
    „Ty dobré dieťa moje, ty holúbok môj zlatý, keď mi len žiješ!“
   </p>
   <p>
    Tichosť panovala ešte vždy. Svedkom pohnutie, starcovi ľútosť zvierala hrdlo. Kozub potom
      vstal, prikľakol k Betke a zohol sa. Otvorila oči. Na bledej tvári akoby sa bol zrodil záchvev
      boľavého úsmevu; šeptala:
   </p>
   <p>
    „Dedko môj, nedajte ma… páli… vody!“
   </p>
   <p>
    Ženy ovlažovali ústa nemocnej. Starec jej hladkal vlasy, tvár.
   </p>
   <p>
    „Nie, nedám ťa, ovečka moja. Len buď tichá, aby sa ti krv znovu nepustila,“ a vyronil sa
      mu z pŕs ťažký vzdych.
   </p>
   <p>
    „Aby vás kliatba stihla, aby…“
   </p>
   <p>
    Nedohovoril, nad nimi skrižovali sa blesky a potom zahučal hrom a nastalo utíšenie. Minula
      sa však len chvíľa a zdesenie znovu bralo svoj podiel. Ale nebol to teraz hrom. Boli to ľudské
      hlasy, pravdaže, zneli strašnejšie, že sa zdalo, akoby sa zrodili v podzemí.
   </p>
   <p>
    „Tu sú, chytajte ich, držte ich!“
   </p>
   <p>
    „Bože, zmiluj sa!“ ženy spínali ruky — a okolo vatry čo život, to soľný stĺp! Každý stál
      ohromený, načúval. Do hluku pokrikov miešal sa úpenlivý, srdce rozrývajúci plač detský a
      boľavé prosby matiek.
   </p>
   <p>
    „Pre milosrdenstvo božie a pre všetko, čo je vám sväté, neberte nám naše deti!“ znel
      nárek, rozliehajúc sa čerňou hôr a zanikal ako v hrobe.
   </p>
   <p>
    Okolo vatry stáli ešte vždy ako v skaly obrátení. Meravo sa dívali, odkiaľ ten britký plač
      detský i zúfanlivá prosba odznievala. Nevedeli, čo si počať, no čuť už bolo chruštenie krokov
      i zvuk blížiacich sa honcov. Chlapi išli popredku a svietili. Bože, neopúšťaj! Tváre bledli
      bôľom i hrozným vzbúrením duše.
   </p>
   <p>
    „I tu sú, i tu sú!“ znel ostrým smiechom sprevádzaný výkrik uspokojenia, no neutekal
      nikto; každý stál na mieste a čakal, čo bude.
   </p>
   <p>
    „Prišli ste i pre túto?!“ znelo strašné, ako spod zeme sa variace privítanie staríka; on
      stál, vypol sa, vyzeral sťa príšera. Oči mu vystúpili z dôlikov a gúľali sa dovôkol zážihom
      jedovatým.
   </p>
   <p>
    Úradníci so žandármi zastali. „Berte ju!“ znel hlas drsný, neľudský a jeden z nich sám
      pristúpil k bezvedome vystretej deve, ukazujúc palicou na ňu.
   </p>
   <p>
    Ale nikto sa nehýbal. Rozkazovateľ pozrel na obeť. Dovôkol ticho. Tvár sinavá, smrtná
      bledosť, šaty-zdrap a škvrny krvi zdali sa dosahovať výšin neba. Striasol sa; bledosť a čerň
      svedomia zakalila mu tvár. Cúvol a bez slova kývol sprievodu preč!
   </p>
   <p>
    Starec stál nepohnute, hrozivo. Oči mu žiarili hrôzou. „Už ste ju zaopatrili, za paniu
      spravili! Pozrite: Tam krv, tu sinavé ústa… beda vám!“
   </p>
   <p>
    A zas rozputnali sa tie ústa: „Aby vám zem horela pod nohami, aby vaše deti…!“
   </p>
   <p>
    Nad nimi zgomolil sa víchor a hučal s hromom opreteky a pohltil všetko, i tú kliatbu
      zúfalej duše, i to zdesenie, i tam v diali zanikajúci zúfalý nárek chytených sirôt.
   </p>
   <p>
    Každý hľadel v tú stranu, kadiaľ unikali žandári. Iba žltá, tu a tam prekmitajúca žiara
      značila ich stopy. Dovôkol rozhostilo sa desno, len hrom občas zamumlal vo vrchoch a sťa tá
      kliatba starcova sprevádzal tú zvrhnutú kosť i krv našich hôr.
   </p>
   <p>
    Minula chvíľa; naši ešte hľadia v tú stranu, kadiaľ unikali žandári. Ja zas hľadím, hľadím
      na ten divý, smrťou oviaty kvet našich hôr. Mne ľúto ho, až srdce zviera bôľom. A vám?!
   </p>
   <p>
   </p>
  </div>
 </body>
</html>
