<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2522938">
       </a>
       I
      </h2>
     </div>
    </div>
   </div>
   <p>
   </p>
   <p>
   </p>
   <p>
    Starý priateľ Gusto z východného okraja našej dŕžavy napísal tiež už nie takému mladému
         priateľovi do centra, či by nemal vôle trochu na západ, že ho s radosťou „zvezie“, a keď sa
         už tak dlho nevideli, že na takýto spôsob zažijú spolu zasa niečo pekného.
   </p>
   <p>
    „Prečo nie?“ pomyslel si Peter a vstal priložiť na oheň a povyťahovať skrehnuté údy.
         „Veď i tak mal by som tam malú prácu, a trochu premeny by neškodilo, keď tej mračnej zime
         tu medzi horami nevidieť konca. Možno, teší sa myšlienke, že o tých pár dní, keď by sme sa
         pohli, Bratislava nás už teplou jarou privíta.“
   </p>
   <p>
    Začal živšie merať dlhými krokmi pracovňu a hútal ďalej:
   </p>
   <p>
    „Neviem, či Gusto tiež tak túži za jarou a premenou, no za čím sa on toľko do Bratislavy
         umára, to nie mi je už dávno hádankou. Ale mne sa vidí, že v tejto veci nebudeme mať
         šťastie, ja našu Oľu dobre poznám: doktor Gusto musel by byť z iného cesta človek, aby si
         mohol u nej nejaké nádeje robiť. A potom, hm,“ chytil rýchlo štetec a ponapravil niečo na
         obraze, ktorý mal práve na stojane v robote, „naša Oľa tvrdo sa prepracovala z úzkych
         pomerov k výške svojho umenia. Ona je dokonalou Júliou, Norou, Mona-Vannou, stať sa však
         zrazu ďaleko od prúdu veľkého sveta pani doktorkou, to požadovať bolo by dnes ťažko od nej.
         Ale nebudem mu úfnosť predčasne kaliť práve ja, a potom sám mám v tejto chvíli niečo, no…“
   </p>
   <p>
    Odhodil štetec a prudko škrtol zápalkou, aby si zapálil.
   </p>
   <p>
    Nellyine listy v posledných dňoch nedajú Petrovi pokoja, a vôbec celý tento prípad s ňou
         je čudný.
   </p>
   <p>
    Videli sa posiaľ navzájom len zbežne a ich známosť je vlastne veľmi náhodná a nerovná.
   </p>
   <p>
    V jeseni bol Peter v Bratislave na umeleckej ankete, týkajúcej sa neblahých pomerov
         slovenského divadla. A hoci javisko nie je jeho pravým záujmom, kríza a chaos, ktoré
         zavládli na celom fronte umenia, priviedli ho do takého horlenia, že útočil tam na domnelé
         nešváry a darebáctvo až nepotrebne ostro, a vcelku nahovoril mnoho rohatého, ako mu potom
         blízki priatelia dohovárali.
   </p>
   <p>
    Keď po debate vychodili zo sály, jeden z nich predstavil mu štíhle, mladé dievčatko: to
         bola Nelly. Prizrel sa jej.
   </p>
   <p>
    Zvláštny, do výšky vyhúknutý zjav, s akým sa teraz v modernej grafike husto stretávame:
         smelo z tvári vyčnievajúci noštek, výraz očí trochu privretý a zatienený, vážne zovreté
         pery s nenaddvihnutými kútikmi úst Mony Lízy, bývalého ideálu ženskej krásy. Oblosť
         pučiacich pŕs hodvábna blúzka nestačí už utajiť; nôžky, rúčky, boky, všetko predĺžené, no
         dostatočne vlnitou líniou zaokrúhlené.
   </p>
   <p>
    Prosila Petra, aby jej niečo napísal do jeho práve z tlače vyjdenej knihy básní, ktorú
         držala v rukách.
   </p>
   <p>
    Zamierili všetci do kaviarne trochu si ešte posedieť; tam vyhovel jej žiadosti zvyčajne
         načmáranou duchaplnosťou. A zvláštne! Na druhý deň, keď Peter obedňajším vlakom odchádzal,
         Nelly bola zasa s ostatnou mládežou, ktorá ho prišla vyprevadiť, na stanici.
   </p>
   <p>
    Vlak od Viedne meškal, a zakiaľ chlapci boli na debate, z minulého večera ešte vždy
         nemali dosť, Peter meral s Nelly nástupište vo voľnom rozprávaní.
   </p>
   <p>
    Jej tichý, zdržanlivý spôsob hovoru, no slová a pohľady podfarbené rýdzim, úprimným
         citom mladosti, to všetko začalo mu lahodiť a zvedavosťou novoty ho napínať.
   </p>
   <p>
    A keď sa jej listom zbežne za milé vyprevadenie ešte raz z domu poďakoval, z jej krátkej
         odpovede s veľkým kolmým písmom dýchala zasa tá rozumná, sympatická dôvera a oddanosť,
         ktorá si ho mocne podmanila.
   </p>
   <p>
    Povstala z toho vždy živšia korešpondencia a cez zimu vyvinula sa vo vzácnu výmenu
         myšlienok a v priateľstvo na diaľku, vítané z jednej strany neskazenou túhou a nadšením za
         všetkým, čo je krásne a dobré, z druhej, Petrovej strany záujmom skúseného už diváka o prvé
         rozpínanie krídel mladých, ešte nezlomených nádejí.
   </p>
   <p>
    Nelly študuje medicínu a psychiatria je jej nadšením. A tak nebolo by na tom nič
         divného, keď s celým obdivom mladej chtivosti hľadí na človeka, ktorý jej obľúbenú látku na
         fakulte prednáša.
   </p>
   <p>
    Peter sám sa už na jeho vedomosti raz vo svojom liste prezvedal, a jednako, keď mu Nelly
         medzi inými dennými drobnosťami spomenula, že profesor Hegel je „ohromný“, jedinečný vo
         svojom odbore, alebo že vysvetľuje zázračne, že si ju všíma, ba posledne že sa jej pripojil
         a išli od električky na ústav spolu, už sa zahniezdil v Petrovi neurčitý nepokoj, hoci pol
         listu venovala nesmelej chvále jeho diela, ktoré má tam práve vystavené.
   </p>
   <p>
    Peter užasol: chod jeho myšlienok pri odpovedaní na jej listy prestával byť ľahkým,
         často začaté v polovici musel roztrhať. Čo to? Výmena myšlienok s vážnym, no nepomerne
         mladým ešte deckom. Kde sa berie v srdci odrazu táto náročnosť? Šialenstvo. Prečo by si
         profesor jej horlivosti nemal všímať? Hlava mu vraj — ako ona píše — tiež už kde-tu
         striebrom prekvitá, a potom či badať ináč nejakej zmeny v jej tak zvláštne prítulnom
         písaní?
   </p>
   <p>
    Všetko darmo. Príčiny a zápletky uzlia sa v živote ľudskom neprestajne, a po Gustovom
         vyzvaní razom sa rozhodol: najlepšie bude nepísať ďalej, ale vidieť ju tvárou v tvár čím
         skorej. A nech mu nové stretnutie s ňou vypáli napokon ako chce, prvopočiatočnej rovnováhy
         v ďalšom vypisovaní i tak už viacej nenájde.
   </p>
   <p>
    Sadol Gustovi napísať, že s návrhom cesty súhlasí. A tak nakoniec, hoci každý z nich mal
         v Bratislave svoju „vážnu“ vec: doktor Gusto pojednávanie na sedrii, Peter malú urgenciu u
         nakladateľa, jednako len starou pravdou ostalo, že všetky ľudské cesty vedú k žene.
   </p>
   <p>
    A keď Peter v určitý deň prisadol do Gustovho rýchlika, obaja rozbehli sa do našej milej
         metropoly v skutočnosti za jarou svojich sŕdc.
   </p>
   <p>
    Cesta spočiatku bola slnečná a sľubovalo sa pekné, stále počasie, ale čím ďalej vlak
         uháňal, tým viacej bežali im mraky v ústrety, a priatelia pri konečnom cieli v Bratislave
         nenašli jar, skôr novú zimu so snehom a mrazivým vetrom. Peter znervóznel. V meste
         vyskočili na električku a viezli sa spolu na Palisády. Tam doktor zosadol, ustálili si ešte
         na večer v kaviarni schôdzku, a Peter náhlil sa dolu k Oľge.
   </p>
   <p>
    Svoj príchod jej už pred pár dňami oznámil, ale Nelly chcel prekvapiť, a preto bral v
         hereckom dome, kde sesternica býva, dva schody razom, len aby čas netratil a čím skorej sa
         dostal na Palackého sady za Nelly.
   </p>
   <p>
    Petrova sesternica Oľga je vzácnym stvorením v každom ohľade. Je v nej kus Marty i kus
         Márie odrazu; rozumná, s veľkým hereckým talentom, ale zároveň je rozkošnou spoločnicou i
         výbornou hostiteľkou, čakala ho už s teplou izbou i s horúcim čajom, zvítali sa srdečne.
         Zasadli, núkala a nalievala, ale myšlienka na Nelly, o ktorej, pravda, Oľga nemala mať ešte
         tušenia, nedala Petrovi ďalej pokoja, a po čaji vzal si zámienku pred večerou ešte niečo
         obstarať v meste.
   </p>
   <p>
    — Dobre, — vraví Oľga, — ale o hodinu hľaď sa vrátiť, povečeriame a odprevadíš ma do
         divadla, áno?
   </p>
   <p>
    — Veľmi rád, Olinka, len prosím ťa, neprekvap sa, keď ti poviem, že je tu i Gusto. Máme
         sa zísť večer; urob mi po vôli, že sa mu so mnou ukážeš.
   </p>
   <p>
    — Ach, ba, doktor Gusto! To je čudák, ale dobre, s tebou v trojke to ešte pôjde. Či
         vieš, posledne bol tu na premiére, keď som hrala Oféliu v Hamletovi… Pozri, tie kvety za
         tebou sú od neho.
   </p>
   <p>
    Vo veľkej kamennej váze na antický spôsob, s plochými reliéfmi, stál tam nádherný ker
         ružových azálií.
   </p>
   <p>
    — No, vieš, — prepustila ho Oľga, — to ti ešte porozprávam, nebuď dlho.
   </p>
   <p>
    Von prestalo snežiť a Peter sa ponáhľal na adresu Nelly, do domu jej tetky.
   </p>
   <p>
    Musel si vydýchnuť, keď našiel číslo domu a dvere. Zazvonil.
   </p>
   <p>
    — Hľadám slečnu Nelly, — vraví chytro slúžke.
   </p>
   <p>
    — Slečna nie je doma, ale ak sa páči, oznámim vás milostivej panej.
   </p>
   <p>
    — Nie, nie, ďakujem. Slečna by bola ešte na fakulte?
   </p>
   <p>
    — Už bola doma, vyšla pred hodnou chvíľou, azda ma prechádzku.
   </p>
   <p>
    Poberal sa nerozhodne; dievča to zbadalo a spýtalo sa ešte:
   </p>
   <p>
    — Koho mám, prosím, oznámiť, keď sa slečna vráti?
   </p>
   <p>
    „Aký nezmysel: chcel som prekvapiť, a tak sa zdá, teraz sám som prekvapený,“ zlostí sa v
         sebe Peter, „ale neprezradím, sa ešte.“
   </p>
   <p>
    — Povedzte, doktor Hegel, — vyšlo mu razom meno Nellyinho profesora z úst, a nikdy potom
         nemohol si objasniť, prečo práve toto meno prišlo mu tak nenazdajky na jazyk.
   </p>
   <p>
    Po tomto výčine ihneď sa spamätal, bolo mu voľnejšie i obišiel dolu celé sady, i smerom
         k vnútornému mestu, i kus nábrežím, s nádejou, že náhoda mu Nelly privedie v cestu. Ale
         darmo hádal v mihotajúcich sa postavách na ňu a unavený obrátil sa krížom cez Korunovačné
         námestie akoby domov.
   </p>
   <p>
    Zrazu vynorila sa pred mím v dlhom kožuchu silueta, ktorá sa mu zdala určite známou, a
         keď zahýnala svetlom cez bránu, ach, už vedel, koho vidí!
   </p>
   <p>
    — Pardon, Táňa!
   </p>
   <p>
    Dobre hádal. Táňa náhodou má temer túže postavu ako Nelly, ale je na nej všetko zrelšie,
         plnšie; stará známosť, asi rok je tu vydatá za poslancom X.
   </p>
   <p>
    — Ľaľa, ujo Peter! — víta ho prekvapene Táňa. — Kde si sa tu vzal, ideš k nami?
   </p>
   <p>
    — Ach, — odvráva Peter, — hádal som v tebe na inú. Ale keď si zahla pod túto bránu, hneď
         som vedel, že to len ty môžeš byť; nie, nemám v úmysle k „vám“ hore.
   </p>
   <p>
    — Prečo, poď, Stano príde o chvíľu, ešte si vôbec nebol u nás.
   </p>
   <p>
    — Táňa, prosím ťa, nezahováraj, načo je to?… K tomu ešte videl som nedávno reprodukcie
         tvojej podobizne od Piskora, a gratulujem ti, — hovorí trpko Peter.
   </p>
   <p>
    Táňa je z jeho kraja, sú v akejsi ďalšej rodine, preto ho i podivne niekedy ujom volá.
         Má hodne zmyslu pre hudbu, interesovala sa vždy o prácu Petrovu, boli si donedávna blízki…
   </p>
   <p>
    — No, len sa hneď tak tvrdo nestavaj, Peter. Čo som mala robiť! Kde si bol, keď ma
         prišiel Stano pýtať? A potom, Piskor chodil za mužom, len čo som sa v Bratislave zjavila,
         muž zasa ma ustavične domŕzal, aby som Piskorovi sedela. Uznáš, nemohla som s farbou von,
         že ty si už robil so mnou náčrtky a že som sa ti už kedysi sľúbila sedieť. Stano strežie a
         inštinktívne nie ti je veľmi naklonený. Ale keby si aspoň tu bol býval, túlaš sa, nik
         nevie, kde, alebo sedíš doma, utiahnutý od sveta…
   </p>
   <p>
    — Nič sa nestalo, milá Táňa, — pretrhuje ju Peter, — si v poriadku, podobizeň máš,
         mužovi sa stalo po vôli, a ja, ja si nájdem ešte niečo pekné…
   </p>
   <p>
    — Ach, nie si veľmi zdvorilý, a vari práve…
   </p>
   <p>
    — Práve! Ale život ma naučil: už vám nebudem takým goetheovským Tassom, vy rozmaznané
         princezny!
   </p>
   <p>
    Hlas jej zvážnel, keď ho pretrhla:
   </p>
   <p>
    — Som trochu prechladnutá, aby sme tu takto stáli, teda nejdeš hore?
   </p>
   <p>
    — Odpusť, náhlim sa, Oľa ma čaká.
   </p>
   <p>
    — Si u nej? — A tichučko vložila mu mäkkú ruku do dlaní. — Neprídeš ani zajtra? Pozri,
         tak popoludní, Stano odchádza do Prahy, pohovoríme si, povieš mi svoju mienku o obraze,
         zahrám ti zasa raz Chopina.
   </p>
   <p>
    — Pozde, Táňa, — odvráva Peter s položartovným pátosom, ale hneď mení tón, v zraku mu
         blysne čosi. — Si ešte zvodnejšia, Táňa, tento stav ti sluší; vidím, ako si sa len teraz
         rozvila v pravej kráse. Táňa, si šťastná?
   </p>
   <p>
    Vytrhla mu ruku, ako keby ju bol rovno do tvári udrel, a zvrtla sa na schody útekom, bez
         slova.
   </p>
   <p>
    — Pozdrav Oľu, — počuje Peter ešte duto zhora, a dvere jej bytu hlučne sa za ňou
         zavreli.
   </p>
   <p>
    Postál a vyšiel i on spod brány, stratený v myšlienkach.
   </p>
   <p>
    „Bože, aký je človek a aká bieda vo všetkom! A čo bolo vlastne medzi nami? Tri roky sme
         sa už nevideli, ja som sa svetom roztúlal, ona sa vlani vydala. A či sa nemala vydať?
         Láska, neláska, život ide svojou cestou. Mala ostať sedieť a slúžiť večne umeleckým emóciam
         nenapraviteľného tuláka, byť večne múzou snov, ktoré sa nikdy uskutočniť nemôžu? Chceš v
         slabošskej citlivosti svet v jeho riadnom behu zastaviť? Moja práca? Ba čo? Hľa, Piskor je
         chlap ma mieste. Jeho čin je tu, aký je, taký je, to rozhoduje. A čo ja robím, ostáva
         neurčitou hmlovinou, nikomu nepotrebným, beznádejným šialenstvom. A čo ešte, no? Za jednou
         klamnou vidinou len čo sa začapili dvere, a spredo dvier druhej práve som odišiel. Eh,
         filozof! Poďme k Oľge.“
   </p>
   <p>
    Peter vykročil rázne.
   </p>
   <p>
    Bola už preoblečená do divadla, stôl prikrytý.
   </p>
   <p>
    — Kde si tak dlho, sadaj, nech sa najeme.
   </p>
   <p>
    — Ale, moja drahá, neklaď mi toľko na tanier a dovoľ vopred, aby som si trochu páľu
         zahasil; vieš, stretol som sa s Táňou, dala ťa pozdraviť.
   </p>
   <p>
    — S Táňou? Ach, to je zaujímavé! Z toho si nalej, badačonské.
   </p>
   <p>
    — No, chuderka, vydala sa ti. Ale prečo ju nikdy nenavštíviš, keď si tu; ponosovala sa
         mi. Jaj, s vami mužskými je bieda. No, a ten tvoj Gusto! Ty azda povieš: dobrý chlapec,
         jeho rétorská sláva že rastie, má budúcnosť, zdedil po starých krásny majetok, má aj istú
         kultúru v sebe, ale, prosím ťa, aký by to malo zmysel, aby som ja zrazu išla zaňho?
   </p>
   <p>
    Počkali, kým obsluhovačka vyšla zasa z izby, a Oľga pokračovala:
   </p>
   <p>
    — Dobre, on ma zbožňuje, je tu podchvíľou za mnou, každá handra na mne prináša ho do
         extázy, ale ešte ani raz som nepocítila, že by ho môj výkon na javišti uchvátil, že by bol
         precítil, čo ja v mojom umení tvorím.
   </p>
   <p>
    — On vidí v tebe svoj svet, — namieta starostlivo Peter, — nekaz mu ho. Chceš pochopenie
         v umení? Moja drahá, to je smutné; tých, ktorí vedia, čo je pravé umenie, je veľmi málo.
   </p>
   <p>
    — Ale, Peter, ako to hovoríš? Vieš, koľko som sa natrápila, aby som v tomto povolaní
         niečo krajšie, nad priemer dosiahla; vari preto, aby som v polceste všetko zavesila na
         klinec a vplávala do manželského prístavu, ako stá iných? Čo si vravieval? Umenie je nám
         živlom, ktorým dýchame a mrieme, a tí, čo nemajú preň pravého zmyslu, ostanú nám vždy ľuďmi
         z tamtoho brehu… More nás delí…
   </p>
   <p>
    Hruď sa mu v šťastí šírila, keď si spomenul, že, hľa, i toto stvorenie je jeho nektárom
         a ambróziou pľagané, a baviac sa zlatým reflexom svojho pohára, mihla sa mu pred očami
         minulosť.
   </p>
   <p>
    Jej začiatky tam doma. v priestrannej staro zariadenej izbe s klavírom; ako nejaký
         Svengali sedí tam prihrbený a drží prvý tragický text v ruke. A ona, ešte s dlhým vrkočom,
         prednáša, hrá a ako druhá Trilby divy robí…
   </p>
   <p>
    Bol jej prvým radcom i obecenstvom, dramaturgom, impresáriom, ba ešte i garderobierom.
         Dnes ona mohutne už lieta na svojich krídlach…
   </p>
   <p>
    Vzal víno a nalial jej. Ona cítila, že spomína, a neodvracajúc vďakou žiariaceho
         pohľadu, pila a mlčky podala mu cez stôl ruku.
   </p>
   <p>
    — Pôjdeme.
   </p>
   <p>
    Obliekli sa a bez slova išli na ulicu. Až keď prešli na druhú stranu na chodník, vsunula
         ruku pod Petrovo rameno a pokračovala hlasite v myšlienkach, podobných akoby za niekým
         odriekanej modlitbe. Akoby tie myšlienky vlastne on myslel, a ona, pritisnutá k Petrovi,
         len prejímala a zvukom slova im výraz dávala:
   </p>
   <p>
    — Medzi mnou a Gustom je návyk skoro od detstva, ja jeho čisté, jemné city ku mne večne
         si vážiť budem, ale nech ma teraz neznepokojuje, nech nenalieha. Niekto tretí stojí medzi
         nami, áno, len tak sa to dá povedať: medzi nami stojí génius umenia, jeho som nevestou,
         jemu rodím teraz…
   </p>
   <p>
    Peter mocne stisol jej rameno; dochodili k divadlu.
   </p>
   <p>
    — Ale či môžem vedieť, — končí podivné, nesvoje myšlienky Oľga, — ako dlho ešte potrvá
         tento môj začarovaný stav? Čo potom, ako hovoria slová básne: „Keď ma opustíš, ó, génius?“
         Azda moje nadšenie pre umenie zmení sa v nudu, nádej v zúfalstvo, krása v nečakanú, skorú
         starobu, žertvovanie v žalostnú sebeckosť. Peter, ty mi rozumieš; nechcem, aby Gusto tupo
         hľadel na veci; ujasni mu, že v živote nasýtenie i odriekanie majú rovnakú hodnotu i krásu;
         zhováraj sa s ním, nech je veľkodušný, nech sa naučí svoj diel znášať, trpieť a čakať.
         Možno ho to spasí; ja verím v zázraky a že nájde pravú cestu k umeniu a možno časom nájde i
         mňa.
   </p>
   <p>
    V osvetlenom foyeri Peter pustil jej rameno, zastala a so slabým úsmevom prešla si rukou
         po čele:
   </p>
   <p>
    — Už hrajú. Ale ja ťa zle bavím. Počkaj ešte, prosím ťa, len čo sa prezviem, či sa
         zajtra bude skúšať.
   </p>
   <p>
    Odbehla.
   </p>
   <p>
    Peter zastal, začal sťahovať rukavice a rozopäl si zimník: je ešte len málo hodín, a
         koľko rozmanitých impresií. A zvláštne, len teraz mihlo sa mu po prvý raz vedome hlavou, že
         celá spoločnosť, s ktorou rástol a v ktorej od mladi žil, už dávno presídlila sa do mesta.
         Ako je to možné, že takto vo všetkom zaostáva?
   </p>
   <p>
    Ale nedomyslel. Oľga sa už vrátila, kukla do hereckej lóže, bola náhodou prázdna. Vošli
         a sadli si. Na javisku bolo vidieť už dobre známe efekty s dekoráciou, farbistým svetlom a
         s ľuďmi, ktorí si tam niečo povedajú, dnes tak ako včera a vždy…
   </p>
   <p>
    — Ach, — zavzdychol si Peter po chvíli a zhodil sklo z oka, — tieto večné drámy z ľudu,
         kedyže to prestane? A čítal som, kus má byť nový, hrajú ho na všetkých scénach. Hrávaš,
         Oľa, tiež v takomto niečom?
   </p>
   <p>
    — Akože. Divadlo je konečne tiež len remeslo, môj milý, a hrať musím, čo mi dajú. Ale
         never, nie je to také zlé. Človek sa cvičí a učí na všetkom, a keď raz dostaneš rolu v
         kuse, ktorý ti aj zodpovie, potom si pohotový a vieš, čo je dobré a zlé.
   </p>
   <p>
    — Nezdá sa mi, že by v takejto praktike bol nejaký osoh. Človek sa opotrebuje v
         daromniciach a na veľké veci je potom sterilný. Ja by som sa musel na tvojom mieste takému
         remeslu vzoprieť. Pozoruj: zdanlivo pravdivá, no umelecky neodôvodnená hra s nemožným
         konfliktom lásky, zato s obligátnym nezákonným deckom, to je ten svet, ktorý oni tvoria…
   </p>
   <p>
    Niekto vošiel do lóže.
   </p>
   <p>
    Oľga sa obzrela a poznala hneď príchodziu; zatiahla i Petra do úzadia.
   </p>
   <p>
    — Slečna Žuková, — predstavuje mu pološeptom. — Naša najmladšia hviezda, zajtra spieva
         vo Figarovi grófku, zaves jej bundu.
   </p>
   <p>
    Nakoľko sa dalo v prítmí lóže rozoznať, videl Peter mladú, ale zato urastenú, úplne už
         vyvinutú dámu plavých vlasov s voľnými neafektovanými ešte pohybmi, podával jej stolec
         dopredku.
   </p>
   <p>
    — Ach, nie, ďakujem, — a usadila sa s chutným úsmevom v lícnych jamkách na postrannej
         lavičke do tieňa.
   </p>
   <p>
    — A toto je, Máňa, ten bratanec Peter, — vraví Oľga mladej deve, — o ktorom som vám
         nedávno tú príhodu rozprávala; odporúčam vám ho. Do každého kumštu sa rozumie, to vás
         upozorňujem, ale medzi nami nič ho už neteší, a najradšej by bol plantážnikom na Tahiti.
   </p>
   <p>
    — Azda nie kvôli… — vybuchla v smiechu Maňa, no nedopovedala a priklonila sa tvárou na
         Oľgino plece.
   </p>
   <p>
    — Ach, viem čo myslíte, — smeje sa tiež Oľga, — to nie, ale on je zimomrivý, tamojšie
         teplo ho láka; veď viete, že tam jar večne trvá.
   </p>
   <p>
    — No, no, — skáče do toho živo Peter, — možno, že i preto i zato chcel by som sa na
         Tahiti dostať.
   </p>
   <p>
    — Slovenský Gauguin, — nie? — doberá ho ďalej s veselosťou Oľga.
   </p>
   <p>
    Zbadali, že sú hluční, a stíchli. Obrátili celú pozornosť zasa na javište a slušne
         dopočúvali výjav do konca. V prestávke Oľga ponúkala bonbónmi a dopovedala ešte:
   </p>
   <p>
    — Viete, Máňa, môj bratranček je obyčajne tam, kde iným ani len na um nepríde ísť sa
         podívať. Maľuje, kde druhí píšu, a skladá verše vtedy, keď ostatní plátna mažú…
   </p>
   <p>
    Máňa nerozumela, čím Oľga Petra domŕza, a obrátila na k nej:
   </p>
   <p>
    — Pán Peter skutočne teda i maľuje?
   </p>
   <p>
    — Hlavne, — vraví Oľga.
   </p>
   <p>
    — Znáte, prosím, portrétistu Piskora? — obracia sa k Petrovi.
   </p>
   <p>
    — Veľmi dobre; vari mu už i vy sedíte?
   </p>
   <p>
    — Ešte nie, ale tata mi včera vravel, že po tejto premiére dá ma od neho vymaľovať.
   </p>
   <p>
    — No, to je rozhodne pekne, — hovorí horlivo Peter, — a ja vám hneď jednu hádanku, ktorú
         vám iste už pri prvom sedení dá hádať, prezradím.
   </p>
   <p>
    — Vari tú o opičke a klavíri? — smeje sa Oľga.
   </p>
   <p>
    — Už dosť toho, — zvážnel razom Peter, — povieš to slečne inokedy; zvonia, nerušme
         ďalej; je čas, vieš, že nás čakajú, a podával jej kabát.
   </p>
   <p>
    — Skutočne, — vstala Oľga, — poďme. — Tak, Máňa, musíme vás opustiť, na zajtrajšok sa už
         tešíme, len smelo, a či idete už i vy?
   </p>
   <p>
    — Myslím, že tak bude najlepšie, už by som sa tu nevedela sústrediť, a kvôli zajtrajšku
         bude najmúdrejšie ísť domov. Veľká robota bola na dnešnej generálke; som unavená, azda hneď
         zaspím. Poďme.
   </p>
   <p>
    Odprevadili ju do otcovho voza, čo čakal na ňu za rohom, a Oľga sa jej ešte spýtala:
   </p>
   <p>
    — A po predstavení zajtra neuvidíme sa?
   </p>
   <p>
    — Ozaj, tata mi vravel, že celý zajtrajší večer bude mi k ,službám‘, čo i do rána.
         Slečna Oľga, do zimnej záhrady nemali by ste vôle? Ja to budem mať už všetko za sebou,
         zatancujeme si trochu, prišli by ste?
   </p>
   <p>
    — Dobre. Peter, však prídeme?
   </p>
   <p>
    Uklonil sa.
   </p>
   <p>
    — Felice notte! — volá Oľga do zatresknutých dverí voza.
   </p>
   <p>
    — Do videnia, iste!
   </p>
   <p>
    Voz sa rozbehol.
   </p>
   <p>
    — Kto je, prosím ťa, — pýta sa hneď Peter, — táto osôbka? Ja by som si speváčku
         predstavoval náročnejšiu, afektovanejšiu. Pravda, je náramne mladá ešte.
   </p>
   <p>
    — Ach, so Žukovou je to zaujímavé, a namyslenou, môj drahý, stane sa až pozdejšie. Je
         vlastne ešte vždy žiačkou na konzervatóriu, ale vystupuje už ako skončená. Zámožný otec
         priviedol ju do školy zapísať na klavír. Tam však, neviem už, ako sa to stalo, — objavili
         jej hlas a prehovorili ju hneď na spev. Má krásnu koloratúru, študuje ľahko, zajtra večer
         sám sa presvedčíš. Ja ju mám rada, je neskazená; otec, vdovec, bdie nad ňou, je mu pýchou.
         I dnes večer akiste doviezol ju sám do divadla, a nech sme tam dlhšie, už by sme boli
         videli, ako prišiel pekne pre ňu.
   </p>
   <p>
    Noc bola tmavá a chladná, náhlili sa Korunovačným námestím. A tu na prázdnom pozadí
         Dunaja mihol sa Petrovi dvojitý obraz Nelly i Tatiany v jednom, ako oscilujúci klam nejakej
         fatamorgány.
   </p>
   <p>
    — Na ktorom poschodí býva Táňa? — Zastavuje Oľgu. — Nie tam to svetlo?
   </p>
   <p>
    — Ach, nie, bývajú na prvom poschodí vľavo, tam je tma.
   </p>
   <p>
    „Tam je tma,“ opakuje v sebe Peter. „A čo asi u Nelly? U tej bude iste svetlo, rozhodne
         svetlo.“
   </p>
   <p>
    Veď stál dnes pred jej dvermi Hegel, he, he, prečo nie? Nech je jej mladá obrazotvornosť
         aspoň na chvíľu vzrušená touto nejapnou mystifikáciou starého tuláka, tuláka, ktorý temer
         už i tak zabudol, s akou náladou v srdci sadal dnes predpoludním na rýchlik.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2507158">
       </a>
       II
      </h2>
     </div>
    </div>
   </div>
   <p>
   </p>
   <p>
   </p>
   <p>
    Zámožný Gusto je starým druhom a prajníkom Petrovým ešte z ich spoločného pobytu na
         štúdiách vo Viedni.
   </p>
   <p>
    Prežili spolu všeličo, a keď priateľov náhoda zavše i ďaleko rozprášila od seba, len čo
         sa nanovo stretli v živote, zasa bol medzi nimi ten istý starý pomer, sťaby sa boli len
         pred hodinou rozišli.
   </p>
   <p>
    Ich priateľstvo korenilo v rozchodiacej sa protive dvojitých pováh. Gusto hľadel vždy s
         reálne namiereným rozumom do sveta, mal to v krvi; Petrova náklonnosť ťahala ho však viac
         do kruhu čírych výmyslov a jeho skutočnosť začína sa tam, kde sa Gustovi obyčajne končila.
   </p>
   <p>
    Tejto jednostrannej polovičatosti svojho založenia boli si obaja dostatočne vedomí, a
         tak vzájomnosť medzi nimi nemohla byť nikdy vyčerpaná, dopĺňali sa.
   </p>
   <p>
    Doktor Gusto, dajme tomu, neprišiel nikdy do pokušenia napísať verš. Ale zato usudzoval,
         že keď on na takéto niečo „nestačí“, jeho alterego Peter vyzná sa v tom výborne. A na každú
         otázku v podobnej veci mal len jednu odpoveď:
   </p>
   <p>
    — Umenie? Ó, rozhodne vec krásna, ale tým sa zapodieva kamarát Peter, to on už vybaví
         najlepšie, je chlapík.
   </p>
   <p>
    A vec zdala sa pre neho v poriadku.
   </p>
   <p>
    S takýmto podivným gestom jej ináč milého dvorana umelecká duša Oľgina nemohla sa dosiaľ
         nijako spriateliť, ale Petra to veľmi nemýlilo.
   </p>
   <p>
    Keď sa mu niekedy u zdanlivo ľahostajného priateľa i podarilo vyvolať nejakú mienku o
         umení, Gustov triezvy sarkazmus zakaždým ho v tom znechutil a nadlho umlčal. Zato dá sa s
         ním vždy pekne porozprávať o iných veciach.
   </p>
   <p>
    Okrem práva a hospodárstva, samo sebou sa rozumejúcej tradície jeho rodu, má pekný
         rozhľad i v otázkach politiky, vnútornej i svetovej, hlavne však v problémoch sociológie
         názorov, starých i krajne nových, je dobre podkovaný. A čo z toho Peter vie, všetko má len
         od neho, ba i v rozličných odboroch geológie a hvezdárstva nájde u neho ochotného poučenia
         a zhovorčivosti.
   </p>
   <p>
    Jeho zovňajšok a spôsoby prezrádzajú solídny, starý koreň. Hmotná a politická
         nezávislosť dodáva mu výrazu mužnej istoty a sebavedomej voľnosti. Nebol pôvodne kvôli
         chlebu nútený ohraničiť sa len na jeden odbor, mal všelijaké plány a záľuby. Ale v
         pohnutých časoch posledných rokov sústredil sa zas len na právo a poskladal zostávajúce mu
         skúšky hneď, ako sa vrátil z ruských hraníc, kde slúžil pri veliteľstve ako pobočník.
   </p>
   <p>
    Náklonnosť k Oľge je u neho dávna a nepremenná. Podľa priateľa mal častú príležitosť
         vídavať ju od útlej mladosti, páčila sa mu. A pozdejšie, keď vyrástla a venovala sa
         divadlu, stalo sa mu jasným: Keď žena, tak Oľga, a ináče nemienil sa v tejto otázke so
         životom pojednať.
   </p>
   <p>
    Petra to baví, ale keď priateľa v tejto veci i trochu pokladá za romantika starej
         výchovy, jednako cudná tvrdošijnosť jeho citu naplňuje ho úctou a lichotí mu to pri
         sesternici, na ktorú možno v inom prípade bol by i trošku žiarlivý.
   </p>
   <p>
    V kaviarni vystúpili, pohľadať ho podľa dohovoru, hneď na etáž. A len čo sa začali spod
         portiéry obzerať, už im i skočil v ústrety a žiaril radostným prekvapením, keď zazrel Oľgu.
   </p>
   <p>
    V priestrannej, novozariadenej miestnosti bolo príjemne a živo. Dobrá cigánska hudba
         vítala ich akoby dávno známou, no skoro už zabudnutou náladou. Náladou, plnou arkadickej
         bezstarostnosti a snivej romanesknej túhy, o čom zdalo sa Petrovi, že dorastajúce generácie
         už neslýchajú, necítia tak.
   </p>
   <p>
    „Bol život skutočne kedysi plnší, žiarivejší. Alebo je to čaro chvíľkovo vyvolaných
         spomienok z časov dávnej mladosti?“ prebehlo mu hlavou.
   </p>
   <p>
    Tragédka, tiež prekvapená takýmto ovzduším, podala doktorovi s primeranou gráciou ruku
         na bozkanie. A keď sa zložila a sadla si za mramorový stolík, vo svojej zvláštnej nádhere
         zrelej ženskosti, pripomínala priateľom krásny obraz oných pravých veľkých dám, ktoré dnes
         i s celou dobou ich slávy zakrátko už nebudú.
   </p>
   <p>
    Bujné, do červeného zlata hrajúce vlasy ani pri krátkej móde nemá ostrihané; jej veľké
         sivé oči, tmavo vrúbené, otvorene hľadia do sveta; nádych pokožky má biely a červeň jej líc
         i úst je živá, bez potreby prifarbenia. Postavu má plnú, no v línii ohybnú a ako jedľa
         pružne vzpriamenú.
   </p>
   <p>
    — Nuž, doktor, minule musela som vám odrieknuť, dnes prišla som za vami sama. Sme
         vyrovnaní?
   </p>
   <p>
    — Nebolo by čo vyrovnávať, prosím, naopak. Keď ste ma, slečna Olinka, takto milo
         prekvapili a sa mi tu zjavili, pokladám to za blahosklonný pokyn, že od toho času dnes po
         prvý raz s „kľudom“ môžem zaspať… Dovolíte? Neškodné.
   </p>
   <p>
    Ukázal na pohár, do ktorého čašník z práve donesenej fľaše s hrdlom v pozlátke medzitým
         už nalieval.
   </p>
   <p>
    Zdvihli poháre s cvengotom a pozorne najprv ochutnávali.
   </p>
   <p>
    — Dobré víno, — chváli tragédka s uznaním, — dnes mám chuť na také niečo; držím, páni, s
         vami.
   </p>
   <p>
    Čašník podolieval a postavil víno do ľadu.
   </p>
   <p>
    — Pokojne spať, — pokračuje ona, — mohli ste hneď toho istého dňa, doktor, lebo pre
         krásny kvet, ktorým ste moju hru poctili, zabudla som úplne, či mám vám ešte niečo vyčítať.
   </p>
   <p>
    — Ľudkovia drahí, — prerušuje ich Peter a silne odfukuje dym stranou, — s vašimi
         zdvorilosťami maľujete mi pred nosom hotový rokokový obrázok; von s vecou, nech viem, čo sa
         medzi vami robí.
   </p>
   <p>
    Oľga sa rozosmiala a, obrátiac sa k nemu, vysvetlila mu celú príhodu. Vtedy, v deň
         Hamletovej premiéry, bola vraj pozvaná do domu istej spriatelenej rodiny, po predstavení na
         chvíľku sa tam ešte ukázať. Usporiadali deťom malú fašiangovú slávnosť.
   </p>
   <p>
    — A náhodou, — pokračuje, pozrúc bokom na Gusta, — bol pán doktor, tiež po známosti,
         pozvaný do tohto domu… Počkajte, prosím, mne dodatočne všetko tam porozprávali. Pred
         domácou paňou ste sa ospravedlňovali, nie je tak? Že večer nemôžete, že len kvôli
         predstaveniu ste v Bratislave.
   </p>
   <p>
    — Podívajme sa, — volá Peter, — aký zrazu smäd po umení!
   </p>
   <p>
    — Veru, Peter, a naveľa bolo tam doktorovi naložené, keď nie ináč, aby tiež po
         predstavení prišiel a razom v divadle na mňa počkal a priviezol ma so sebou na večierok.
   </p>
   <p>
    — Eh, už mi je celý komplot jasný; dovoľ, ja dopoviem: Gusta tam domáca pani poverila
         ministerstvom s plnou mocou pre správu tvojej slobody. A podľa toho mal ťa uniesť na
         slávnosť nerozumnej mládeže, aby sa pekne všetko skončilo dorozumením sa stáreže…
   </p>
   <p>
    Doktor sa trochu začervenal, chcel niečo namietať.
   </p>
   <p>
    — Ešte nemáte slovo, pán doktor, — bráni mu ďalej Oľga. — Peter len tára trochu, vaše
         ministrovanie nebolo preto také zlé. Ale ja, ja som bola po predstavení ďalej nemožná,
         vyčerpaná, a odkázala som vám, že voz prijmem, ale len domov… Naozaj, Peter, ešte dlho doma
         nemohla som sa od nešťastnej Ofélie odpútať a jej pomätenosť zo seba zvliecť.
   </p>
   <p>
    — Sebapsychóza, moja drahá, — živo nadhodí Peter, — dobrý znak, že hráš, ako sa patrí. A
         som zvedavý, či by si bola prišla do takého tranzu i v kuse, ktorý sme práve videli?
   </p>
   <p>
    — Hja, to bol Shakespeare… — Ozaj, — prišlo jej zrazu na um obrátiť sa k druhému, —
         rozprávajte, doktor, v ktorom výstupe som sa vám najviac páčila?
   </p>
   <p>
    Krásna ste boli, slečna Olinka, vôbec ako z druhého sveta…
   </p>
   <p>
    — Dobre, krásna, a moja hra nedojala vás niečím?
   </p>
   <p>
    Najviac sa mi páčilo, keď ste kvietky rozdávali.
   </p>
   <p>
    Tragédka kukla dlhým pohľadom na bratranca; ten porozumel, ale vrátil sa k predošlému.
   </p>
   <p>
    — Vravíš Shakespeare. To je to, čo ja myslím. Taký Hamlet je dnes hodnotou nespornou; i
         javisko i hľadisko rovnako cíti, že i pri všeličom, čo tu nejdem teraz rozoberať, za kusom
         stojí veľký človek. Človek-tvorca, ktorému pri všetkej reálnosti išlo predovšetkým o niečo,
         čo je povyše nás… Ale dnes, ako vidíme, nekultúrny autor svoje primárne sklony a do výšky
         všeobecnej pravdivosti nedomyslené všednosti nadieva na figúry z ľudu; má to ciachu
         zdanlivej pravdivosti a vec veselo sa pustí na jarmok. Úbohý svet v zrkadle takejto „duše“.
   </p>
   <p>
    Gusto sa tváril ako obyčajne v podobných chvíľach. Jasal nad výrečnosťou rozhorčeného
         umelca a horlivým dolievaním a štrnganím akoby sa snažil tragédke dosvedčiť, že s priateľom
         súhlasí a že vec je vyriešená a nad slnce jasnejšie osvietená.
   </p>
   <p>
    Peter si zas na jeho núkanie chlipol vína a pokračoval v horlení:
   </p>
   <p>
    — I bez týchto kriminálnych reportáží vieme do zunovania dobre, že človek každého stavu
         bol vždy tvorom slabým. Zvonka i zdnuka. A v živote že je, ako kedysi úbohý rab na Ponte
         dei Sospiri, neprestajne preháňaný z mučiarne do katovne…
   </p>
   <p>
    Zbadal, že Oľga začína znepokojovať nad jeho zatrpknutým tónom reči a možno i nad vínom,
         ktoré mu priateľ neúnavne dolieval. Položil dlaň na jej ruku a dodal:
   </p>
   <p>
    — Povedz, či toto bezútešné umenie je len na to, aby zlý osud človeka večne zrkadlilo,
         zveľaďovalo a sadisticky ešte viacej komplikovalo? A ty, Gusto, vrav, či je to možné, aby
         svet bol stvorený len pre dobro a zlo nejakých mravokárcov, pre zločin a trest
         inkvizítorov, pre literárnu riečicu večného precúdzania ľudských, až príliš ľudských
         nerestí a pokleskov?
   </p>
   <p>
    Nečakal ich odpovede a hnal sa ďalej za myšlienkou v krajnom rozochvení.
   </p>
   <p>
    — Odpusť, drahá, trápim ťa, ale ja už dopoviem svoje, lebo viem, — zdvihol pohár proti
         priateľovi, — že z mnohých Saulov stanú sa Pavlovia, keď sa dozvedia, že pravé umenie stojí
         nad životom. Že jeho poslaním je víťaziť tam, kde si život odnáša porážku, víťaziť a v
         znaku všeoblažujúcej krásy dotvoriť, prebásniť debakel našej nemohúcnosti vo vyššiu, kladnú
         pravdu… Ale dosť! Odídem vám už v krátkom čase z chotára, — zarecitoval za nôtou cigána,
         hodil naširoko rukou a zvrátil sa na operadlo sedadla.
   </p>
   <p>
    — A teraz rozprávaj ty, Olinka, ako sa vlastne premiéra vtedy medzi vami skončila? Ha?
   </p>
   <p>
    — Nijako, — odvráva ona, zarazená jeho rečami, a po chvíli dodá: — Bolo mi vás i ľúto,
         naozaj, pán doktor, ako ste tam pri divadle stáli, keď som sa vám do voza pratala s
         posluhovačkou a so škatuľami. A zababušená v šále ani len ruku som vám poriadne nepodala,
         ani som sa nepoďakovala…
   </p>
   <p>
    — Také sú ženské, — zahovára Peter, — vedia sa vždy obratne vykĺznuť, čo, doktor?
   </p>
   <p>
    Gusto po podivnom umelcovom horlení tiež akosi veľmi zvážnel, premýšľal o niečom, len sa
         roztržite usmieval a posledné slová skoro ani nepočul. Tu Peter, akoby si razom spomenul,
         narovná sa a kladie mu ruku na plece.
   </p>
   <p>
    — A tá kamenná nádoba, kde si vybral na kvet, prosím ťa, takú krásnu vázu?
   </p>
   <p>
    — Vázu? Ach, tak, nestojí za reč, a úprimne povediac, — smeje sa z myšlienok prebratý
         Gusto, — ja som s vyberaním ani mnoho práce nemal. Čo mi v obchode núkali, to som bral.
   </p>
   <p>
    — No, len si sa azda prizrel, čo kupuješ?
   </p>
   <p>
    — Nie, nepamätám sa. Povedali mi, že je teraz v móde dávať kvet s črepom na javisko, tak
         som prisvedčil, a teším sa, že sa ti páči.
   </p>
   <p>
    Umelci sa srdečne rozosmiali.
   </p>
   <p>
    — Nuž tak, Gusto, za trest všimneš si ju aspoň dodatočne. Prídeš k nám a ja sa pokúsim
         vysvetliť ti, v čom spočíva jej krása. Olinka, nepozveš ho zajtra, dajme tomu, na večeru?
   </p>
   <p>
    — Budem sa, pán doktor, úprimne tešiť takejto vašej lekcii. A hneď vám i prezradím, čo
         bude pri večeri najlepšie. Moja gazdiná urobí medziiným zázračnú majonézu, jej špecialita
         na ruský spôsob s pätorakým mäsom. Radi to jete?
   </p>
   <p>
    — O môj apetít nebolo by starosti, — krasoreční rytiersky Gusto s netajenou radosťou, že
         takto i zajtra uvidí Oľgu. — Majonéza je práve niečo, čoho sa ja v Bratislave nikdy neviem
         nasýtiť. A ak k tomu Petrov náukobeh o kamenných vázach začne sa skutočne pod vaším dozorom
         a okrem toho vo vašom vzácnom tuskulume, sľubujem najväčšiu učenlivosť.
   </p>
   <p>
    Stoly okolo nich medzitým sa prázdnili a cigán obracal sa v tú stranu, kde poznával
         „svojich pánov“. A keď pobadal, ako Oľga tu i tu pri clivých tónoch jeho huslí začína si
         pomaly nôtiť, už sa i nakláňal pri jej boku a zopakoval pieseň nanovo.
   </p>
   <p>
    Text tohto smútku poznala dobre ešte v pôvodnej reči a odhodiac cigaretu pustila sa
         naplno za melódiou primáša.
   </p>
   <p>
    Dookola nastalo ticho. Čašníci zastali a zhŕkli sa, banda pozorne nadviazala sprievod a
         všetko to počúvalo pieseň v sladkom zmeravení.
   </p>
   <p>
    Nálada pri stole vyvrcholila. Doktor Gusto núkal. Petrovi zvlhli oči, a keď posledné
         zvuky starej piesne odzneli, vstal s pohárom v ruke.
   </p>
   <p>
    — Dosť, drahá, vzácna chvíľa nedá sa ďalej opakovať. Poďme, nepokazme si ju.
   </p>
   <p>
    Doktor chcel zdržovať, ale Oľga pochopila a zdvihli sa razom.
   </p>
   <p>
    Hudba prešla do rezkého tempa. Obliekli sa. A pri sprievode všeobecného ukláňania sa
         apartnej tragédke a nie menším kráľovským odmenám, ktoré Gusto na všetky strany rozdával,
         vyšli zasa do mrazu, do tmavej, hluchej noci.
   </p>
   <p>
    Nemali ďaleko do hereckého domu, išli pešky. Ulicou dul im vietor oproti a tragédka v
         kamarátskom naladení zavesila sa obom sprievodcom na rameno. Viedli ju medzi sebou a skoro
         niesli proti náporu vetra ako nejakú trofej: blažený Gusto akoby drahocennú korisť jeho
         dávnych, nesmelých túžob; rozcítený Peter ako vzácnu ozvenu jeho myšlienok, ako nádobu
         duše, o ktorej sa mu zasa raz zazdalo, že všetkému, čo v ňom vrie a čo ho mučí, rozumie a
         matersky s ním spolucíti.
   </p>
   <p>
    Zastali až v závetrí brány, boli už doma a ľutovali Gusta, že má na Palisády ešte
         ďaleko.
   </p>
   <p>
    — Máte, doktor, zajtra niečo zaujímavé pri súde? — pýta sa ho ešte Oľga. — Zasa niečo s
         paragrafom na ochranu vlasti?
   </p>
   <p>
    — Ach, nie, teraz ide len o pašienky. Nasľubovali ľuďom hory-doly, a napokon nikto
         nechce nič dať. Smutná ruvačka biednej sedľače s panskými horármi.
   </p>
   <p>
    — Zaujímavé, čo, Peter, že práve tomuto starému zemanovi, akým je náš doktor, pripadne
         zakaždým takáto práca. No, len občešte zasa trochu tento náš nový demokratizmus, a večer,
         kvôli opere, prosím, radšej včaššie. I s vázou sa zabavíte, nie, Peter?
   </p>
   <p>
    — Dovoľte, slečna Olinka, aby som nezabudol: posledné slová Petrove o umení boli mi
         signálom, — prevzal doktor Gusto s vážnym prízvukom ešte slovo a poloodvrátený od nich
         roztržite potriasal spoza ohrady priedomia prečnievajúci konár, uprene pozorujúc sneh,
         ktorý sa k jeho nohám zosypal. — Cítim odrazu veľkú chuť tiež trochu prehovoriť o veci.
   </p>
   <p>
    — Bravo, bravo! — volá prekvapene tragédka.
   </p>
   <p>
    — Konečne! — chytá ho do náručia Peter.
   </p>
   <p>
    — Prosím, prosím, panstvo, — bráni sa Gusto, — aké „konečne“? Ja, keď o tých veciach i
         nerád hovorím, často premýšľam o nich. Sledujem vás i všetko, čo sa deje okolo vás, s
         úprimným záujmom. Čítal, videl a počul som už všeličo po svete a viem, že umenie v živote
         ľudstva má veľký, ba v budúcnosti ešte ani dosť netušený význam. Ale darmo. Do priameho
         vzťahu k nemu nemohol som sa dostať, niečo mi v tom neprestajne prekážalo. Bol som preto
         podráždený, stal som sa chúlostivým a radšej som sa ukazoval ako ignorant, akoby som bol
         mal hrať milovníka bez porozumenia. Až teraz, po Petrovej reči, zároveň s jeho myšlienkami,
         ktorým som napokon len sčiastky rozumel, z čista-jasna svitlo mne samému v hlave. Už to
         máme!
   </p>
   <p>
    Tleskol si do dlaní, potom Petra po pleci a víťazne obrátil sa plnou tvárou k nim.
   </p>
   <p>
    — Zajtra, po tvojej prednáške, na príklade tej istej vázy dovolím si vysloviť, čo si ja,
         dnes žijúci človek, pod slovíčkom „umenie“ predstavujem.
   </p>
   <p>
    Naklonil sa so slávnostnými pohybom k ruke tragédky a zdvihol klobúk.
   </p>
   <p>
    Umelci žasli. Ona oprela sa o plece bratrancovo a neodvracala z doktora prekvapením
         rozšírené oči, nechápala.
   </p>
   <p>
    — Je to možné? Ja vás nepoznávam, doktor!
   </p>
   <p>
    — Ale, podľa všetkého, bojím sa… po toľkom mlčaní…
   </p>
   <p>
    — Bude to niečo neobyčajné, niečo zdrvujúce pre naše skromné umenie. Nepovedali by ste
         hneď niečo?
   </p>
   <p>
    Ale vrátnik, strážny duch domu, už otvoril a stál.
   </p>
   <p>
    — Škoda, do zajtra zhyniem zvedavosťou. Príďte teda čím skorej, milý pán doktor… A spite
         dnes pokojne! — volá rozrušená ešte naposledy za vzďaľujúcim sa priateľom.
   </p>
   <p>
    — Ja som už večer vedel, — víta vrátnik s rozospatým, zrakom po starej známosti Petra, —
         že pána majstra máme zasa u nás. To je pekne. Hľadali vás privátne s listom, že musíte byť
         tu. Poslal som hore, ale už ste boli odišli; posluhovačka ho prevzala.
   </p>
   <p>
    Stúpali na poschodie.
   </p>
   <p>
    — Ktože ti môže hneď tak písať?… Ale, Peter, — zvolala a zastavila ho na zákrutke, —
         zázračné, nie? Čo povieš na doktora? Aké podivné reči odrazu!
   </p>
   <p>
    — Skutočne, sám sa nemôžem spamätať. A vidíš, — podchytil jej briadku, — budeš sa musieť
         preorientovať, moja drahá. A potom, čo mi dáš za to, že som pohol lavínou, há?
   </p>
   <p>
    — Ty nevieš, čo to bude.
   </p>
   <p>
    — Počkaj, počkaj, ako zbožne naučíš sa ešte hľadieť na neho.
   </p>
   <p>
    — Nehovor, prosím ťa! — nedôveruje ona a hľadá z nečakanej zmeny nejaké východisko. —
         Neverím, museli ste sa zrieknuť. Zrádzaš, Peter, len seba, ak mu v tomto nesvedomite
         nadŕžaš, — vyčíta mu nečakane tragédka s ostrím pazúrika v hlase a zastaví sa pred nimi na
         poschodí.
   </p>
   <p>
    — Olinka, toto je rozmar naozaj ženský. Myslíš, že Kristiánovi robím Cyrána? — Schytil a
         pritiahol ju k sebe v jej mäkkej, vonnej bundičke. — Prestaňme, hej?
   </p>
   <p>
    — Rozumej ma, nemôžem sa hneď vzdať, hoci ho mám rada i bez toho… A potom že vraj „dnes
         žijúci človek“? Dozaista jemu je všetko, čo sa robí, ničím; vymýšľa niečo nové, poznáme to,
         a mňa nejaká absurdnosť bude od neho len viac ešte zarážať, ako keby bol i naďalej mlčal.
   </p>
   <p>
    — Počkajme teda. Môžeš mi uveriť, že nemám ani tušenia, v akom smere sa chce zajtra
         rozhovoriť.
   </p>
   <p>
    — Dúfam, — podáva mu ruku trochu zmierená, — že ti izbu nenechala vychladnúť. Ja som už
         tu, spím zasa u Nade Vozárovej.
   </p>
   <p>
    — U Nade? Tiež by som sa mal raz už aj inde zložiť. Robím vám nepokoj, čo?
   </p>
   <p>
    — Ani najmenej, nevymýšľaj. Naďa je veľmi rada, keď sa k nej zavše nanosím; nikdy sa
         toľko nevyrozprávame, nenasmejeme. A teraz máme o čom, bola nedávno doma na Orave, vie
         veľmi dobre napodobniť ľudí z vidieka.
   </p>
   <p>
    — Vydáva sa, počul som.
   </p>
   <p>
    — Ach, z toho už nebude nič, má teraz niečo lepšie. Spi dobre.
   </p>
   <p>
    Peter, mysliac na neobyčajnú zmenu v správaní Gustovom, kráčal do bytu o poschodie
         vyššie. A keď otvoril a zvrtol svetlo, list skutočne ležal na stolíku v predizbe. Naklepaná
         adresa a tiež tak na papieri bez záhlavia stálo:
   </p>
   <p>
    „Doktor Hegel ordinuje od pol desiatej ráno na privátnom byte (Palackého sady č. 103, I,
         1); čaká na Vás zajtra určite.“
   </p>
   <p>
    Pod tým veľké nečitateľné črty perom ako podpis.
   </p>
   <p>
    Ostal stáť s otvoreným listom a nemohol si veci hneď priviesť do pravého súvisu.
   </p>
   <p>
    — Toto predsa nie je ako skutočný list od nejakého ordinujúceho lekára, a čo ja mám s
         ním? Palackého sady, číslo domu? Byt Nelly. A v podpise? Možno „Heg-“ skôr sa podobá na
         „Nel-“. Ach, výborne! — zvolal — To je vtipné!
   </p>
   <p>
    A razom mu bolo všetko jasné.
   </p>
   <p>
    Heglovo meno povedal večer slúžke, tá zase slečne a Nelly prirodzene musela sa hneď
         spýtať, ako taká neuveriteľná návšteva vyzerala, aký bol vlastne ten pán. No a z takého
         nevšedného výzoru umelca, ktorý sa skôr podobá bývalému rytierovi z Manchy než dnešnému
         profesorovi z univerzity, mnoho hádať nemusela, kto to vlastne bol, čo sa za ňou večer
         unúval.
   </p>
   <p>
    — Vie, kde zosadúvam, — kombinuje ďalej Peter, — a hádanku figliarsky odplatila
         hádankou. Vec je jasná. Z tejto stránky ju nepoznávam, bola dosiaľ vo všetkom taká vážna a
         nesmelá. Ale nebol by ani div, sám som si to s menom Hegla takto zariadil. A tiež tak
         chýbalo by jej na ženskom dôvtipe, keby nevytušila zaraz i pravý zmysel mojej nečakanej
         návštevy. Listami je už naznačené: som jej pacientom, ona bude ordinovať, a jej diagnóza
         bude, že…
   </p>
   <p>
    Stál tak ešte vždy s listom v ruke, keď vo dverách, ktoré nemal ešte za sebou privreté,
         ozval sa ženský hlas:
   </p>
   <p>
    — Slobodno?
   </p>
   <p>
    Dve veselé tváričky, Oľgina i Nadina, ukázali sa zasa v otvore.
   </p>
   <p>
    — Môj nočný krém, nezniesla mi ho tá osoba dolu a kázala som jej. Dovolíš ešte? Mám celú
         pokožku od vetra popukanú.
   </p>
   <p>
    — Ale, prosím, len ďalej. Slečna Naďa? Aké nádherné kimono máte! Aspoň takto sa
         stretneme, ani v jeseni nemal som šťastia, a sme tu vlastne susedia zakaždým. Že chcete
         divadlo opustiť? — dozvedá sa, len aby niečo povedal.
   </p>
   <p>
    — Už som si to ináč rozmyslela, chvalabohu. Prišli ste nadlho, majstre?
   </p>
   <p>
    — Ešte nazajtra, prosím vás, slečna Nadinka, o strpenie.
   </p>
   <p>
    — Ehľa, nepustíme vás! Oľa má vždy tak málo času pre mňa, a keď ste tu, aspoň takto mám
         niečo z nej. Prečo sa u nás tak zriedka ukazujete?
   </p>
   <p>
    — Veď už musím, naozaj musím častejšie medzi vás.
   </p>
   <p>
    Naďa Vozárovie je tiež z horevidieka, z dobrého domu. Javisko je jej záľubou, dostáva od
         svojich viac dievčenskej apanáže, ako má v divadle gáže, žije sa jej veselo, je jedináčka.
         No jednako drží sa vo svete pekne, je dobré dievča a visí na pevnej povahe svojej družky z
         divadla celým srdcom. Tancuje v balete, má peknú siluetu, a najmä v nohavičkových výstupoch
         je zvodná. Ale Peter ju pozná len zďalša, podľa sesternice.
   </p>
   <p>
    Oľga medzitým so svojím balzamom krásy v ruke stačila sa už nahnúť nad list.
   </p>
   <p>
    — Doktor Hegel? Ukáž! Čo ty máš s psychiatrom do činenia, Peter, je ti niečo?
   </p>
   <p>
    — Nič, nič takého, — začal vykrúcať v rozpakoch. — Vieš, hm, náš lekár ma k nemu posiela
         na prezretie. Nespavosť, nervy…
   </p>
   <p>
    — Ja som už i tak ustarostená. Ty mnoho rozmýšľaš, trápiš sa otázkami, pre ktoré iní
         pokojne spia, a potom tá večná samota tam doma.
   </p>
   <p>
    — No, vidíte, majstre, — pridáva ľútostivo Naďa, — najlepšie bude, keď ostanete hneď tu,
         Bratislava vás rozptýli.
   </p>
   <p>
    Spamätal sa a odvráva im už so žartovnou pretvárkou:
   </p>
   <p>
    — Nestrachujte sa, milé dámy; zajtra sa dozvieme, čo povie „doktor“, a ak je niečo so
         mnou, verím, že len tu sa ešte vyliečim.
   </p>
   <p>
    — Naozaj, — povie Oľga, — počkajme na konzultáciu, a potom najlepšie bude, keď tu
         pobudneš. Táňa ti bude rada, pôjdeme jej čím skorej návštevu urobiť. Takéto niečo, veruže…
         A teraz bežme spať, musí byť už hodne neskoro. Vyber pre posluhovačku potom kľúč zo dverí.
         Poďme, Naďa.
   </p>
   <p>
    Zmizli bez hluku, želajúc mu dobrú noc.
   </p>
   <p>
    „Huh!“ zložil pomaly list a zastrčil ho do vrecka. „Táňa? Áno, kedysi mohlo byť niečo,
         pekný začiatok idyly. Ale dnes? Oľga zmenenej situácii neprizrela sa ešte nadostač.
         Intonovať novú jar, vplietať sa jej opätovne do cesty, vtedy, keď sa ona už raz rozhodla
         ináč? Stano je jedným z oných smelých chlapcov, ktorí na pražskú cartu biancu za každá cenu
         chcú niečo načmárať; počíta s ministerským kreslom, hovoria jeho dôverní známi. Táňu
         potrebuje na reprezentáciu, pekná žena patrí ku kariére. Bude zasa hlučno okolo nej, ako za
         dievčenstva, a ak sa i cíti v duši osamelou, v pompe a sláve na nepatrnú dôvernosť z
         minulosti ľahko zabudne. A potom, čo s touto druhou, novou idylou, za ktorou som vlastne
         pribehol? Holý nezmysel. Kmit svetielka nad barinou a potom nič, zasa nič… A keď už tak,
         nech pred Oľgou figuruje Hegel i s mojou módnou chorobou i naďalej. I tak nebolo by to, čo
         som tým stvoreniatkam práve zahral, ani tak ďaleko od pravdy. Či nie je chorobnou,
         psychopatickou skutočnosťou to, že dnes tu stojím? Nehľadám tu isté uzdravenie novou jarou
         nielen v prírode, ale i v srdci?… No, len počkaj,“ končí Peter sám v sebe s výsmechom svoje
         myšlienky, „ty tulák večne na ceste za teplom a jarou! Zajtra ťa to dievča dobre prezrie a
         tvoje bláznovstvo ukáže sa v plnom svetle…“
   </p>
   <p>
    Vprostred tragédkinej pracovne so zrkadlom veľkým až po zem mal rozloženú svoju posteľ,
         a keď vošiel, prekvapil sa.
   </p>
   <p>
    Na dosiaľ prázdnej stene nad pianínom visela jeho veľká „Madona-melagrana“, ktorú pred
         rokmi vo Florencii maľoval podľa zázračného Sandra a pozdejšie ju daroval sesternici.
   </p>
   <p>
    Dlho nebrala si obraz z domu. Teraz ho má tu, v novom ráme, a Peter stretáva sa s ním po
         čase nanovo.
   </p>
   <p>
    Sadol si a zahľadel sa na svoju takmer už zabudnutú prácu.
   </p>
   <p>
    „Aká čerstvota,“ zamýšľa sa ďalej, „aké moderné podanie! Nijaká suchá, otrocká imitácia,
         a jednako nebadať svojvoľného odklonu od starej pôvodiny. Farby, kresba, výraz, všetko to
         žije pretvorené mojou rukou, mojím duchom.“
   </p>
   <p>
    Spomenul si na okolnosti, v akých tamdolu vtedy pracoval.
   </p>
   <p>
    Originál na dlhej chodbe galérie mal vyložený na stojane, obloky boli odchýlené,
         príjemný, ledva badateľný vetrík ovieval mu líca.
   </p>
   <p>
    Dolu z námestia Signorie doliehal tlmený ruch dňa a ďalej ponad strechy na návrší, pod
         belasým blankytom, v záplave striebristých olív, tienená tmavými cyprusmi, červenala sa
         strecha dobre mu známej vily.
   </p>
   <p>
    Tam zažil to klasické intermezzo, a
   </p>
   <p>
   </p>
   <p>
   </p>
   <div class="literallayout">
    <p>
     <span class="emphasis">
      <em>
       „chodením k Nej a od Nej
      </em>
     </span>
     <br/>
     <span class="emphasis">
      <em>
       obetoval drahocenný čas.“
      </em>
     </span>
     <br/>
    </p>
   </div>
   <p>
   </p>
   <p>
   </p>
   <p>
    Vtedy bolo tak ľahko, tak jasno vo všetkom. Opojeným srdcom mu hýrili melódie farby a
         svetla, maľoval a nevedel, akým je on majstrom.
   </p>
   <p>
    „Áno, to bola jar. Zvláštna jar vtedy…“
   </p>
   <p>
    „Gracia plena“ lesknú sa jednému cherubovi zlaté litery krížom cez prsia, a bledá madona
         s neurčitým pohľadom do prázdna nakláňa závojmi očepčenú hlávku, sťa na dlhej stopke kvet
         ľalie svoj biely kalich, na stranu. Jezuliatko, stúlené do lona matkinho, žehná.
   </p>
   <p>
    „Ach, Plná milosti, ave! Popraj takej jari, popraj, aká kedysi bola, keď v prvotnom
         nadšení prenášal som tajomstvo tvojho materstva na toto plátno. Popraj, ó, popraj ešte
         raz!…“
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505782">
       </a>
       III
      </h2>
     </div>
    </div>
   </div>
   <p>
   </p>
   <p>
   </p>
   <p>
    Postranné uličky mesta v pozdných hodinách zimnej noci nie sú veru lákavé, a doktor
         Gusto, keď sa umelcom porúčal, vyhrnul si kožušinu zimníka na uši a rázne vykročil, aby sa
         najkratšou cestou dostal na voľné, lepšie osvetlené priestranstvo Zeleného trhu.
   </p>
   <p>
    Myšlienky, ktoré sa mu hlavou rojili, dodávali rezkosti jeho kroku. S Oľgou už dávno sa
         mu nepošťastilo byť takto pekne spolu. Je zrejmé, že je vždy rovnako priateľská, ale
         niekedy má zvláštne vrtochy, tak ako posledne, až si skoro musel zúfať. Dnes prišla z
         dobrej vôle do kaviarne, bola milá, a na zajtra ešte ho i pozvala, bude u nej hosťom.
   </p>
   <p>
    — Veci stoja dobre, dobre stoja, — povráva si veselo do tempa a sádže ďalej kroky na
         míľu. — A veď konečne, keby na tomto našom divadle bol nejaký mnohosľubný ruch, dobre, ešte
         by som sa mohol na všeličo odhodlať. Dal by som doma všetko do prenájmu a otvoril by som si
         kanceláriu tu. Porozumela by mi. Mohla by vedľa mňa hrať ďalej, docieliť vrcholného
         víťazstva. Ale takto?… Najprirodzenejšou zdá sa mi vtedy, keď má i bratranca po boku. No,
         pravda, starý návyk, on stále ešte mentorsky na ňu pôsobí. Nie je možné, žeby všetko toto
         sám nevidel. Prečo jej nenasugeruje hľadať si niečo lepšie? Musím si s ním už raz o Oľge
         otvorene prehovoriť, zverím sa mu so všetkým, túto neistotu nemám sily ďalej znášať.
   </p>
   <p>
    — Ale rozhodnutie, — teší sa v myšlienkach krok za krokom ďalej, — povedať o umení raz
         už svoju mienku, je práve načase, sú obaja náležite prekvapení a zvedaví. Darmo, Peter je
         chlapík, ostro reže do týchto vecí. Ale ak máme byť už dôslednými, ja by som išiel v tom
         ešte ďalej: nielen s nekultúrnymi autorom, ale i s klasickým Hamletom preč! Každé ovocie
         býva vo svojom čase najlepšie, len profesori hovoria o „večných pravdách“. Hm, čo bolo
         svetu za kráľovny Alžbety pravdou, to je nami už len maškarádou, celý ich Hamlet i s
         Oféliou. Nakopenie starých zvláštností, pekne sa počúvajú, keď sme si istí, že sa nás len z
         ohľadu na večné pravdy týkajú. Ale náš prítomný život, há? On volá po zobrazení, po
         rozuzlení, a on je a má byť úplne inými citom vedený, novou pravdou a novou krásou riadený.
   </p>
   <p>
    Horlenie Petrovo bývalo pre Gustovu náladu zavše chytľavé, najmä v prítomnosti Oľginej.
         Po takomto spoločnom rozhovore o istých zásadných otázkach, kde obyčajne Peter viedol
         slovo, podivne rozhorlil sa i on, a mohol sa rozčuľovať nad nedobrým stavom vecí tak ako
         jeho priateľ. Trvalo to, pravda, uňho len tak dlho, pokým ho nesvojská nálada nejakým
         spôsobom zasa neprešla a jeho panská bezstarostná nevšímavosť v takýchto otázkach
         nenadobudla si v jeho prirodzenom cítení zasa starej rovnováhy.
   </p>
   <p>
    Prechodil starou Grösslingovou uličkou, pozrel skúmavo po pravej ruke a prerušil sa
         razom.
   </p>
   <p>
    — Zvláštne dobrodružstvo, naozaj zvláštne podľa starého hesla: „Čeliadku rozvaď a bič
         ďalej v hrsti trímaj!“
   </p>
   <p>
    Redakcia veľkého denníka bola tam ešte donedávna. Nikto nevedel určite, za čie peniaze a
         na čo. Časopis bol síce klerikálny, no dalo sa všeličo v ňom otvorene povedať, sám Gusto sa
         tam zo dva razy obrátil. Záhadný prameň peňazí však razom vyschol, nová investícia neznámym
         majiteľom stala sa už zbytočnou, a tajomný nimbus, génius loci zakapal. Všetko vymreté,
         akoby sa tu nikdy nič pozoruhodného nebolo dialo.
   </p>
   <p>
    Hodil ešte okom po tmavých oblokoch dobre mu známeho, nenáročného domu a ponáhľal sa
         ďalej na námestie.
   </p>
   <p>
    Ešte zvečera, keď sa dolu viezol do kaviarne okolo, mihla sa mu slávnostne vysvietená
         novota Baťovej predajne pri Michalskej bráne. Teraz, stúpajúc hore námestím, myslel už
         zďaleka na toto prekvapenie a spomalil krok, aby sa lepšie prizrel tejto sivej „účelnosti“.
   </p>
   <p>
    Palác obuvi bol po prvý raz v „provoze“ práve v tento deň a ostal pre väčšiu slávu tejto
         chvíle osvietený cez celú noc. Gusto začal pozerať hneď od rohu Jeleňa, potom prešiel
         krížom Uhorskou, postavil sa vyššie doprostriedku, žasol a videl, že známy malebný kút
         mesta, v úzadí s nízkou baňou starej veže, úplne je zničený.
   </p>
   <p>
    Ako sme už spomenuli, obyčajne takéto veci nerobievali mu mnoho starostí, ale dnes bol
         na všetko zvláštne citlivý. Nechápal stavbu, tým menej okolnosti, v ktorých tento barbarský
         vpád práve na tejto pamätnej bráne mohol byť vykonaný. Bolo mu trápne, cítil akúsi
         spoluvinu a prisadnúc na nejaký pätník, ďaleko od seba rozložil nohy.
   </p>
   <p>
    — Tu to máš! — zvolal a pľasol si dlaňou po kolene. — Staré prehadzuješ cez plot, teš sa
         teraz z tejto škatule. Len začni, prebratý intelektuál, o bežných hodnotách v niečom
         pochybovať, hneď sa hlásia šustri k slovu, a viacej ich už k lápsiku nezaženieš naspäť. —
         Mater gentium, ó, regina! Už nikdy nebudú touto fortňou prechodiť korunovačné sprievody a
         „vitam et sanguinem“ nebude hučať priestormi. Ako ozrutný bojovný tank vrazil nový život
         medzi staré múry krásnej minulosti. „Náš zákazník, náš pán“, viecha pre ľud, ktorý sa tam
         obúva, naozaj lichotivá, a „Dom služby“ je samá účelnosť, starostlivosť a lacnota. Ale za
         priezračným sklom takýchto stavieb, pod drotovaným blatom betónu, v útrobách neviditeľných
         trezorov hromadia sa nanovo dary danaidov pre zotročený svet.
   </p>
   <p>
    Gustova dobrá nálada večera pri takýchto myšlienkach zakapala úplne, zatvrdol, a keď si
         spomenul na priateľa a na milovanú Oľgu, sermon o novom živote a umení, ktorý už dávno
         nosil v mysli a pre zajtrajšok mal už na jazyku, zazdal sa mu protivnou, bohaprázdnou
         hlúposťou. Nie! Nevidel nijakej potreby, aby zabŕdal do takýchto trápnych špekulácií práve
         on. A aby chytro urobil koniec týmto svojim novotárskym myšlienkam, skočil na rovné nohy,
         zastavil náhodou zo stanice vracajúci sa taxík a kázal obrátiť naspäť, na Palisády, domov,
         do postele. Dnes už len spať, zabudnúť na všetko, a pokrok nech si umelci sami hľadia
         nejako vyriešiť.
   </p>
   <p>
    Takto sa skončil priateľom prvý deň ich vychádzky za teplom a jarou, a keď svitol druhý,
         tiež taký nevľúdne chladný deň, Peter prebudil sa zavčasu.
   </p>
   <p>
    Spal nepokojne, len niekoľko hodín, bol netrpezlivý a, nepočkajúc na spoločné raňajky s
         Oľgou, bežal von, aby v určenú hodinu zavčasu došiel na Palackého sady.
   </p>
   <p>
    V Redute vypil pri ranných novinách roztržite kávu, a keď neskoršie zacengal na
         Nellyinom byte, dojmy z minulého večera pobledli a ničotne zapadli kdesi do zadného
         priečinka jeho duše. Príchod do mesta a zmysel jeho cesty akoby všetko len teraz na tomto
         prahu nadobudlo svojho významu.
   </p>
   <p>
    Za rána cítil sa viacej neistým a skľúčenými ako včera pri príchode; nevedel, alebo
         nechcel si jasne uvedomiť, čo vlastne stvára a načo tento nepokoj.
   </p>
   <p>
    Len trochu vtipnejší blázon, keď už vonkoncom nechce tento uzol, tento casus feminae raz
         navždy rozťať ženením, aspoň by sa nepúšťal do podobnej márnosti, keď starých ponačínaných
         známostí má všade na výber. Tu je hneď Táňa. Pekná, primeraná náklonnosť, nie na zahodenie.
         Je vydatá? Hm, sama prísna Oľga prehliada to akosi, a spoločenská konvencia skôr prižmúri
         oko nad cicisbeom ako nad nejakým na Zuzankinu cudnosť strežúcim bradáčom.
   </p>
   <p>
    Má to byť len priateľstvo, láska, telo stravujúca náruživosť, a či je to len príznačným
         nepokojom umelca v hľadaní vždy nových ciest a vzpružení? A ak je všetko len obraznosť
         naozaj chorej duše, na ktorú v najbližšej chvíli za dverami čaká už studená sprcha?…
   </p>
   <p>
    Podpis na klepanom liste je naisto meno Nellyino, o tom sa ráno ešte raz dobre
         presvedčil, ale hoci sám bol pôvodcom celej tejto pretvárky, dnes zdá sa mu spôsob jej
         listu, a čo by to len žartom bolo myslené, predsa len trochu podivným. Napokon ostýchal sa
         i neznámej mu dosiaľ domácnosti Nellyinej tetky, ktovie, s akými náročnými spôsobmi alebo
         nevkusom. Folklór, ktorý včera poza hlavu slúžky v pitvore bol zbadal, ho rozladil. S
         obdivom vedel si oceniť vo verejných zbierkach, múzeách umenia ľudu, ale bizarná meštianska
         obyčaj, zavešať steny súkromného bytu výrobkami z dediny, budila v ňom odjakživa hrôzu.
   </p>
   <p>
    Jeho obavy boli však v každom ohľade chytro rozptýlené. Nelly s detinskou nedočkavosťou
         striehla už na jeho príchod a otvoriť pribehla mu sama.
   </p>
   <p>
    — Majstre!
   </p>
   <p>
    Hlučne odmyká dvere a so žiariacou tvárou vystiera mu obe ruky v ústrety. Aké milé,
         nečakané prekvapenie!
   </p>
   <p>
    — Neviete si predstaviť, aká som bola včera nešťastlivá, že ste ma nezastihli doma.
         Miesto listu, na ktorý som teraz už netrpezlivo čakala, ste tu sám, to je radosť, vítajte!
   </p>
   <p>
    Petrovi tento živý, nelíčený výbuch radosti zalahodil a ťažiar neistoty odvalil sa mu zo
         srdca razom. Podržal jej ruky v hrsti a blažene, s vyjasneným pohľadom na ňu neprestal sa
         sýtiť.
   </p>
   <p>
    Okrásnela od jesene. Má na sebe nové, z tmavého taftu ultramarínovej farby po hrdlo
         upäté šaty, hore so zvláštnou rebríčkovou okrasou v najživšej zeleni, náhrdelník, sponky a
         náramky sú pritom zo starého striebra. Zladenie celku síce trochu chladivé, ale jej
         mladistvej postave nie na škodu. Hlas, pohľad, pohyby nie sú už také pritlmené, ostýchavé,
         všetko na nej stalo sa výraznejším a priamym. Víta a berie jeho návštevu vo svojom dome
         celkom rodinne, akoby sa boli od jesene neprestajne stýkali, a to písanie na papieri úplne
         by postačilo pre takú teplotu. Peter jasal v duši.
   </p>
   <p>
    — Ale, preboha, — vykročila z dverí, — stojím tu a zabúdam: ráčte, majstre, ku mne hore,
         do mojej pracovne, k tete zídeme neskoršie, ak sa vám bude páčiť.
   </p>
   <p>
    Nepopustila jeho ruku a viedla ho k iným dverám na chodbe, niekoľko schodov vyššie.
         Odomkla a voviedla ho do veľkej, neobyčajne svetlej miestnosti.
   </p>
   <p>
    — Tu ste u mňa. Rada by som, aby sme si hneď nerušene mohli pohovoriť; teta vás až potom
         môže svojím spôsobom potrápiť, čaká vás tiež. Buďte ešte raz srdečne vítaný.
   </p>
   <p>
    Vrtko sa rozbehla, nevedela mu hneď miesta nájsť, pritisla k elektrickej piecke
         pohodlné, parádne kreslo, zapäla prúd, otvorila na nízkom stolíku kazetu s fajčivom,
         ponúkla a usadila sa mu naproti.
   </p>
   <p>
    Nelly býva v Bratislave už niekoľko rokov, ale narodila sa v Spiši, pochádza odtiaľ zo
         starej meštianskej, môže sa povedať patricijskej rodiny, ktorá má vo vzdelanosti už istú
         tradíciu a ktorá v predošlých generáciách iste bola nemecká alebo azda poľská.
   </p>
   <p>
    Je sirota, na matku sa vôbec nepamätá a otec nešťastnou náhodou pred niekoľkými rokmi
         tiež jej umrel. Ostal jej hodný majetok a žije od smrti otcovej v hlavnom meste u tetky,
         zámožnej vdovy po slávne padnutom generálovi v úžasných bitkách svetovej vojny pri Gorici.
   </p>
   <p>
    Otec bol známym, dobrého mena lekárom vo väčšom mieste na východe a okrem obyčajnej
         praxe zvlášť sa zaoberal psychiatriou. Publikácie jeho výskumov v tomto odbore boli v
         zahraničí dobre známe, mal spojenie s mnohými učencami, mnoho cestoval. I doma mal už dobré
         meno, ale pozvanie vtedajšej vlády do Pešti zdráhal sa prijať. Rád mal svoje ústranie, svoj
         rodný kraj, a výchovu dieťaťa tiež nechcel ponechať na cudzie ruky.
   </p>
   <p>
    Keď začalo podrastať, chodiť a vravieť, najradšej mal ho nablízku. Trpel ju i s
         pestúnkou okolo seba i pri práci, a bol neúnavný dieťa vo všetkom poučovať a na tisíceré
         otázky malej zvedavky všemožné odpovede vymýšľať. V otcovej pracovni mala svoj vlastný
         kútik, kde so svojimi hračkami všetko, čo u neho videla, mohla svojím spôsobom opakovať;
         dojka a deti zo susedstva boli jej pritom stálymi pacientmi. Iné deti hrávajú sa obyčajne
         na varenie, na školu, ona bola už od malička doktorkou a chápala sa otcovho povolania veľmi
         vážne, hoci v detských hrách.
   </p>
   <p>
    Možno i on, keď ju tak pozoroval, sám na to myslel, vychovať si z tohto zvláštneho
         dievčatka i vo vede dedičku, ale nestalo sa tak, odišiel pre ňu privčas. Umrel pred viac
         ako troma rokmi pri kúpaní nešťastným skokom do vody.
   </p>
   <p>
    Prišla k tetke. No straty otcovej nemohla oželieť a boľavá pamiatka na neho nevymizla z
         jej duše ani na chvíľu. Tetka kedysi potajme tiež rojčila o vysokovzdelanom švagrovi a
         teraz vedela u mladého dievčaťa túto pamiatku kriesiť a pestovať, spoločne zbožňovali
         zosnulého i naďalej.
   </p>
   <p>
    A keď Nelly skončila školy a vstúpila na univerzitu, bolo jej samozrejmou vecou pietne v
         otcovej práci pokračovať. Prehŕňala sa v jeho pretrhnutých štúdiách, v zošitoch a mapách,
         hľadela pochopiť a vžiť sa do jeho myšlienok a začala už pomaly i triediť a usporadovať
         jeho vedeckú pozostalosť na vydanie.
   </p>
   <p>
    Teoretické prednášky profesora Hegla, ktorý je psychiatrom na našej vysokej škole a v
         tomto odbore teraz slávne známym vedcom, navštevovala podľa možnosti hneď v prvých
         semestroch svojho učenia.
   </p>
   <p>
    Peter, nakoľko sa mu už Nelly zdôverila a rozprávala alebo písala, vedel o jej živote,
         zámeroch a charaktere tak približne všetko. Ale teraz, keď ju začal takto pozorovať, v
         domácom okolí jej činnosti, typ mladého, najviac ak dvadsaťročného dievčaťa naplnil ho
         novým obdivom. Nie je to ten vychutnaný sexappeal ženských vnád, ktorý naňho pri nej tak
         neodolateľne pôsobí, keď i so zriedkavým prívažkom vysokej inteligencie a vôle. Zatušil v
         nej viac záhadu onej úplne novej ženy, o ktorej vo svetovej literatúre posledného času
         neraz už s veľkými prekvapením čítaval. Poobzeral sa. Veľká, vidná miestnosť, podobná sále,
         pripomenula mu spola umelecký ateliér, spola vedecké laboratórium a knižnicu. Ale bolo tu i
         pekné náradie obývacej izby, a to dodávalo všetkému zvláštnej, domácej miloty. Všetko sa
         upotrebovalo a pritom jagalo sa čistotou. Všemožné, jemu posiaľ neznáme doktorské nástroje
         a pomôcky, mikroskopy, skúmavky, mikrotómy, sklené nádoby s neznámymi obsahom a tekutinami,
         potom množstvo kníh, exotické rastliny, akvária, športové potreby a konečne i nový
         Bösendorfer, všetko v rozličných kútoch v najväčšom súlade umiestené. Povetrie bolo
         presýtené zvláštnou, nie nepríjemnou vôňou, páchlo u nej skôr drogami, apatékou, ako
         klinikou.
   </p>
   <p>
    — Dívate sa, majstre, na moje haraburdie? U mňa je ako vo Faustovej študovni, nie?
         Všetko, čo tu vidíte, mám zväčša po svojom tatuškovi, tak rozostavené, ako v jeho ordinačke
         tam doma stávalo. Ale i sama som si už nadobudla niečo nové. Celý tento regál sú nové
         vedecké publikácie, pod tým knihy najnovšej literatúry v piatich rečiach. Tento väčší
         mikroskop, elektrický vyžiarovač, prenosná piecka, anglické kreslo, na ktorom; práve
         sedíte, piano a mnoho všeličoho drobnejšieho… A tam ten obrázok, podobizeň lyrika,
         nepriznáte sa mu?
   </p>
   <p>
    — Ale áno, — vraví Peter, obrátiac sa v tú stranu. — Dívajme sa, ako sa to plátno
         dostalo k vám?
   </p>
   <p>
    — Vidíte. Mám už i vašu prácu, a bude toho ešte viac. Toto kúpila teta od vdovy po
         básnikovi len prednedávnom, a urobila mi veľkú radosť, keď mi ho dovolila sem zavesiť. Sama
         vám chcem cez niektoré prázdniny sedieť, už sme sa o tom s tetou rozprávali, ak budete ma
         pokladať za hodnú zvečnenia.
   </p>
   <p>
    A vystrela sa pritom pred ním s robenou koketnosťou, zvrtnúc sa napravo a naľavo s
         povedomím naozaj pekne urastenej sirény.
   </p>
   <p>
    — Ale o tom neskoršie. Teraz predovšetkým musím vás prosiť, aby ste sa na mňa nehnevali.
   </p>
   <p>
    Tvár jej pri týchto slovách potuteľne zvážnela.
   </p>
   <p>
    — Prečo, prosím, Nelly?
   </p>
   <p>
    — No, áno, dala som vám bláznivú hádanku a pozvala som vás nepriamo v liste na moju
         adresu v mene profesorovom. Odpustíte?
   </p>
   <p>
    — Ale, prosím, ako? Veď dali ste mi len vtipnú odpoveď na moje včerajšie nemiestne
         inkognito. Naopak, sám budem rád, ak sa nehneváte… Konečne, hlavné je pritom, že ste ma
         hneď uhádli, nie? A ja tiež som si nemusel s vaším lístkom dlho hlavu lámať, trafil som k
         vám, ako vidíte.
   </p>
   <p>
    Nelly sa chutne rozosmiala.
   </p>
   <p>
    — To je podarené! Vášmu inkognitu naša Zuzka uverila síce, ale len na chvíľu, pokým vás
         odbavila. Profesora Hegla, pravda, nepozná dosiaľ, ale podľa vašej tvári niečo sa jej v
         hlave marilo. Bežala hneď rovno do salóna, vyhľadala tam vašu podobizeň v akomsi zborníku,
         a keď som sa domov vrátila, už mi mohla hlásiť návštevu pod pravými menom.
   </p>
   <p>
    Tu sa i Peter musel pousmiať nad náhodou, ktorá jeho príchod takýmto spôsobom
         prezradila.
   </p>
   <p>
    — Ináč, — smeje sa Nelly ďalej, — keby dievča i nebolo natoľko vtipnými bývalo, vaše
         pokračovanie bolo v tomto prípade len správne. Prečo by mal celý náš dom hneď sa dozvedieť,
         že ste ma hľadali, majstre, prv ešte, akoby som sama mala šťastie vás vidieť? A naopak, keď
         sme sa s tetou nad múdrosťou Zuzkinou dosť nasmiali, pomyslela som si i ja: Načo by sa
         niekto v hereckom dome mal dozvedať, že vám píšem ja? List ľahko príde do nepovolaných rúk…
   </p>
   <p>
    — Vždy lepšie, — smeje sa zasa Peter, — váš dôvtip, nielen Zuzkin, je obdivuhodný. List,
         pravda, dostal som správne do ruky, ale aby sesternica Oľga do neho nenakukla, nemohol som
         veru zabrániť. A podľa jeho obsahu nepozostávalo mi napochytre nič iného, ako vyhlásiť sa
         pred ňou za chorého, ktorý prišiel sem hľadať pomoc u lekára. No a dnes, chuderka, bude tej
         mienky, že som na konzultácii, a bude tŕpnuť nad jej výsledkom.
   </p>
   <p>
    — Nemožné! Toto som si ani zďaleka nepomyslela, — zvolala poľakaným hlasom Nelly. — Som
         veľkou ctiteľkou jej umenia, a vy máte v nej dozaista dobrú rodinku. Je mi ľúto, že som jej
         narobila starosti o vás, a…
   </p>
   <p>
    Nedopovedala, zarazila sa a roztržite premáhala nejaký nepokoj, ktorý ju zrejme celú
         začal ovládať.
   </p>
   <p>
    Razom však vstala, vrhla sa k Petrovi, prisadla na operadlo kresla a, skloniac hlavu
         tesne nad ním, zaplavila mu svojimi kaderami celú tvár.
   </p>
   <p>
    — Nie, nie, — bedáka, oči plné sĺz, ako bez seba, — môj drahý majstre, som sebecká, ale
         nesúďte ma. Všetko vám poviem, ako sa to stalo a o čo mi ide…
   </p>
   <p>
    Petrovi pri takomto nečakanom výjave prešiel všetok smiech. Nerozumel a v prvom momente
         myslel na niečo nedobré, na hystériu, u tohto ináč takého zdravého, takého dobre
         vychovaného dievčaťa. Vo chvíli jej prudkého zblíženia i v ňom všetko zahralo, ale
         nedôveroval a netušil, čím by bod zrazu takéto vzrušenie u nej vyvolal.
   </p>
   <p>
    V bezradnosti nevedel nič lepšieho, ako že jej nežne podvihol hlávku, vstal a usadil ju
         na svoje miesto do kresla.
   </p>
   <p>
    — Utíšte sa, milá Nelly. Čo vám zrazu na um prišlo? Neplačte, — a sám si pritiahol jej
         stoličku naproti, — rozprávajte, prosím.
   </p>
   <p>
    Dala sa pekne, ako bez vlády, usadiť, vzdychla zhlboka, ponapravila sa v kresle a s
         odvrátenou tvárou, utierajúc si slzy, stíchla.
   </p>
   <p>
    Potom po chvíli odhodlane zasa obrátila sa tvárou k nemu a s nevyspytateľným pohľadom,
         opretým na neho, začala svojím bývalým, tichým, pritlmeným hlasom hovoriť:
   </p>
   <p>
    — Aby ste, milý majstre, rozumeli, chcem vám všetko povedať rovno, akoby som účtovala
         svojmu drahému tatušovi… V nálade vašich, mne takých vzácnych listov, nastala posledne
         určitá zmena. Uznávate trochu, áno… Ráčte len počkať. Viem, prečo sa tak stalo, a viem aj,
         prečo ste prišli… Všetko som tak chcela ja sama, a že ste skutočne tu, že vás mám u seba,
         pokladám za prvé víťazstvo svojej ženskej vôle…
   </p>
   <p>
    Peter len žasol nad takýmito úvodom, nad slovami, ktoré ho u nej prekvapovali, zarážali.
         Hľadal nejaké slovo, ale medzitým ona už pokračovala:
   </p>
   <p>
    — Raz, v poslednom čase, rozprávala som sa s profesorom Heglom o vás, ešte som vám to
         nespomenula. Vašu novú knižku vídaval často v mojich rukách, cestou na fakultu som vždy
         čítavala. A vtedy, ako som vám písala, keď po prvý raz pri zostupe z električky sa mi
         prihovoril, popýtal si knižku, pozrel do nej, a keď videl vaše písané venovanie, spýtal sa
         ma, či poznám autora. Povážte! On vás, majstre, vo vašich dielach už dávno stopuje, zaujíma
         sa mimoriadne o vás, a keď som sa mu pochválila, že áno, že ste mojím dobrým známym,
         požiadal ma, aby som, mu vás pri najbližšej príležitosti predstavila, že by sa tiež rád s
         vami poznal.
   </p>
   <p>
    Nelly medzitým úplne sa už ovládala, vstala, nútila ho, aby zasa zaujal svoje miesto v
         kresle, prepäla si lepšie sponku vo vlasoch a podišla ďalej, k veľkému obloku študovne, kde
         sa pokojne oprela o nízke sklo, a v tomto postoji tmavej siluety proti prúdiacemu svetlu
         zvonka odhodlane pokračovala:
   </p>
   <p>
    — Profesor Hegel zaujíma sa o vás, majstre, zo stanoviska svojej vedy, vedy, o ktorej
         viete, že je i mojím živlom, náruživosťou. On tuší vo vás podľa vášho písaného a azda i
         výtvarného diela pre svoju novú teóriu, na ktorej práve pracuje, istý príznačný
         psychologický doklad. A tak mne včera, keď som sa dozvedela, že ste tu, bolo prvou
         starosťou poslúžiť mu, telefonovať a ponúknuť mu nečakanú príležitosť poznať vás osobne,
         hneď za horúca…
   </p>
   <p>
    Petrovi len teraz začalo sa brieždiť. Slová Nellyine ho prehradili. Podľa toho predsa
         len niečo je s ním, musí byť nejako na duši chorý, keď sa to už i z jeho písaného slova dá
         ustáliť a keď si ho želá vidieť i psychiater? Teda preto ho zlákala, ako sama tvrdí, do
         Bratislavy takými rafinovaným spôsobom? S Heglom vzbudila jeho žiarlivosť, a teraz tomu
         istému Heglovi ponúka ho za „doklad“? Démonické!
   </p>
   <p>
    — Neviem, — končí Nelly, — o čo mu vlastne vo vašom prípade ide, nezasvätil ma ešte do
         toho, čo píše, ale keď som vás v liste pozvala sem na konzultáciu, bol v tom aj istý
         zmysel: o dvanástej, je dohovorené, bude doktor Hegel kvôli vám tu.
   </p>
   <p>
    Peter nemal na to nijakej poznámky; zdala sa mu bezcitnou a takéto jej počínanie
         rozladilo ho úplne. Nemo sklopil oči niekde bokom do prázdna a ťažko sa zamyslel.
   </p>
   <p>
    Nelly, pravda, hneď pobadala zlý dojem svojej reči, ale nepohla sa, len prešla si štíhle
         boky dlaňami, potom prosebne zložila ich pred seba a zvolala:
   </p>
   <p>
    — Drahý, drahý majstre, vypočujte ma a verte mi, prosím, že najradšej bola by som sa
         včera hneď rozbehla ako „počerná nevesta“ v Písme hľadať vás: „Kde pasieš, kde dávaš
         odpočinúť stádu svojmu?“ No netrúfala som si hore do „záhrad“ vašej sesternice… A keď sa
         vám v tejto chvíli i zdá, že som vás bez opýtania „dohodila“ v službe vedy, niet v tom
         urážky pre vás. Viem od iných skoro s určitosťou, že doktor Hegel píše proti systému
         Lombroza, ktorý nadanosť a chorobu stavia do úzkeho susedstva. Môj profesor tento názor,
         dnes už nie dosť odôvodnený, s celým zápalom duše na prednáškach práve podvracia, a som
         presvedčená, že keď vás chce citovať, že vidí vo vás len „zdravosť“. Ale viem i to, že toto
         stretnutie vaše s ním bude vám zadosťučinením i z iných ohľadov, majster. Predne je on
         učenec na výške moderného vzdelania, a že známosť s ním vášmu umeniu len prospeje, o tom
         som pevne presvedčená. A tak dúfam, že môj obdiv k nemu stane sa i vaším obdivom, súčasne
         však i jasne rozoznáte, čo on môže pre mňa značiť a čo značíte vy. Chcem, aby ste sa
         presvedčili, že vaše listy, ktoré sa mi už dnes vedľa mojej zamilovanej vedy stali druhou
         životnou potrebou, spokojne môžu byť zasa takej sladkej výživy plné ako zo začiatku. Nuž
         odpustíte mi túto hru, na ktorú som sa odvážila, odpustíte mi tohto Hegla?
   </p>
   <p>
    Tu už Peter nevedel, či bdie, či sníva, a jeho city na každom jej slove sa potkýnali,
         akoby kráčal krížom cez nejakú oráčinu.
   </p>
   <p>
    — Drahá Nelly, čo hovoríte? Ohromujete ma, ja nemám nijakého práva…
   </p>
   <p>
    — Nie, vy máte právo, — zvolala panovite, no s vrúcnosťou pritom, — a viete dobre, že
         vám ho od prvej chvíle nášho stretnutia i priznávam!
   </p>
   <p>
    Hľadel na ňu rozšírenými zornicami a len vnímavo sa zaoberal hrou menivých leskov v jej
         kaderách. Akoby práve táto glória svetla bola mu teraz jedinou malebnou otázkou, ktorú
         treba lúštiť a na plátno položiť. Ostro vnímal všetko, ale začarovanie, do ktorého jej
         posledné slová všetky jeho zmysly vkolembali, zmohlo ho úplne.
   </p>
   <p>
    Zaborený v kresle, sedel tam rozkochaný akoby nikdy dosiaľ nepočutou hudbou. Sedel,
         hľadel na ňu a mlčal s jediným želaním v duši: vyčerpať bez prerušenia toto nečakané
         opojenie plne, až do nekonečného konca.
   </p>
   <p>
    Pohla sa od obloka, pomaly blížila sa k nemu, oči v očiach. A, akoby čítala jeho
         myšlienky, zastavila sa v polceste, prisadla k pianu, začala improvizovať a po tichom
         preludovaní tlmenými akordmi sprevádzať svoje slová:
   </p>
   <p>
    — Majstre, vy sotva tušíte, čo v sebe nosíte, čo rozdávate. Je to len prosté vaše slovo,
         ale toto vaše slovo vyviera z hlbín srdca, ako vyviera zázračná, svätá voda z neznámych
         útrob matky-zeme. Váš verš ide svetom, patrí každému, ale vaša duša, duša, ktorú som s
         otcom stratila, no vo vás nanovo si našla, nech patrí večne mne.
   </p>
   <p>
    Zamĺkla, prestala hrať, a bola zasa blízko pri ňom. Zasa sa mu spustila na operadlo
         kresla plecom k plecu a šeptom pokračovala:
   </p>
   <p>
    — Vidíte, drahý, od smrti otcovej cítim sa vo svete samotnou. A čím viac sa hrozná
         chvíľa jeho smrti odďaľuje do minulosti, tým viac začína mi chýbať to, čím mi bol a a čo by
         mi bol ešte len dal. Keď sa v jeho spisoch preberám, vidím vždy viac, akým hlboko založeným
         človekom bol on. Čo dnes vidíme v myšlienkovom svete ešte sa len utvárať, v tom on bol už
         dávno človekom úplne celým. U neho nebolo nič úzkeho, malého, nesúvisiaceho, vytrhnutého z
         celku. Jeho duch nebol zamotaný do úzkej kukly krátkosiahajúcej lopoty, jeho duch bol
         kozmický. Všetky jeho myšlienky rozprestierali sa vždy od najmenšieho atómu hore až k
         najväčším slnečnými sústavami, jemu len celý svet znační jednotnú, harmonicky súvisiacu
         podstatu… Vtedy v jeseni, keď som vás po prvý raz videla, bola som zvedavá na umelca vo
         vás. Dnes viem, že keď som s vašou knihou predstúpila pred vás o podpis, že ma viedlo akési
         tajomné vnuknutie a že osud doprial mi nájsť vo vás
    <span class="emphasis">
     <em>
      človeka
     </em>
    </span>
    . Celé moje
         ja sa zachvelo a našlo sa v stave, ktorý mi je ťažko popísať. Nie tak ako posiaľ:
         katastrofa nečakanej smrti otcovej a z toho vyplývajúci manický pocit samoty, naopak, zlaté
         dni môjho blaženého detstva začali sa mi stavať pred oči s úžasnou živosťou. A keď ste ma
         potom oslovili a začali mi písavať, priehlbeň tej gehenný akoby sa niečím chytro zasypávala
         a vyrovnávala, a ja som porozumela, kto vo vašej osobe
    <span class="emphasis">
     <em>
      živý
     </em>
    </span>
    sa vracia
         zas ku mne… Mám tetu, — končí Nelly toto neobyčajné vyznanie so slzami v očiach, — áno, je
         mi drahá, pokladá ma za svoju rodnú dcéru. Stará sa o moje blaho úzkostlivo, ale ako taká
         stará sa len o zovňajšok môjho života, ďalej si rozumieť nemôžeme. Nuž, môžem dúfať, chcete
         mi rozumieť vy?
   </p>
   <p>
    Peter nechcel veriť vlastnému sluchu. Sám prišiel k tejto mladej Egerii ako po žobraní
         za omrvinku jari a tepla, a teraz vidí, že vlastne opačne, k nemu s niečím prichodia, a on
         je tým, na koho táto úloha dávania pripadá.
   </p>
   <p>
    Zlatá minca náhody padla mu krajšou stranou do lona. Jeho náklonnosť k tomuto decku
         dostala razom formu i rozhrešenie, a záletný výzor jeho neistého hľadania stal sa mizivým
         vedľa fortissimia tohto v ústrety sa mu ženúceho osirelého, detinského srdca.
   </p>
   <p>
    A keď si jeho hĺbavá, vždy kombinujúca predstavivosť uvedomila tvárnosť novej situácie,
         šťastie jeho nemalo hraníc. Teda nejde tu o nejakú chorobu jeho duše, ani o nijakého Hegla
         v jej srdci, ani o nejaký obyčajný prípad ich obapolnej náklonnosti. Vyvolila si ho za
         tútora svojej pučiacej mladosti, a zväz tento nebude podľa notorickej, banálnej
         príťažlivosti pohlavia, ale zakladať sa bude na hlbokej, vnútornej príbuznosti dvoch
         zákonom zopätých duší.
   </p>
   <p>
    V krajnom vytržení preklonil si ju nežne z operadla kresla do náručia a privinul mocne k
         sebe tento vzácny, nečakaný dar, túto naozaj novú, celkom inú intonáciu budúcej piesne o
         láske, o jari a o teple.
   </p>
   <p>
   </p>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2578928">
       </a>
       IV
      </h2>
     </div>
    </div>
   </div>
   <p>
   </p>
   <p>
   </p>
   <p>
    Ironik nad Petrovou príhodou, ktorá v jeho zatrpknutým životom nachladenej duši tak
         nečakane vyčarila ilúziu novej jari, iste sa len usmeje: „Známe to. Večný pútnik za šťastím
         je tu v kutňu posvätnosti zahalený starý rozkošník z Maňary a Nelly je práve tou poslednou,
         mille e tre, ktorá mu má ešte padnúť do siete.“
   </p>
   <p>
    Keby v tomto prípade skutočne išlo len o vzplanutie obyčajnej náruživosti u Petra, i
         vtedy bol by to ešte úsudok náramne krátko meraný a mohol by byť leda ak nepremysleným
         krčmovým vtipom.
   </p>
   <p>
    I to poznáme: pod stálou náličnicou obecnej mravopočestnosti živočíšne vegetovať, zato
         však všetko prečnievajúce okolo seba zostrihovať, nikdy nevytušiť, že veľká chvíľa citovej
         pohody u človeka Petrovho druhu ostáva vždy len chvíľou, za ktorú draho, nesmierne draho
         platieva, to všetko je príznakom istých, len po povrchu veci sliediacich ľudí. Lebo darmo,
         ak neupíšeš na túto chvíľu celé svoje spasenie, a k tomu ak tvoje srdce v tvrdej škole
         stáleho odriekania nezmení sa v čisto jagajúci sa reflektor, nikdy nepoznáš posvätného hája
         Hesperidiek a jablko zlatej ilúzie nepadne ti nikdy do lona.
   </p>
   <p>
    Všetko v našom živote ostáva záhadou, problémom, a láska nadovšetko. Ona je samým
         vrchnými kameňom na odvekej pyramíde týchto ľudských otázok. Ale tokajúca slepota mladých
         tetrievkov tak vysoko ešte nestačí, na skutočnú lásku treba byť znalcom. A tak, ako vo
         všetkom, i v láske pravá múdrosť nadobudne sa po mnohých trpkých skúsenostiach len v zrelom
         veku.
   </p>
   <p>
    O kresbu Nellyinej podoby niet však nijakej starosti. Jej podivuhodný zjav s celkom
         novým odtieňom ženskej miloty má každý živo na očiach a vzácne črty jej povahy môže v
         každodennom stretaní čiarku za čiarkou porovnávať hocikto.
   </p>
   <p>
    Je viac ako samozrejmé, že okolo tejto švárnej dievčiny už teraz v širších i bližších
         krážoch víri celý roj mladých zvedavcov. A Nelly pravdepodobne vo voľnom spoločenskom styku
         dneška stýka a priatelí sa i s jej vekom primeranou mládežou. Ale to všetko málo mení na
         veci. Hĺbka jej prekvapujúcej náklonnosti i pri všetkom, čo život hojne ponúka, práve k
         tomuto vekom nevhodnému a i ináče problematickému človeku ostáva osudovo príznačným
         precitnutím jej hľadajúceho srdca. A práve v takejto zdanlivej nemožnosti väzí čaro celej
         tejto príhody.
   </p>
   <p>
    Medzitým čas utekal a dolu v byte domáca pani už prijala druhú vzácnu Nellyinu návštevu,
         profesora Hegla.
   </p>
   <p>
    Bezdetná vdova, pani generálová, s neobyčajne, ako čisté striebro, bielymi vlasmi, s
         črtami a pleťou tvári vždy ešte pekne čerstvými, je zjav tiež veľmi zaujímavý, imponujúci.
         Spriaznená s poprednými rodinami bývalého hornovidieckeho zemianstva, bola svojho času v
         spoločnosti známa a sociálne veľmi činná dáma. Mužovou smrťou a onedlho zatým prevratom
         všetko sa razom zmenilo, odtrhnutá od minulosti žije dnes celkom uzavreto, utiahnuto. Nové
         poriadky a opačné preskupenie ľudskej spoločnosti prijímala spočiatku trpne, azda trochu i
         hrdo, no ešte z dievčenského ústavu bola v priateľstve i s istou družkou z osvedčenej
         slovenskej rodiny. Táto vydala sa za známeho veľkopriemyselníka do Mikuláša v Liptove a
         krátko zatým i ona prestala byť slobodnou. Priateľstvo však neutuchlo, ostali si vernými i
         ako vydaté, písavali si a navštevovali sa i po prevrate často. Tu by bola bývala pre chytro
         ovdovenú pani generálovú ešte nejaká možnosť vplynúť do verejného života nanovo. V rodinnom
         kruhu vrstovníčky cítila sa doma, zodpovedal jej. Ale od dvoch rokov, po nečakanej smrti
         priateľkinej, pominulo sa i to. K tomu ešte nejakí horlivci v pamätnom politickom procese
         pokúsili sa zapliesť i ju do nepríjemnosti, a akokoľvek hneď zatým ukázalo sa všetko
         nezmyslom, ba vari i vydieračstvom, schúlostivela ešte viacej a uzavrela sa pred novým
         svetom nepriedušne.
   </p>
   <p>
    Ale čo robiť? Nelly, drahá chovanica, vyrastala a jej korene zapúšťali už v novej
         spoločnosti. Túto okolnosť bolo treba dobre uvážiť, cítila, že priveľká uzavretosť nebude
         na osoh ani decku, ani jej, a že ak nespozná svet, v ktorom sa dievča točí, nedohliadne za
         ňou, Nelly môže sa jej napokon i odcudziť. Pre dobrý začiatok teda okolnosť lanského
         zoznámenia sa dievčaťa s Petrom a ich písavanie, o čom, rozumie sa, vedela, nebolo jej
         proti vôli. Šťastnou náhodou Petra už poznala a stretla ho kedysi práve ešte v onom kruhu
         nebohej svojej priateľky.
   </p>
   <p>
    Bolo to v prvom poprevratovom mámore, zdržovala sa návštevou zasa raz v Mikuláši, keď
         jedného večera na čaj uviedli tam Petra.
   </p>
   <p>
    Pamiatka výročia národnej slobody začala sa svätiť, a tak i v Mikuláši sa strojili tento
         deň veľkolepo vyznačiť slávnostnou akadémiou, so živým obrazom nakoniec. Priateľka mala
         práve tento bod programu na starosti, ona si však vyžiadala pomoc od Petra, o ktorom sa
         vedelo, že sa vo veci vyzná a jeho myšlienky že sú pôvodné, slávnostnej chvíle dôstojné.
         Peter pricestoval v to popoludnie a večer mala byť už i hlavná skúška obrazu. A tu pri čaji
         zjav pani generálovej urobil na Petra hneď zvláštny dojem a neváhal bezodkladne ju i
         poprosiť, aby mu pózovala na jednu zo zamýšľaných postáv. Nebolo jej to spočiatku nijako po
         chuti, bránila sa a namietala, že nie je z miestnej spoločnosti, že je tu len návštevou.
         Ale išlo o ochotu, na všeobecné naliehanie napokon zvolila a, čo ako sa jej všetko
         protivilo, pustila sa s Petrom hneď i do rozhovoru o potrebnom šate. Skúsený mládenec
         pochopil príčinu jej chúlostivosti, tým viac sa však pričinil, aby si jej priazeň naklonil.
         Horlivo rozvrhol oblečenie do obrazu, potom nadhodil niečo inšie, našiel spoločných
         známych, o ktorých sa dalo zaujímavo všeličo poznamenať, a nakoniec podarilo sa mu jej
         odmeranosť roztaviť úplne. Vystúpenie v živom obraze a vôbec chvíle jej vtedajšieho pobytu
         u priateľky ostali jej milé v pamäti, a keď Nelly po prvý raz pripomenula Petra, dobre
         vedela, o koho ide.
   </p>
   <p>
    Mala ho však akosi pod spoločným flórom rozpomienky na zašlé časy, na priateľku, za
         ktorou stále ešte želela. V prvej chvíli melancholickej nálady nepocítila veľkej chuti
         priznať sa k tejto známosti dievčaťu. Váhala a konečne pri ďalších príležitostiach hovoru o
         ňom začala ju takáto schovávanka i baviť. Pozorovala, čo sa s Nelly vnútorne deje, a
         nechala ju ďalej rozprávať a rojčiť o umelcovi, akoby len z tohto líčenia, len očami Nelly
         poznávala jeho osobnosť. Zo všetkého videla v ňom zrelého, spoľahlivého človeka. Človeka,
         ktorý v novej spoločnosti má svoje miesto, je všeobecne známy a vážený, bola teda už
         zvedavá na nové stretnutie s ním.
   </p>
   <p>
    Je zaujímavé, že Peter týmto spôsobom nevedel, z Nellyiných rečí nevytušil, kto môže byť
         jej tetkou, a meno, hoci ho i pred rokmi poznal, časom sa mu stratilo z pamäti.
   </p>
   <p>
    Pani generálová v tejto chvíli bola len tým rozladená, že Nelly od večera stala sa ako
         vymenená, skoro ani nejedla, nespala a proti každej etikete voviedla Petra do študovne
         skôr, akoby ho bola u nej predstavila. Videla však na každom kroku, že spoločenské poriadky
         sa jednodušia. V uvoľnenom styku rozličných pohlaví pobadala síce celé nebezpečenstvo hry s
         ohňom, ale jej srdce bolo ešte čulé, jej včasne ovdovené túhy za plným životom neboli ešte
         natoľko odumreté, aby povojnovú väčšiu voľnosť v tomto ohľade nemohla po istú mieru i
         oceniť. A konečne tešila sa predovšetkým priaznivej zmene v osirelosti tohto podivného
         dievčaťa, obetavo spolucítila s Nelly.
   </p>
   <p>
    Načo však študentka pozvala tak odrazu na tento deň i svojho profesora do domu, to jej
         nebolo jasne povedané. Všetko vedela, že Hegel je kapacita, že prednáša vedu, o ktorú má
         Nelly šialený záujem, že profesor si ju zvlášť všíma a že sa s ňou i súkromne už zoznámil.
         Ale bol to prvý prípad, čo jeden z obávaných výbojcov spoza Moravy mal prestúpiť jej prah
         práve z tejto strany dobre uzavretého domu, a nebola si istá, ako ho prijať a ako
         zaobchádzať s ním. A tak, keď profesor prišiel včaššie, ako by Nelly bola na mieste, kázala
         ho uviesť do salóna, a rázne zazvoniac na ňu do študovne, nepozostávalo jej nič, ako sa
         premôcť a vstúpiť k nemu.
   </p>
   <p>
    Kedysi počúvala čosi o saloperii nového demokratického panstva u nás, ale teraz prvý
         dojem tejto návštevy bol hneď rozhodne dobrý, uľavilo sa jej.
   </p>
   <p>
    Profesor Hegel, starý Pražan z úradníckej rodiny bývalého režimu, s mnohými semestrami v
         cisárskej Viedni, svetovú vojnu prebojoval v Albánsku a na Bospore, onedlho po prevrate
         prijal pozvanie na katedru psychiatra u nás. Je bezvadného vonkajška, dokonalých spôsobov
         človek. Podala mu teda odhodlane ruku a neprítomnosť Nelly vyhovorila návštevou, ale o
         chvíľu že bude k službám. Hegel, rozumie sa, pochopil a príjemnou rečou v dosť čistej
         slovenčine hneď sa vedel z peknej stránky ukázať. Vyslovil lichotivú poklonu dáme i
         neprítomnej Nelly, a nezdalo sa to len prázdnou zdvorilosťou. Usadila ho na pohovku a
         bavila sa ďalej jeho obratne snovaným hovorom. Ale onedlho zbadala, že obrazy, zavesené na
         stene naproti, začali akosi jeho pozornosť odvracať.
   </p>
   <p>
    — Pozeráte na naše krajiny, — hovorí. — Však sú zaujímavé, pán profesor? Je to práca
         príbuzného môjho nebohého manžela — Medňanský, nepoznáte?
   </p>
   <p>
    — Aký nádherný valeur, milostivá, takéto niečo v krajine som už dávno nemal príležitosť
         vidieť. Medňanský? Nepamätám sa, azda žijúci Slovák?
   </p>
   <p>
    — No, áno, narodil sa tu u nás v Trenčianskej, nie je už medzi živými. Ale kým žil,
         večne sa túlal svetom, najviac vysedával v Paríži, a všade, raz tu, raz tam bol doma.
         Originál, ako všetci umelci; dalo by sa všeličo o tomto rodenom barónovi rozprávať, ktorý
         zdal sa skôr ako ošúchaný tulák a rodinu svojou výstrednosťou stále privádzal len do
         rozpakov… Ale Nelly už ide.
   </p>
   <p>
    Bolo ju počuť v predizbe. Viedla Petra dolu, dôverne zavesená na jeho rameno a veselo
         švitoriac ukazovala mu radom všetko, akoby ho uvádzala do príbytku, v ktorom odteraz má sa
         cítiť doma. On, ešte vždy zapradený do svojho nového sna, počúval len napolo, ale Nelly,
         keď pobadala jeho nevšímavosť k veciam v predizbe, nedalo, aby ho neupozornila dôraznejšie
         na zvláštne paládium slovenskosti ich domu.
   </p>
   <p>
    — Všetko toto bolo v debnách, ešte od tatuša; on to, chudák zozbieral, mal v tom veľkú
         záľubu, samé zriedkavé kusy. Mne bolo ľúto nechať veci v prachu na pôjde, a keď teta nemala
         nič proti tomu, všetko som rozostavila a povešala na tomto mieste — však pekne? A vidíte,
         majstre, myslela som pritom hneď i na účelnosť: ľudia pri vstúpení k nám musia si hneď
         uvedomiť, čo a aké stvory sme s tetkou.
   </p>
   <p>
    — Všetko zaujímavé, milá Nelly, čokoľvek robíte. A vaša myšlienka s týmto folklórom
         podobá sa v Písme krvou označeným dverám Izraela v Egypte. Príležitostne dovolíte, aby som
         sa týmto veciam mohol lepšie prizrieť.
   </p>
   <p>
    Keď chytala kľučku dverí na salóne, zatíchla a pustila Petrovo rameno. Napravila si účes
         a, povystrčiac niečo spodnú peru, posledný raz dôverne pozrela na Petra. Oči sa jej smiali,
         ale hneď potom s náležitou vážnosťou otvárala dvere a vstúpila pred profesora a tetku.
   </p>
   <p>
    — Pán doktor, teta, tu vám vediem nášho majstra, jeho meno dobre poznáte a prosím za
         odpustenie, — pritom obrátila sa k Heglovi, — že sme trochu čakať nechali. Tetino piano je
         nemožne tvrdé a ja som chcela na svojom novom majstrovi hneď z príchodu zahrať melódiu,
         ktorú posiaľ nepoznal a dávnejšie sa už na ňu prezvedal.
   </p>
   <p>
    Povedala to síce s primeraným odtieňom v hlase, ale slová boli určité, akúkoľvek výčitku
         vylučujúce: platili akiste jednakou mierou i tetke. Tón tohto trochu smelého ospravedlnenia
         pripomenul s badateľnou ostýchavosťou vstupujúcemu Petrovi všetky tie múdre Sebaidy
         arabských rozprávok, ktoré po boku bezradných mužských vždy vedeli konať krátko a správne.
         Za toto dvojzmyselné zahalenie a uľahčenie prechodu z tajnosti do verejnosti ďakoval jej v
         duchu, hneď bol i v dobrej miere a hlboko sa uklonil nad ruku pani generálovej. Ale potom,
         sotva stisol podávanú mu Heglovu ruku, široko otvoril oči a len teraz poznal dámu pred ním
         stojacu.
   </p>
   <p>
    — Pardón, milostivá, ale, bože! Veď ja mal som už raz šťastie, pravda, v Mikuláši? No,
         toto je pre mňa naozaj milé prekvapenie!
   </p>
   <p>
    A znova chytil jej ruku a opätovne ju pobozkal.
   </p>
   <p>
    Nelly nerozumela hneď a v prvom údive stratila reč, zato pani generálová s veľkým
         zadosťučinením víťazne sa rozosmiala.
   </p>
   <p>
    — Pravdaže, sme starí známi, a teším sa, že ste ešte nezabudli na svoju dávnu manekýnku.
         Som tetkou tejto nezbednice a viem od nej o vás viac, akoby sa patrilo… Pán profesor, ráčte
         sa len prizrieť na týchto dvoch milovníkov hudby, čo súdite o nich?
   </p>
   <p>
    — Milostivá pani, — jemne zahovára Hegel, — som veľmi rád, že sa mi tu u vás dostalo
         vzácnej príležitosti poznať majstra. Slečna Nelly? Ja hádam v nej druhého Orfea, ona
         zmajstruje nás všetkých…
   </p>
   <p>
    Rozosmiali sa, Nelly však prišla zasa k dychu, začala sa durdiť a dorážať na tetku.
   </p>
   <p>
    — Veru pekne, teta! Nechala si ma vždy len rozprávať o majstrovi, a zatiaľ poznali ste
         sa už dávno — no, počkaj! Ale teraz aspoň povedz, či som ti nevykladala správne, či si sama
         verila, povedz, či nie je to on?
   </p>
   <p>
    Posledné slovíčko v slzách udusila už v náručí tetkinom.
   </p>
   <p>
    — Dieťa, nemáš rozum, zabúdaš, že máš tu za hosťa i pána profesora, spamätaj sa. Pozri,
         hovorili sme práve o báčim Medňanskom. Majstre, podívajte sa, pán profesor obdivuje valeur
         týchto obrazov.
   </p>
   <p>
    Nellyino nečakané prostoduché slovo zasa zmiatlo Petra a ochotne sa obrátil, aby zakryl
         svoje rozpaky. Prešiel zrakom po staromódne, no krásne zariadenom salóne a tiež zmeravel,
         keď videl posiaľ neznáme mu plátna.
   </p>
   <p>
    — Správne, — povedal po chvíli, — je to práca skutočne veľkolepá. Starý Medňanský v
         takýchto náladách bol bez páru. A hneď mi aj prichádza na um, že v modernej maľbe len tu by
         sa dalo nejako ešte na minulosť nadviazať.
   </p>
   <p>
    Nelly medziiným sa zvrtla a bez slova vybehla von. Ale jej tetka pánom len pokojne
         pokynula:
   </p>
   <p>
    — Nijaká starosť. Ona je už niekedy taká, zo smiechu do plaču nemá nikdy ďaleko, ale
         hneď jej prejde.
   </p>
   <p>
    Hegel použil tejto príležitosti a povedal:
   </p>
   <p>
    — Tak myslím i ja o maľbe. S valeurom vymizol z nej každý hlbší výraz a plátno stalo sa
         dnes dekoratívnou škvrnou, povrchom plytkým a náročivým. Som rád, keď počujem, že si to
         niekto i z kruhu samých umelcov už všíma. Ale teraz dovolíte, milostivá, aby som tu
         majstrovi smel prv objasniť, prečo som sa náhlil s naším zoznámením, ktoré slečna Nelly
         bola ochotná dnes sprostredkovať.
   </p>
   <p>
    — Ozaj? Prosím, pán profesor, bude to zaujímať i mňa, ale dovoľte, — a zazvonila na
         Zuzku, ktorej, keď pribehla, ticho niečo rozkázala.
   </p>
   <p>
    — Ide o prácu, majstre, — pokračoval Hegel, — píšem vedeckú úvahu, v ktorej by som chcel
         vyvrátiť staré, dnes už nemožné náhľady o duchovných silách v človeku. A zároveň usilujem
         sa nájsť nejaký nový, prijateľnejší zmysel a význam pre jestvovanie tvora homo sapiens
         zvaného. Prvý diel je už v tlači, druhý ešte len dopisujem. Som už ukonaný, a nie div, to
         láskavo uznáte, keď človek nervóznie a nerobí nijaké veľké okolky. Ak dnes neprídete,
         majstre, už by som vám bol i písal. Môžem sa vás teda hneď na niečo spýtať?
   </p>
   <p>
    — Ale, prosím, — uisťuje ho Peter, — s dovolením milostivej som vám hneď k službám. Keď
         príde na to, sám mám rád bystré tempo v živote, tak ako práve teraz: len čo som z našich
         hôr zostúpil sem dolu k vám, mihotá sa život okolo mňa, sťaby som uháňal podľa neho
         stokilometrovou rýchlosťou.
   </p>
   <p>
    — To je dobre, nuda pre vás je medzi nami vylúčená, a ja hneď chcem prispieť k ďalšiemu,
         — žartuje profesor. — Moja kniha mala by sa končiť istou meditáciou do budúcnosti, a tu rád
         by som skôr ešte, ako sa do toho pustím, niečo sa od vás dozvedieť. Jedna z vašich ozaj
         hlbokých básní, Kameň mudrcov ste ju nazvali, naráža na istú veľkú pravdu. Krásne
         vyjadrené, mne úplne jasné, a predsa rád počujem, keby ste mi hlavnú myšlienku básne
         prostým slovom láskavo ešte zopakovali.
   </p>
   <p>
    Nelly medzitým, akoby sa nič nebolo stalo, pokojne sa vrátila a niesla veľkú tácňu s
         dobrými vecami na občerstvenie. Naliala pánom nejakej vzácnej, tmavej liehoviny do
         kalíškov, rozdala tanieriky a poponúkala.
   </p>
   <p>
    — Je to pre mňa veľmi lichotivé, — prijal Peter likér z Nellyinej ruky a štrngol si s
         Heglom, — že ste si, pán profesor, všimli mojej skromnej myšlienky. Vec je veľmi prostá.
         Myslím totiž, že známe, staré, dnes toľko zosmiešnené hľadanie kameňa, z ktorého by sa dalo
         vyrobiť zlato, je veda, o ktorej by sa dnes zasa raz dalo povedať, že právom sa tak nazýva.
         Narábať s danými možnosťami a dokazovať len toľko, že dvakrát dva je štyri, to nie sú nám
         už predsa nijaké zázraky, nemyslíte? Starí vedeli dobre, že k jadru sveta nedostaneme sa
         len cestou reálnosti, že treba do práce zapäť niečo, čo by nebolo nijakými skutočnosťami
         sputnané. Naša ľudská obrazotvornosť, naše túžby, naša viera, naša vôľa sú týmito
         kardinálnymi silami, ktoré nie sú nijakou realitou tiesnené, ohraničené, a jednako my ich v
         sebe cítime, teda existujú, ako čokoľvek iné na svete. A teraz prosím: do akejkoľvek výšky
         alebo diaľky by sa tieto naše vnútorné skutočnosti manifestovali, všade musí povstať zas
         len nejaká skutočnosť, ináče je to nemysliteľné. Slovom, keď sa oné duchovné sily človeka
         už raz rozbehli z kamenia robiť zlato, prv-neskoršie toto zlato i vyrobia. Lebo naozaj
         veľkým činom ľudského umu je len tá práca, ktorá načiera do nemožnosti a pretvára ju v
         možnosť… To by bol obsah mojej básne, a ak nie som dosť jasný a zaváňa to tirádou,
         pomáhajte, slečna Nelly, ja som vám túto vec v liste už raz podotkol.
   </p>
   <p>
    — Viem. „Pravá filozofia budúcnosti,“ — tak ste mi to vtedy písali, — vraví hrdo Nelly,
         že sa pamätá a môže sa do reči zamiešať, — „nebude sa už ďalej opierať o nijaké takzvané
         skutočnosti. Vychodiť bude len z týchto vnútorných zdrojov človeka a bude smelým skokom do
         neznáma, do tmy, do prázdna.“
   </p>
   <p>
    — Výborne! — jasá Hegel. — Tak som básni i ja rozumel, a majstrova hypotéza je skvelá. A
         keď sme už v tom, ráčte, pane, vypočuť i moju mienku… Lenže, — pritom sa prudko zdvihol z
         divána a pozrel na hodinky, — dámy nemôžeme ďalej takto využívať a poprosíme milostivú pani
         generálovú o láskavé prepustenie. Dopovieme si to inde, však?
   </p>
   <p>
    Vlastne rozísť nikomu sa ešte nechcelo, najmenej však tomu, čo to navrhol, ale na prvé
         oboznámenie neprichodilo dlhšie sa zabaviť. I Peter sa zdvihol. A keď čas obedu už hodne
         pokročil, dámy ponúkli pánov len dopitím a ďalej už nezdržovali.
   </p>
   <p>
    Na Nelly bolo, pravda, badať, ako jej je nie veľmi po chuti, keď pri ďalšom nebude, ale
         potom sa len stranou spýtala Petra:
   </p>
   <p>
    — A večer, majstre, kde budete tráviť?
   </p>
   <p>
    — Večer? Ozaj, — spomenie si Peter, — v divadle je dnes Figaro, sľúbil som, že pôjdem.
         Nemienite i vy?
   </p>
   <p>
    — Máme v prízemí kreslá. Teta, nepôjdeš?
   </p>
   <p>
    — Dnes nie, dieťa, ale ak sa ti páči, môžeš ísť. A vy, pán profesor?
   </p>
   <p>
    — Milostivá, neviem ešte, čo ma zájde. Rozhodne budem hľadieť, dnes spieva predsa
         Žuková.
   </p>
   <p>
    Pani generálová s hosťami svojej chovanice bola spokojná a pri rozlúčke dodala:
   </p>
   <p>
    — Dúfam, páni, že toto nebude prvý a posledný raz, čo vás u seba vidím. Mám od baróna
         ešte všeličo, príďte si pozrieť jeho kresby a náčrty. Majstre, nože neodíďte bez toho.
   </p>
   <p>
    Horlivo sa poďakovali, s radosťou, že dom majú odteraz otvorený, a porúčali sa.
   </p>
   <p>
    Vonku zlý čas ešte vždy neprestával, dobre sa teda pozapínali, vyšli do sadov, a ani už
         nezbadali, že hore z balkónového obloka niekto im ešte kýva. Pustili sa podľa holého
         stromovia chodníkmi a brodili sa novonaviatym, ešte neschráneným snehom.
   </p>
   <p>
    Hegel vzal svojho nového známeho pod pazuchu.
   </p>
   <p>
    — Ak ste niekam na obed sľúbili prísť, je už trochu pozde, a to mojou vinou. Ale
         neďaleko máme Kerna, tam nás nakŕmia, a môžeme hneď voľne pokračovať.
   </p>
   <p>
    — Mal by som pozrieť sesternicu, ale nielen kvôli obedu. Ako to spraviť?
   </p>
   <p>
    — Sesternicu, tragédku, však? Nedalo by sa to vybaviť, ak možno, telefónom?
   </p>
   <p>
    — Ozaj, vec bude v poriadku, zavolám ju z hostinca, a ak je nie doma, môže byť len v
         divadle, máme ho pred nosom, zabehnem ta.
   </p>
   <p>
    Vošli teda a Peter ponáhľal sa vyvolať Oľgu. Nemusel dlho čakať, bola ešte doma a ozvala
         sa mu o chvíľu. Poprosil ju, aby ho už s obedom nečakala, že mu je už pozde, a najmä
         hlásil, že je zdravý, konzultácia v každom ohľade že dobre vypálila.
   </p>
   <p>
    — No, chvalabohu, — hovorí mystifikovaná Oľga s uľahčením. — Ale, prosím ťa, keď si už
         raz obedom pohrdol, nepríď pozde na večeru, aby som, ak niekto včaššie príde, nebola sama.
         Rozumieš?
   </p>
   <p>
    Sľúbil, že sa neopozdí, odzvonil a pohol sa za Heglom k stolu, mysliac ešte na Oľgu a
         ako večer v divadle nebude už asi možné vyhnúť sa tomu, aby ho spolu s Nelly neuvidela.
         Prechodil takto pomedzi stoly a skoro sa zrazil práve s tým Oľginým niekým, s Gustom, ktorý
         už odchádzal z hostinca.
   </p>
   <p>
    — No, dobre, že ťa vidím, — chytá Peter priateľa. — Oľga mi v tejto chvíli prikazovala,
         aby sme večer prišli načas. Máš popoludní ešte niečo pred sebou? Nie? No, tak ťa prosím,
         vráť sa, veľké veci sa robia. Predstavím ťa povestnému psychiatrovi, — a už ho i ťahal do
         kúta, kde medzitým Hegel s čašníkom vyjednával obed.
   </p>
   <p>
    Predstavil Gusta profesorovi ako svojho spoluvýletníka do Bratislavy, ako starého
         priateľa a tiež nemálo vedychtivého človeka. A žeby ho už teraz do večera nerád z očí
         spustil, tres faciunt collegium, ďalšia ich debata v prítomnosti priateľovej bude podľa
         pravidla tým úplnejšia.
   </p>
   <p>
    Hegel nad novou známosťou bol len uveličený, podľa povesti Gusta už poznal a s radosťou
         sa s ním zoznámil. Navrhol im víno, kávu, že si vypijú spolu.
   </p>
   <p>
    Náš právnik mal na súde od rána tuhú robotu, zapelovaný trestný prípad ho veľmi
         zaujímal, zaťal sa do veci a po spravodlivosti opätovne pravotu i vyhral. Cítil sa
         spokojným, keď sa mu podarilo chudobe zasa zadovážiť satisfakciu. Teraz bol rád, že sa s
         Petrom zišiel a že do večera, kým príde čas ísť k Oľge, nebude sa musieť potĺkať sám. Dal
         si teda ponúknutého vína naliať, a tí dvaja len čo zhltli polievku, už Hegel významne
         potľapkal Petra po pleci a obrátil sa ku Gustovi:
   </p>
   <p>
    — Raz darmo, pán doktor, azda to sem ani nepatrí, ale keď vidím, ako každý z nás začína
         už striebrom prekvitať, viem, že nie sme viacej malí chlapci. A keď počúvam, akí ste dobrí
         priatelia, predpokladám, že tajností medzi vami nebýva. Slovom, nemôžem sa zdržať, aby som
         tuto majstrovi, prv ako by sme sa pustili do inšieho, nezablahoželal.
   </p>
   <p>
    — Ták? K čomu, prosím, pán profesor? — obracia sa k nemu prekvapený, no niečo už tušiaci
         Peter.
   </p>
   <p>
    — Prišiel som o jednu konskú hlavu pozdejšie, a vidím, že ste vyhrali i u matky i u
         dcéry. Len toľko som chcel povedať, pripime si na túto radostnú pre vás udalosť.
   </p>
   <p>
    Pri stole strhol sa hluk. Do reči Heglovej namietal niečo Peter, a Gusto, ničoho
         nechápuc, živo sa na Petrovo šťastie prezvedal.
   </p>
   <p>
    Prišlo ďalšie jedlo. Hegel v prítomnosti obsluhy položil pohár, pomlčal, potom však,
         náhlivo krájajúc a prehĺtajúc svoje kúsky, začal znova:
   </p>
   <p>
    — Dovoľte, páni. Som tu medzi vami pekných pár rokov. Poctivo sa snažím vžiť sa medzi
         vás, do vášho prostredia, do vašej mentality. Skúmam vašu minulosť, prítomnosť i vaše
         výhľady usilovne. A tak mám už vari právo povedať, že príslovie „čo sa babe chcelo, to sa
         jej prisnilo“ je veľká pravda. Naši nešťastní unifikátori hľadali a dokazovali len
         totožnosť, a čo dnes vidíme? Vidíme, že odlišnosť v budovaní nášho spolunažívania je
         faktor, ktorý sa ani preskočiť, ani znásilniť nijako nedá.
   </p>
   <p>
    Zasa niečo pojedol a po chvíli pokračoval:
   </p>
   <p>
    — My sme apendixom krížom-krážom už preoraného západu, u vás vidím rozhodne východ s
         jeho novým, znepokojujúcim svitaním prebúdzajúceho sa rána. A naše žurnály nemali by vás
         maďarónmi, ale hneď v širšom zmysle levantíncami nazývať. Páni, — zdvihol vysoko pohár s
         vínom, — len u vás je obrodenie, len u vás kynú nám ešte nejaké čerstvé nádeje. Ja vás mám
         rád.
   </p>
   <p>
    Na toto naši nadšene zodvihli poháre a pripili Heglovi.
   </p>
   <p>
    — A mám rád i vaše ženy, na ich zdravie!
   </p>
   <p>
    Vyskočili, podolievali a pripili si ešte hrmotnejšie: v tom si už rozumeli bez podmienky
         všetci a razom sa našli na spoločnej plošine živej dôvernosti.
   </p>
   <p>
    — Vaše ženy, — pokračuje oduševnene Hegel, keď dojedol a ústa si poutieral, — to je,
         páni, štúdium, s ktorým ja nie som ani zďaleka ešte hotový. Viete dozaista dobre, že na
         sondovanie kultúry najlepším prostriedkom býva žena. Nebyť jej, nebolo by vlastne ani
         kultúry, a u nej treba v prvom rade pozorovať možnosti vývinu patričného národa, ako niekto
         duchaplne bol povedal: „Žena ja kóma, čiarka, muž je punktom, bodom. Tu vieš jasne, na čom
         si, tam čítaj však ďalej.“ Nuž čítal som i ja. Nič nie je hlbšieho, nevyspytateľnejšieho,
         ako je srdce ženy. Tajomná sústava ženskej prírody úzko súvisí s veľkou ideou celého
         stvorenia, a z tejto tak hlboko založenej vlastnosti ženy vyplývajú úžasné účinky. Treba sa
         len dobre nad tým zamyslieť. Žena je prvotriednym kultúrnym faktorom a pokrok človečenstva
         bez jej prispenia bol by zhola nemožný.
   </p>
   <p>
    Rozlomil jablko, ktoré pred nimi ležalo, bez noža na dvoje a po krátkej pomlčke končil:
   </p>
   <p>
    — Ale čo! Knihu, ktorú som mal už rozčítanú, razom mi niekto zatvára… Majstre, Nelly
         miluje vás!
   </p>
   <p>
    Pritom nevdojak tresol dlaňou na okraj stola tak, že všetko na ňom zacvendžalo. Ale hneď
         sa i spamätal a dobromyseľne sa usmial.
   </p>
   <p>
    — No, nič to. Ja vám ju z plného srdca doprajem.
   </p>
   <p>
    Dvaja priatelia, rozpapraní takýmto doznaním prehry v láske, prišli do nemalých
         rozpakov. Otvorenosť tohto človeka, ktorého prvý raz stretli v živote, zdala sa im trochu
         prenáhlenou, no jednako boli len dojatí.
   </p>
   <p>
    Zahladiť vec naľahko nezdalo sa vhodným a Gusto keď i povedal niečo, vyznelo to
         nahlucho. U Petra však hneď, keď pochopil situáciu, pocit blaha zmenil sa mu vo výčitku;
         videl, ako nešťastne tomuto významnému človeku križuje cestu.
   </p>
   <p>
    Po dlhšej tichosti, keď si medzitým mlčky pozapaľovali, treba mu bolo prehovoriť, a čo
         ako ťažko urovnával v slová svoje myšlienky, napokon začal:
   </p>
   <p>
    — Nuž vidíte, pán profesor, ja som mal už doma dobré tušenie, a priznávam sa vám, že,
         ako ma tu vidíte, mňa dohnala sem len žiarlivosť pre vás. Pravda, dnes som si načistom, a s
         Nelly sme sa v istom zmysle šťastne dorozumeli. No, ráčte byť len pokojný a uveriť mi, že
         vaša hra nie je preto stratená, príde len na to, ako vy lásku vlastne chápete. I pri
         šťastí, ktoré spomínam aréna je voľná a my ostávame súpermi i naďalej. To nech vám, pán
         profesor, stačí. A ty, Gusto, braček zlatý, nevypliešťaj toľme na mňa oči, objím ma, a ja
         ti všetko vyložím v krátkosti.
   </p>
   <p>
    Priklonil sa k nemu a mocne ho k sebe pritisol. Potom sa oprel celou váhou do svojho
         sedadla naspäť, tvár mu zvráskavela a s nehybným pohľadom začal rozprávať o svojej láske k
         Nelly.
   </p>
   <p>
    V krátkosti rozobral prípad, celkom chladne, bez citlivosti, skoro vedecky. Ale keď
         okolnosti tejto chvíle ho i prinútili, aby pred zrakom priateľov zdriapal jemný závoj
         ilúzie z tejto svojej tajnosti, v duchu sa nepoddal a pokračoval:
   </p>
   <p>
    — Vidíte teda, pán profesor, aké sú moje šance v tomto čase u Nelly. Ale keby sa toto
         moje šťastie akokoľvek ďalej utváralo, nemyslím, že by sa v Nellyinom srdci nedalo
         predpokladať miesto i pre vás. Buďme trochu pokrokoví i v praxi a ráčte ma náležite
         rozumieť. Myslím, že v ženskej otázke sme dnes všetci zajedno a že pre ženu budúcnosti
         žiadame si úplnú, bezpodmienečnú voľnosť jej osobnosti. Ste učenec a viete dobre, akými
         rozličnými farbami láska sa môže ligotať. A kto by bol z nás natoľko božský, aby mal právo
         lásku jednej ženy požadovať výlučne pre seba? Ženy, predsudkami nezhnetenej, vo všetkom
         nezávislej, slobodne cítiacej vo všetkých okolnostiach, ktoré život prináša? Vezmime len
         náš spoločný prípad. Nelly má vás stále na očiach, ja som vzdialený. Vy ste majstrom jej
         vedy, na mne leda ak ju upútala moja umelecká rozpoltenosť. Ja jej nahradzujem, povedzme,
         stratu milovanej osoby, vo vás možno vidí ideál mužskosti; tu môže byť niečo
         zmyselnejšieho, tam zas niečo viac duchovného v cítení. Kto vie do týchto tajností ženskej
         lásky preniknúť, kto klásť tomu nejaké hrádze? Vo vede máte to predsa jasne označené:
         l’amour double, simultane, nie? Ale hlavy nám už začínajú prekvitať, pán profesor, obom,
         dobre ste to pred chvíľou poznamenali. A čo potom, ak by sa vec ani tak, ani onak nemala a
         bol by tu i niekto tretí, jej veku primeraný človek, ktorý ovládne jej cit naozajstne? Nič
         nemôžeme vedieť, a jednako i v tomto prípade museli by sme sa zmieriť s osudom. Ale dosť, —
         končil a vzpriamil sa zo stoličky. — Naše srdce odviedlo nás akosi ďaleko od bledých
         špekulácií, no ja si vás vážim tak ako tuto Gusto, a verte, prosím, ja som si vás v tejto
         chvíli zamiloval natoľko, že otázku Nelly nechávam úplne voľnú, ona rozhodne, tak to bude
         najlepšie.
   </p>
   <p>
    Stisol ruku, ktorú mu podával Hegel.
   </p>
   <p>
    — Tuším, starší som ja, teda prosím, dopime si toto naše víno na srdečné priateľstvo. Na
         naše voľné zápolenie a na našu mladú sfingu, pri nohách ktorej, toľko dodám ešte prorocky,
         milý priateľu, akiste skôr spoločne zakapeme, ako jej veľkú otázku s plným šťastím kedysi
         rozriešime.
   </p>
   <p>
   </p>
  </div>
 </body>
</html>
