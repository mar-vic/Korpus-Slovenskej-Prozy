<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2523047">
       </a>
       List č. 1
      </h2>
     </div>
    </div>
   </div>
   <p>
   </p>
   <p>
   </p>
   <p>
   </p>
   <div class="blockquote">
    <blockquote class="blockquote">
     <p>
      <span class="emphasis">
       <em>
        „Neboť povstanou falešní proroci a budou činiti divy i zázraky.“
       </em>
      </span>
     </p>
    </blockquote>
   </div>
   <p>
   </p>
   <p>
   </p>
   <p>
    Myslel som, že je vec už dávno zabudnutá, a hľa, znova to začína mátať.
   </p>
   <p>
    Tido hodil za hrsť vonného dreva do hasnúcej Vatry a ona vzbĺkla novým ohňom.
   </p>
   <p>
    Škoda! Nič tak ďaleko neleží od slovenskej psychy ako podobné šarlatánske produkty. Mňa
         by to len natoľko mohlo zaujímať, že sa nezmysel, ináč v takej prostej otázke, len hromadí
         a neubúda, či sa niekto nenájde, kto by na to náležite posvietil a gordonský ten uzol
         preťal, aby si úbohé mystifikované obecenstvo už raz spokojne mohlo vydýchnuť.
   </p>
   <p>
    Mne samému sa do toho nechce a len to ma trápi, že keď poniektorá reverenda
         konzervatívnosť, najkrajšiu to cnosť katolíckosti, i odhodila a pod rúškom modernosti
         ochutnávala a propaguje lascívnosť a infámny cynizmus proti dôstojnosti na obraz boží
         stvoreného človeka, prečo sa náš najmilší učedník a comilitátor dal tak nešeredne zaslepiť
         a nepoznal pakfón a prevrátenosť takýchto umeleckých programov.
   </p>
   <p>
   </p>
   <p>
   </p>
   <div class="blockquote">
    <blockquote class="blockquote">
     <p>
      <span class="emphasis">
       <em>
        „Dělání mnoho knih zajisté žádného konce není.“
       </em>
      </span>
     </p>
    </blockquote>
   </div>
   <p>
   </p>
   <p>
   </p>
   <p>
    Keď biblický kazateľ už v tých dávnych primitívnych dobách takto musel si vzdychnúť, ako
         by zjajkol, keď z mŕtvych by vstal a zočil terajšiu papierovú fabrikáciu!
   </p>
   <p>
    Prvotne vraj sám Pán písal zákony na kamenné dosky, ktoré potom horkokrvný Mojžiš, dolu
         schodiac z hory, tak nerozmyslene rozmlátil. Potom vieme, že Gréci na voskované doštičky
         zaznamenávali svoje myšlienky a že súry Mohamedove boli vyškrabané na lopatkovité kosti
         kôz. Rimania epigončili na egyptskom papyruse a stredovek značil ľudské slovo na pergamen.
   </p>
   <p>
    Dnes mašiny chrlia celé lavíny potlačeného dreveného papieru a je šťastím pre ľudstvo,
         že medzi fabrikáciou tlačeného slova a medzi jeho prečítaním zostane večný nepomer — „slovo
         sa tlačí a chlieb sa je“.
   </p>
   <p>
    U nás keď sa svedomitý človek len trochu zamyslí nad ozajstnou žízňou svojho národa,
         príde na celkom opačný výsledok, než si to myslí ľudomilný priemer.
   </p>
   <p>
    Nedá sa odškriepiť, že Slovensko nevyžije z pekných veršíkov a že dnes musíme vyhľadávať
         medzi naším dorastom celkom opačné nadanie, pestovať ho, nabádať. „Hľaďte zbohatnúť,“ radil
         nám starý Rieger, „a len potom píšte verše,“ dalo by sa k tomu pripojiť.
   </p>
   <p>
    Teoretické výklady felibra Petra Juliusa o našom nešťastní a nepriateľských fantómoch,
         ktoré nás dusia: o slobodomurárstve, semitizme, materializme a pokrokárstve, sú síce plné
         dôvtipu a počúvajú sa príjemne, ale neexistujú — aspoň nie ako proti nám rovno namierený
         nepriateľský front.
   </p>
   <p>
    Naozaj nebezpečný fakt pre nás je jedine prevaha „chochmesu“ u našich neprajníkov! Tak
         ako za minulé veky poroby, i dnes by sme si najradšej ďaleko od skutočného toku života
         prespevovali a tancovali okolo truhličky zmluvy — u nás okolo „papierového zdrapu“, a leda
         že by sme si tu i tu o nesplnených túžbach a sľuboch v nejakej elégii zažialili. Necháme
         bratov Čechov pre nás vyberať gaštany z ohňa a nevieme si dostatočne uvedomiť, že k tej
         našej slobode netreba už teraz nič viacej a nič menej, len hodný kus práve spomenutého
         praktického „chochmesu“ a reálneho činu.
   </p>
   <p>
    Zabúdame, že predovšetkým treba nám talentovaných a školených diplomatov, politikov,
         peňažníkov, inžinierov, učencov a národohospodárstva a zdravotníctva, zabúdame sa modliť a
         volať po slovenskom Bismarckovi, po slovenskom Moltkeovi, po slovenskom Széchényim, a keď
         sa národ pričinením takýchto géniov zmôže, udrží, uchráni, rozkvitne a dosiahne svojho
         zenitu, potom si dovolíme luxus vyšších duševných pôžitkov, potom príde zlatá doba poézie a
         veľkého umenia!
   </p>
   <p>
    A hoci je to i na ujmu celého nášho cechu, nedovolí mi svedomie netešiť sa z toho, že
         Matica, odhodiac všetku sentimentálnosť, pochopila tieto najpálčivejšie potreby národa a že
         spolu s Červeným krížom sanovať ide telo i dušu ľudu. Aký veľký čin bude napríklad len
         odalkoholizovanie Slovenska! Koľko ozajstného dobra urobí sa porovnaním, vydávaním a
         propagovaním odborných spisov o zlepšení úrodnosti pôdy, o poľahčení a zjednodušení
         mozoľnatej práce, o mravnom živote a hygiene, o výnosnom hospodárení zaostalého ľudu.
   </p>
   <p>
    Vás však, mladé kapacity, ktorí pre absint Montmartru a pre černošky z Tahity nemáte
         zmyslu pre tepnu svojeti a štepíte k nám cudzie city vo formách požičaných z cudzích
         smetísk, vás by najlepšie bolo vyložiť na Tajgetos, kým nenarobíte národu ešte horších
         galíb a žiaľu.
   </p>
   <p>
   </p>
   <p>
   </p>
   <div class="blockquote">
    <blockquote class="blockquote">
     <p>
      <span class="emphasis">
       <em>
        „Rozmnožím te jak hvezdy na nebi a nepřátele tvé dám ti za
                  podnož.“
       </em>
      </span>
     </p>
    </blockquote>
   </div>
   <p>
   </p>
   <p>
   </p>
   <p>
    Čože, milí priatelia, píšete, že sa stmieva? Že ideály miznú?? Že vás už svet i život
         začína omŕzať?
   </p>
   <p>
    Tak skoro? Som prekvapený, hoci sa dalo predvídať, že to tak príde, nuž, ale jednako…
   </p>
   <p>
    Dosť ste sa, štence drahé, nalízali mydla, kým ste sa presvedčili, že je to strava nie
         pre Vás. No, ničevo, skúsenosť je nadovšetko! A teraz poradím vám niečo nové, čo bude pre
         Vás bundášov s veľkými dlapami tou pravou stravou a na čom sa vypľagáte, podľa božej vôle,
         v ozruty. Hovorím vám, je to niečo, za čo bude hodné žiť. Všetko, všetko zmizne, čo vás
         toľké časy hnieti, celá tá olovená tiaž spadne z vašej mysle, keď si pretriete oči a keď
         zbadáte na horizonte znova sa rozžíhajúcu hviezdu, hviezdu veľkej slovanskej vzájomnosti.
   </p>
   <p>
    Verte, prosím, drahí priatelia, nieto ničoho, čo by bolo také krásne pre vás, čo by bolo
         také hodné grandiózneho činu, ako bude v najbližšej budúcnosti zápas o formu zjednotenia
         celého slovanského sveta.
   </p>
   <p>
    Skúste to, bratia, v pálčivej žízni vašej. Prikročte k tomuto novému magnetu, nech sa
         pričapí vaše srdce a vaša myseľ k tejto ligotavej idei: razom pocítite, že sa začína
         brieždiť, že ožívate. Duša vaša pocíti neodolateľnú túhu skúpať sa v tomto novom nevídanom
         jase a každá vaša životná bunka vzpruží sa i napne sa na novú intenzívnu energiu.
   </p>
   <p>
    Váš obraz, vaša pieseň i celá vaša tvorba naplní sa vznešeným zlatom, len sa dajte
         sfanatizovať ideou slovanskosti.
   </p>
   <p>
    Nuž, hore sa, drahí felibrovia, sedlajte, slovenskí rytieri, lebo cez kúrňavu a cez
         hmliská badať už tú novú veľkú métu vašich budúcich túžob.
   </p>
   <p>
    M. Th. M.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2523385">
       </a>
       List č. 2
      </h2>
     </div>
    </div>
   </div>
   <p>
   </p>
   <p>
   </p>
   <p>
    <span class="bold">
     <strong>
      <span class="emphasis">
       <em>
        Z domu
       </em>
      </span>
     </strong>
    </span>
   </p>
   <p>
   </p>
   <p>
    Týmto srdečne ďakujem vám všetkým za príjemné vyrazenie, ktoré ste mi v Bratislave vo
         vašej milej spoločnosti poskytli. Nuž, chlapci, či ste to Ivanovo šampanské už vypili? Ja
         som buteľku, ktorú mi z tej sviatočnej batérie oferoval na cestu, ešte neotvoril a — amen,
         moja Ľubica, ako som ten nezvyčajný podarúnok z cestovnej kapsy vytiahol, ozaj si myslí, že
         to muselo byť, za tie tri dni, čo som bol medzi vami, nejako nešeredne veselo…
   </p>
   <p>
    Ja vám už len to okolie povyše hradu, okolo vodárne, nemôžem nijako zabudnúť! Samé nové
         domce, každé hniezdočko pekne v malej záhradke so slobodným výhľadom — a Tidov baráčik hore
         na samom hrebeni sedla! Znova to vravím, že mu ho nepokryte závidím! Ale vari ani neškúlim
         tak na Tidovu vilu, skorej závidím mladému básnikovi manzardku, ktorú si on najal u
         priateľa a býva v nej. Ten grandiózny výhľad na slávnostne valiaci sa Dunaj a na nekonečne
         šíry kraj za ním, to vlastne závidím Čietkovi, a prisahám, keby som mohol byť v tejto izbe
         s ním, vedel by som tiež meditovať a sniť, lebo pri takomto krásnom výhľade ľahko je byť
         veľkým básnikom.
   </p>
   <p>
    Keby som nebol býval sám na tom ruskom večierku a nebol osobne počul politický referát
         pána Kramářa, bol by som článok o ňom v Slovákovi zasa len prehliadol. Darmo, dať sa musí,
         že sa pán redaktor K. M. vyvinul v talent ostrého dôvtipu a hoci sa za lanskej uhorkovej
         sezóny so svojím pokusom umeleckej kritiky disfamoval, dnes vzrástol v mojich očiach, lebo
         vystihol podobizňu tohto politika verne a charakterizoval ho brilantne.
   </p>
   <p>
    Inak doma našiel som všetko pri starom pokoji a poriadku. Polia sú ešte len napolo
         posiate, v záhradách sa robí, Maticu stavajú a vo veľkonočný pondelok Slovenský spevokol
         zahral Pre šťastie od Przybyszewského. Najlepšie by bolo nechváliť sa s tými, lebo je to,
         ako sa v umeleckom žargóne hovorí, jeden z jeho starých hriechov, tak sa písalo pred
         dvadsiatimi rokmi a dnes je tento literárny smer, chvalabohu, prekonaný — ak len nenájde v
         ňom záľubu niektorý z našich najmladších, ale nemyslím. Veď už i náš modranský Kvetoslav
         nahliada, že takéto rašple na úbohé nervy publika ako i hercov sú dnes už nemožné. Ja vôbec
         nechápem, že sa v takýchto hrách ustavične všetko okolo lásky točí!
   </p>
   <p>
    Či tento život ľudský nemá inej tragiky, len vždy to, že „ja nemôžem bez nej žiť“, a
         „ona iného ľúbi“. Voľakedy aspoň romantika dominovala v týchto látkach. Bol pri tom
         mesiačik i mandolína, dnes secírujú svoje srdcové aféry, rozberajú a pohltia srdce a pášu
         na ňom vivisekciu, no problém nevedia riešiť ani krvavou pinzetou a zabŕdnu napokon do
         sexu. Celá sláva vášho pokroku, milí modernisti, väzí jedine v tom, a skoro sa môže
         povedať, že čím viacej mizne a upadáva láska medzi človečenstvom, tým viacej píšu o nej —
         ad absurdum.
   </p>
   <p>
    V hlavnej úlohe mali smie príležitosť vidieť slečnu Haničku Meličkovú na javisku prvý
         raz a myslíme, že spomedzi žiačok pražského konzervatória, resp. spomedzi štipendistiek
         Družstva národného divadla ona sľubuje najviacej.
   </p>
   <p>
   </p>
   <p>
    <span class="bold">
     <strong>
      <span class="emphasis">
       <em>
        Slovenský Hatvany
       </em>
      </span>
     </strong>
    </span>
   </p>
   <p>
   </p>
   <p>
    Stále ma ešte zamestnáva novinka, o ktorej ste mi v Bratislave hneď za čerstva
         rozprávali. Zvláštne, v celom období tohto nášho politického čachrovania toto je prvý
         moment, v ktorom človek údivom zanemie. Ale aby každý vedel, o čo ide, reprodukujem vašu
         zvesť doslovne: Ministerstvo pre správu Slovenska dostalo nedávno šek na osemdesiattisíc
         korún s nasledujúcim prípisom:
   </p>
   <p>
    „Som síce Žid, ale tu na Slovensku som sa narodil a v tejto zemi nadobudol som svoj
         majetok. Z vďačnosti k tejto mojej vlasti darúvam týmto 80 tisíc korún slovenskému národu s
         tou žiadosťou, aby z úrokov týchto peňazí odmenená bola každoročne najlepšia kniha z
         krásnej literatúry.
   </p>
   <p>
    W. Reich, Trnava.“
   </p>
   <p>
   </p>
   <p>
    Krátko, ale jadrne vyslovené, a ja to registrujem ako prvý gavaliersky čin u nás od
         prevratu, prvé opravdové gesto grandseigneura v našej societe! Famóznosť prípadu spočíva
         však predovšetkým v tom, že vtedy, keď nás tí naši vlastní zaznávajú, nechápu a nehľadia
         mať porozumenie pre naše tvorenie, vtedy sa zjaví štedrý darca a mecén skoro anonymný, a to
         z takej strany, z ktorej naša zo všetkých strán tiesnená družina nikdy by nebola pomoc
         očakávala. Hja, to je zasa len kult, potomok starej rasy má lepší inštinkt, než akokoľvek
         kultúrny novopán, on vie narábať s grošom, ale vie i počítať s vyššími kombináciami, lebo
         cíti, že umenie je faktorom, ktorý kráča vždy na čele každého hnutia. Vie, že prv, než sa v
         politike niečo vyvarí a kanónmi dotvrdí, v umení bolo to už dávno na programe, že to bolo
         žiadané, predpovedané, realizované. Umenie je prvá inštancia pre tých, ktorí nehlivejú a
         snažia sa vpred, a pán Reich ráta dobre — sláva slovenskému barónovi Hatvanymu.
   </p>
   <p>
   </p>
   <p>
    <span class="bold">
     <strong>
      <span class="emphasis">
       <em>
        Konstvá
       </em>
      </span>
     </strong>
    </span>
   </p>
   <p>
   </p>
   <p>
    Hovorí sa, že podivní Japonci potrebovali tridsať rokov, aby boli „parat“ a aby nabili
         báťušku cára, ich mocného suseda a dŕžavca veľkej pravoslávnej Rossije. My na našu
         samosprávu dali sme si termín desiatich rokov a za tento čas máme sa presvedčiť, či sme
         súci pre samosprávu, a či sme babráci…
   </p>
   <p>
    Prichádza mi na um, len tak nevdojak, že v našom hazardovaní akoby kôň hral zavše veľkú
         úlohu, a to nie po dobrom. Raz to bolo, dávno tomu, keď Svätopluk prepustil Maďarom za
         bieleho tátoša krajinu, a tak vlastne kôň bol príčinou našej tisícročnej poroby! A tu ti,
         bože, nedávno po prevrate, keď nám sloboda tak nečakane pricválala, vo všeobecnom jasote
         zabudli sme sa — beda — tej mršinke lepšie prizrieť, držiac sa vari príslovia, že
         „darovanému koňovi nepozeraj na zuby“. Pekne rúče dali sme sa z Tatra-banky poslať domov,
         najsúcejší do sedla Slováci s. s. Vavrinec a Antonín vysadli a hajrá — do Žiliny. A len
         kedy-niekedy, keď už bolo neskoro, začal svet bedákať, že však je to zasa len ten kachovitý
         šimeľ a že zasa len nebude poľahoby a pokoja nijakého, kým vonkoncom nepríde táto mršina na
         mäso…
   </p>
   <p>
    A teraz vravím, uvidíte, jednako len bude ku koncu po mojom. Mne je rozprávka o
         Popolvárovi tou najkrajšou slovenskou povesťou, lebo vidím v nej verný obraz nášho
         zaznávaného slovenského národa. Koľko ráz som vás už upozorňoval a vám pripomínal, že by
         táto rozprávka bola veľkolepým sujetom pre umelecké spracovanie: Popolvár, najmladší princ,
         to je Slovák sám. — Prašivý koník, to jeho tvorivosť, koreniaca v solídnej tradícii.
         Zahrdzavený paloš je jeho nedotknutá ešte, nevyčerpateľná elementárna sila. Hej, chlapci,
         či by to boli za obrazy! A čas už, ten desiaty rok, čochvíľa príde, keď sa otec pán kráľ
         spytuje toho najmladšieho:
   </p>
   <p>
    „Nuž a ty, či by si ty nemal vólu cestovat a oslávit se?“
   </p>
   <p>
    „Prečo že by nemal?“
   </p>
   <p>
    A tu všetci jeho bratia dali sa do smiechu a začali ho vysmievať, že čo by taký popelvár
         vyviedol, že keď oni nič nevyviedli, že on dozajista ani telo.
   </p>
   <p>
    V tom víjde ten popelvár a nevdojak prišól k hnoju, kde se jedon prašivý kvóň válel. A
         ten kvóň ho oslovil: „Vidíš, ty si tak opovržený (Slovák bastard — pozn. pisateľa), jako
         som já, ale se za to nermúc. Já viem, Otec sa ty spítá, čo by si žiadal na cestu. A ty
         povec, že by ty len mne dal a ten paloš zordzavený s pojdu. Neboj se, šak ty my na ceste na
         dobré pomoci budeme.
    <sup>
     [
     <a class="footnote" href="#ftn.id2506561" name="id2506561">
      1
     </a>
     ]
    </sup>
   </p>
   <p>
    Popelvár koníčka poslúchne a v ďalšom pomocou jeho dobrej rady kopu hrdinských činov
         napáše, však čítajte: bájka až po vyslobodenie troch sestár je brilantná (to ostatné je už
         balast a môže odpadnúť).
   </p>
   <p>
    Nuž, hľa, tu vidíte, drahí bratia, že do tretice všetko dobré, a že táto naša
         prašivinka, tento koník z našej prostonárodnej povesti bude ten, ktorý nám to opravdové,
         nefalšované šťastie prinesie!
   </p>
   <p>
    Pamätajte! Váš
   </p>
   <p>
    M. Th. M.
   </p>
   <p>
   </p>
   <p>
    P. S. — O zahrdzavenom paloši, kedy ho vytasíme a v ktorú stranu rozkážeme mu rúbať, o
         tom napíšem vám nabudúce.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2506561" name="ftn.id2506561">
        1
       </a>
       ]
      </sup>
      Polívka:Súpis slovenských rozprávok
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2506615">
       </a>
       List č. 3
      </h2>
     </div>
    </div>
   </div>
   <p>
   </p>
   <p>
   </p>
   <p>
    <span class="bold">
     <strong>
      <span class="emphasis">
       <em>
        Písavosť
       </em>
      </span>
     </strong>
    </span>
   </p>
   <p>
   </p>
   <p>
    Už sa i jeden pražský špektátor ponosuje, že česká mládež trpí vraj na „psavosť“; všetko
         to tam píše a každý chce byť pokladaný za umelca, keď nie inak, aspoň pomocou abecedy,
         ktorú sa u rechtora naučil.
   </p>
   <p>
    Tak sa mi vidí, že je táto pliaga teda nielen u nás, ale že je to všeobecný úkaz a že to
         pochádza pravdepodobne z nadštrknutej znovu „Égalité“, totižto rovnosť všetkého, a tak i
         rovnosť mozgu a talentu.
   </p>
   <p>
    Nepoviem ešte rechtorstvo, ktoré sa v posledných časoch i u nás náramne rozplienilo, a
         čo je tiež charakteristikonom pre dni, ktoré prežívame. Dnes je každý šuster viac na
         rečnisku ako pri svojom „lápsiku“, a podľa klasického príslovia „fiunt oratores, poetae
         nascitur“. Je to vecou celkom obyčajnou. Doba pre reči je akoby stvorená: nespokojný je
         každý, protichodných tendencií je hodný výber, reč sa teda sama tisne na jazyk a trochu
         cvikom, smelosťou a dobrou hubou dá sa vyjadriť príčina, prečo sa patričný škrabe a ošíva —
         ale poézia, to je už celkom iná vec. Ak v tom nepôsobí opravdová božskosť, všetka písačka
         je zbytočná a ošklivé marenie času.
   </p>
   <p>
    Príroda produkuje všetko v nadbytku a pripúšťam, že tiež tak i zárodky talentov v hojnej
         miere, z druhej strany však vzácnymi vecami nikdy neplytvá a talent básnika — poloboha
         vypľagá podľa nevyspytateľných zákonov vždy len sporadicky, a to pravidelne tam, kde by to
         bola ľudská krutosť najmenej očakávala. Našou úlohou, povedzme to rovno, bolo by vôbec sa
         nevarešiť do zámerov vyššej prozreteľnosti a skorej jej pomáhať tým, že zbytočnú záhaľku
         písavosti z mládeže metlou budeme vyháňať.
   </p>
   <p>
   </p>
   <p>
    <span class="bold">
     <strong>
      <span class="emphasis">
       <em>
        Utópia
       </em>
      </span>
     </strong>
    </span>
   </p>
   <p>
   </p>
   <p>
    Poviete, že vás nudím a že sa opakujem. No, odpusťte mi, ja už neustanem volať, že sa ja
         v tejto púšti nekonečných písačiek a strakatého penzľovania zle cítim a ako príklad hneď
         vám i uvediem niečo, čo by ma oveľa viacej tešilo z hľadiska slávy národa.
   </p>
   <p>
    Keby raz, dajme tomu, preletela novinami taká neuveriteľná zvesť, že sa jeden mladý
         slovenský chemik dopracoval pozitívneho a epochálneho výsledku a že prišiel na praprvok, z
         ktorého je stvorený celučký-celý kozmos a za ktorým doteraz márne sliedili všetci vedátori
         sveta — či by to nebola väčšia sláva pre nás ako všetky výrobky nášho knižného tovaru
         spolu? Náš Slováčik by bol tým, ktorému sa prvému podarilo nakuknúť pánbožkovi do tajnej
         alchýmie! Nebolo by to nádherné?
   </p>
   <p>
    A čo keby bol niektorý mladý slovenský technik, hoci i len v roku 1918, lietadlo tak
         zdokonalil, že by sa cestovateľ vo vzduchu tak iste cítil životom, ako keď ja idem per
         pedes po poli na prechádzku? Nebola by sa iste prihodila pri Vajnoroch pre náš národ taká
         osudná katastrofa. I Amundsen by sa už dávno bol vrátil pomocou tohto slovenského patentu
         zo severnej točne a nesedel by na Špitzbergách.
   </p>
   <p>
    Chlapci, každá nemožná vec na tomto svete je možnou a časom prídeme na všetko — len
         jedného sa nikdy nedopachtíme (ale to pri našej skromnosti a bohabojnosti nepríde ani do
         povahy), a to, že by sme márne chceli pokračovať v stavbe Babylonskej veže! Do neba sa živí
         nedostaneme a božských dispozícií nikdy rukolapne nedosiahneme. Ostatné, tantum quantum,
         všetko môžeme mať v hrsti, len dotiaľ treba fígľovať, kým sa to nepodarí.
   </p>
   <p>
    Napríklad, pozrite, keby sme my Slováci mali takého nejakého šikovného mládenca, takého
         cestujúceho ministra, ktorý by Saharu — však viete, tú púšť v Afrike — od civilizovaných
         národov vedel pre nás vymôcť a vedel by nás dosadiť do jej majetku. Chlapci, to by bola z
         toho utópia tak po mojej chuti! Táto téma je síce nie celkom pôvodne moja, lebo mnohí dobre
         viete, že feliber Štefan má jeden veľkolepý koncept o Sahare, ktorým sa už pred svojou
         cestou do Paríža živo zaoberal. Dajte si to raz v dobrej chvíli rozpovedať; mne sa tak
         vidí, že je to román, ktorý nielen v našej, ale i v zahraničnej literatúre vzbudí ohromnú
         senzáciu, aspoň Kellermann i s jeho Tunelom bude iste prekonaný.
   </p>
   <p>
    Keby nám teda Zväz národov daroval túto nikomu nepotrebnú púšť, verubože, že by bolo
         najlepšie, keby sme sa ta vysťahovali. Exodus!
   </p>
   <p>
    Takéto rozhodnutie vyžadovalo by hneď kus hrdinskosti, lebo ľahko je brnenským občanom
         sa na Tahiti, alebo na Madagaskar sťahovať, kde pečené holuby lietajú rovno do huby, ale
         vysťahovať sa na púšť — na to treba byť predsa len trochu Kubom! Nič to, slovenský Popolvár
         mal by inžiniersky talent podobný Lessepsovi, skonštruoval by ohromné úpusty, ktorými by sa
         na túto našu púšť nahnalo toľko vody, koľko by bolo potrebné, aby sa celá púšť zazelenala.
         Ďalšia potreba iste by nám stvorila nejakého mladého Fuggera, ktorý by potom obstaral
         financovanie nášho prievozu a našich penátov a, pristanúc na brehoch Afriky, vedel by
         všetko zadovážiť, čo by sme potrebovali v novej zemi na osídlenie atď…
   </p>
   <p>
    Ako by sa tam potom utvorila naša čisto slovenská republika a na čo by sme sa tam všetko
         nanovo podujali, aký by bol v nových okolnostiach vývin celého národa atď., nechcem
         horespomenutého autora predbehovať, bude to v jeho diele veľmi názorne a pravdivo vylíčené.
   </p>
   <p>
    Ja len podotýkam, že sa netrpezlivo budem tešiť na prvú úrodu datlí, lebo naše kozie
         cecky necháme pekne-rúče doma a na juhu budeme pestovať len ušľachtilé datle. Prvá oberačka
         bude slávnosťou, na ktorej sa všetci felibrovia zídeme a, porozkladajúc sa na aromatickom
         trávniku v tônistom hájiku štíhlych paliem, oddáme sa ozajstnému orientálnemu dolce far
         niente. Nostalgia za bývalým Slovenskom vymizne nám celkom z duše; vyžúvajúc a kôstky
         prskajúc ďaleko za seba, staneme sa tými, čím sa stali druhovia Odysea na ostrove
         Lótofagov. Budú z nás Datľofagovia, zabudneme na čas, zabudneme na česť a zabudneme i na
         ten desiaty rok, v ktorom automaticky mala vstúpiť do života tá prevelebná autonómia…
   </p>
   <p>
   </p>
   <p>
    <span class="bold">
     <strong>
      <span class="emphasis">
       <em>
        Umelecká kritika
       </em>
      </span>
     </strong>
    </span>
   </p>
   <p>
   </p>
   <p>
    Že si ja dvojctihodných pánov, pána dr. Kolíska a pána redaktora K. Matejova hlboko
         vážim, toho dôkazom je to, že ich tu družne ako dobrých slovenských felibrov apostrofujem:
         zdravstvujte, vzácni priatelia, v mene nášho cupo santo!
   </p>
   <p>
    Že v slabej chvíli raz obaja podľahli infámnej mystifikácii, to priatelia naši až tam v
         Afrike na tej slávnosti datľofágov budú môcť zabudnúť.
   </p>
   <p>
    Ťažko je o tejto kauze reči šíriť: každý z vás dobre vie, že brožúra Slovenský
         maliar-mystik a velikášske články Én a világ legnagyobb festoje vagyok znemožňujú a ničia
         všetok zdravý zmysel pre statočnú prácu a že potom — ako Delacroix hovorí — poniektoré
         nevydarené kurčatá celý svoj život škrupinu, z ktorej sa vyliahli, na chrbte vláčia, v tom
         pevnom presvedčení, že sú tieto čriepky to najpompéznejšie kohútie piera…
   </p>
   <p>
    Remeslo kritiky u nás, ako sa baťko Hurban pominul, tiež je zopsuté. Konfúzia sa množí,
         lebo kardinálny princíp, z ktorého každý úsudok mal by vychádzať v tomto kankáne dneška,
         úplne sa zapotrošil.
   </p>
   <p>
    Čo je kritika? Prikladanie tej istej všeobecne uznanej miery ku každej veci, ktorú
         hodláme posúdiť. Plátenník meria svoj tovar metrom, čerešne predávajú na kilá, umenie je
         však zlato a kritika má byť jeho skúšobným kameňom. I zlato i kameň je všade a vždy tá istá
         matéria. Chceš vedieť, či je zlato pravé, šuchneš o kameň, a hneď vieš, na čom si.
   </p>
   <p>
    Tento skúšobný kameň umeleckého zlata, tento vrcholný princíp večne platiacej estetiky
         je však ľudskosť v najpotencionálnejšom zmysle slova. Nijaké módy, nijaké -izmy, nijaké
         ľubovoľné zorné uhly, nijaké polo- a pseudopravdy, hodnota umenia bazíruje jedine na
         ľudskosti a všetko iné chápanie umenia a jeho cieľa je lapáliou a zbytočným trápením ducha.
   </p>
   <p>
    Pod ľudskosťou rozumiem tu to mysliteľné najvyššie pozitívum ľudského snaženia, ktoré
         boh vštepil do srdca celého ľudského pokolenia. A ja by som to stotožňoval s tou
         neuhasiteľnou túžbou človeka za konečným víťazstvom nad hmotou a za úplným splynutím s tým
         najvyšším, teda s bohom.
   </p>
   <p>
    Pravda, táto hviezda v praxi zostane vždy povyše nás a sám život ľudský zostane vždy
         viac-menej nedokonalým — jedine umenie má danú možnosť rovno stúpať a približovať sa k
         tomuto ideálu, a toto je tá vlastná úloha a poslanie umenia.
   </p>
   <p>
    To, ako a čím sa priblížilo umenie jednotlivých národov k tomuto ideálu, nazývame
         svojrázom patričného národa. Dielo Grékov, Rimanov, Germánov, alebo diela novej doby sú
         všetko nábehy k tomuto ideálu, a sláva jednotlivcov: Danteho, Michelangela, Shakespeara,
         Beethovena atď. spočíva vo výškach, ktoré sa im podarilo dosiahnuť stúpaním k tejto
         dokonalosti.
   </p>
   <p>
    U nás mal baťko Hurban klasicky vyvinutý cit pre tento jednotný ideál ľudskosti a z toho
         čerpal i svoju jedine správnu mieru pre všetky svoje posudky. Žiaľbohu, terajší dennikári
         posudzujú a fedrujú tvorbu každý podľa toho, ako mu to jeho osobná ignorancia, stranníckosť
         a pokrokovosť našepkáva a tým, že nieto vzdelaného znalca, mládež blúdi a nevie sa
         orientovať na pravú cestu.
   </p>
   <p>
    Ale ťažko radiť.
   </p>
   <p>
    Každý blaznie po svojej fazóne, a preto nedbám, keď založíte v Bratislave ešte jeden
         časopis. Len nerobte potom, prosím vás, zasa také tajnosti ako posledne, a hľaďte, aby i vo
         vašej redakcii boli pohodlné klubové fotely, a keď sa niekedy človek k vám zatára, nech
         máte vždy nejakú dobrú kvapku od Palugyaya pri ruke a dobré papirosky na stole.
   </p>
   <p>
    N. B. Mecenášom bude, pravda, tentoraz niektorý bohatý evanjelik?
   </p>
   <p>
    Váš
   </p>
   <p>
    M. TH. M.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2507080">
       </a>
       List č. 4
      </h2>
     </div>
    </div>
   </div>
   <p>
   </p>
   <p>
   </p>
   <p>
    <span class="bold">
     <strong>
      <span class="emphasis">
       <em>
        Posledný list bratislavským felibrom
       </em>
      </span>
     </strong>
    </span>
   </p>
   <p>
   </p>
   <p>
    Posledný preto, lebo do volieb sa už sotva ohlásim, po voľbách však, bol by hák, keby
         sme ešte i naďalej boli prinútení felibríčiť!
   </p>
   <p>
    Pätnásty november roku Pána 1925 bude ozajstný náš pamätný deň. Týmto dňom túžby a ciele
         felibrie budú dovŕšené a v autonómnej slovenskej krajine nastanú nové otázky a nové úlohy.
         Že však pätnásteho slovenská vec na celej čiare zvíťazí, to je na bielom dni a o tom sa ja
         rozpisovať veru nemusím.
   </p>
   <p>
    Nakrátko, udalosti tejto pamätnej doby sfilmujú sa rýchlo a bez krvi asi nasledovne:
   </p>
   <p>
    V Bratislave začne sa to už asi trinásteho. Cudzozemské konzuláty a vládna budova budú v
         neprestajnom telefonickom spojení od včasného rána. Budú pýtať pasy do cudzozemska.
         Zástupcovia zahraničia sotvaže budú stačiť pánom vyhovieť. Ináč v meste, na uliciach bude
         normálna premávka, v obličaji pasantov bude badateľná istá vážnosť, ba povedal by som,
         sebavedomá odhodlanosť: „Zvíťazíme,“ budeš čítať v každom oku.
   </p>
   <p>
    Štrnásteho taktiež „kľud“ všade, ale taký, ktorý by som skorej pomenoval tichosťou pred
         búrkou.
   </p>
   <p>
    Za súmraku nastane mimoriadna premávka, autá budú hrčať a trúbiť, budú to chvátať k
         posledným vlakom záškodníci slovenskej veci, lebo im už bude horieť pôda pod nohami a je to
         prirodzené: tak ako musel kedysi feliber Mihal za hranice, tak pôjdu teraz do exilu naši
         zhavranelí bratia, hja, osud dnes mne, zajtra tebe!
   </p>
   <p>
    Tí, ktorí majú deponované peniaze vo švajčiarskych bankách, pôjdu rýchlikom Bratislava —
         Wien; azda si niektorí budú trúfať do Maďarska a odcestujú na Petržalku; na Poľsko,
         pochybujem, že by tam hľadal niektorý z nich útočisko, a to zo známych príčin, no, a do
         Prahy nepobeží iste ani jeden, lebo politika je bezcitné huncútstvo, načo by ich v Prahe
         ešte potrebovali: „Murín dohral rolu, murín môže ísť.“ Z celej slovenskej „vládnej moci“
         zostanú si len podplukovník Tajovský a advokát Ivanka životom a imaním istý. Tamtoho jeho
         umelecký čin a predčasné penzionovanie robí imúnnym, tohto ochráni jeho repkársky pôvod,
         obaja dobrí felibri od kosti, a tá dvojjazyčnosť, to sú len lapálie, ktoré nikto neberie
         vážne a oni sami najmenej. Všetci im to, i Hlinka, v novej dobe ľahko odpustíme.
   </p>
   <p>
    Pätnásteho sa to stane — — —
   </p>
   <p>
    *
   </p>
   <p>
    Šestnásteho bude sa sláviť víťazstvo! Celé Slovensko bude na nohách, všetko bude jasať
         radosťou, všetko bude opojené nadšením a blaženou budúcnosťou. No bude to i deň odplaty.
         Feliber Smrek na čele niekoľkých junáckych domobrancov s veľkým elánom vtrhne do Ružovej
         ulice, chtiac demolovať redakciu Denníka, ale na veľké prekvapenie nájde celý pelech ako
         vymretý. Personál sa už pätnásteho poukrýva po pivniciach a povalách bratislavských. Ale
         náš hrdinský feliber nevypadne z úlohy, keď nie demolovať, tak zrekvirovať! I zaujme
         prázdnu tlačiareň pre nový časopis Luk.
   </p>
   <p>
    Na Saharu teda už vôbec nebudeme musieť. Veľký román felibra Štefana zostane utopickým
         zlomkom, ale preto on už teraz pracuje na pretvorení v čiste slovenskom duchu tej famóznej
         dráhy Z otroctva vekov od Zoch-Šrobára. A tento kus budú dávať tohto večera ako slávnostné
         predstavenie v Národnom divadle, a to za ohromného potlesku zhromaždenej Slovače. Hneď po
         predstavení prídu do divadla remeselníci a prerobia tento neblahý stánok Tálie pre ciele
         slovenského parlamentu, pravda, len provizórne, kým sa ten opravdový parlament postaví v
         Turčianskom Sv. Martine.
   </p>
   <p>
    Vo všeobecnom zbratrení, ktoré potom nastane, bojím sa, i konciliantná politika
         felibrov, zoskupených okolo Slovenského národa, stane sa po pätnástom zbytočnou a tu by som
         hneď i dobrou radou slúžil: Akže tie tri milióny a päťsto tisíc nie sú ešte vyčerpané,
         najlepšie bude, keď felibra šéfredaktora ako dvorného kaplána na pražský hrad dostaneme pod
         titulom doslúženia tejto sumy. Keď ho však už raz tam budeme mať, od dvorného kaplánstva po
         arcibiskupstvo bude už len krok, a tak by sme tam mali celebritu, ktorá by slovenským
         felibrom len česť robila.
   </p>
   <p>
    Časopis Luk bude exkvizitný a písaný len pre ozajstných inteligentov, ktorých si
         redakcia sama vyberie. Teda zrejmé je, že bude vychádzať najviacej v sto exemplároch, zato
         bude text v každom ohľade bezchybný, úprava tlače bude prvotriedna, na máčanom papieri s
         vkusnou obálkou. Keď, ako som už poznamenal, po pätnástom nebude viac treba felibríčiť,
         časopis tento vezme do programu najmä propagovanie zjednotenia celého kresťanstva pod
         rímskou tiarou, čo je idea veľmi stará, ale jednako jedna z najnovších. I pápež sa trochu
         zreformuje, i protestanti pochopia konečne slová: „— a bude len jedno stádo a jeden
         pastier.“ Táto idea sa rozšíri zas len slovenskou zásluhou tak, ako i panslavizmus tiež len
         od nás vyšiel.
   </p>
   <p>
    Videl som raz obraz. Obor v ťažkom brnení kráča ponad údolia z hory na horu a svet sa
         hemží vo svojej mikroskopickej maličkosti ako mravenisko pod jeho nohami. Tak si
         predstavujem ten pätnásty november ako naše veľké fátum, ktoré sa blíži, počuť ako hrmí
         jeho krok a hľa, už i vidieť, ako kladie nohu na končiar Kriváňa. Vo chvíli sa vztýči v
         celej postave, huj!
   </p>
   <p>
    Vyčarovali sme ho ako Faust hrozného Zemeducha. Či sa ho nebude tiež tak desiť, keď nám
         odpovie:
   </p>
   <p>
   </p>
   <p>
   </p>
   <div class="literallayout">
    <p>
     <span class="emphasis">
      <em>
       „Du gleichst dem Geist,
      </em>
     </span>
     <br/>
     <span class="emphasis">
      <em>
       Den Du begreifst. —
      </em>
     </span>
     <br/>
     <span class="emphasis">
      <em>
       Nicht mir —“
      </em>
     </span>
     <br/>
    </p>
   </div>
   <p>
   </p>
   <p>
   </p>
   <p>
    Čím sme súci Slobode smelo pozrieť do očí? Mnoho, mnoho nezrelosti je medzi nami, lepšia
         budúcnosť dá sa zaprorokovať len mohutnému jednotnému celku.
   </p>
   <p>
   </p>
   <p>
    <span class="bold">
     <strong>
      <span class="emphasis">
       <em>
        Prehodnotenie
       </em>
      </span>
     </strong>
    </span>
   </p>
   <p>
   </p>
   <p>
    Keď sa v prírode a v ľudskom živote dobre prizrieme na hodnotu pohybu a na hodnotu
         stability, respektíve keď sa v ľudskej societe bližšie podívame na pochop takzvaného
         pokroku a nepokroku, budeme prekvapení, lebo zbadáme, že obidve hodnoty sú si rovnocenné.
         Ba čo viac, keď vezmeme do úvahy, že všetok pohyb v tvorstve je viazaný na nezmeniteľné
         zákony a pravidlá prírody a že tieto regule takrečeno automaticky ho vopred ženú, ďalej keď
         uvážime, že v celom kozme jedine človek je tvorom neohraničenej mysle a nespútanej vôle,
         vidíme, že stálosť (nepokrokovosť, konzervatívnosť) vyžaduje viacej energie, viacej žertvy,
         viacej slobodného myslenia a slobodnej vôle, ako je pomerne treba ku všeobecne tak veľmi
         velebnému a obdivovanému pokroku. Nič nie je ľahšie dokázať.
   </p>
   <p>
    Svet a v ňom život sú v ustavičnom automatickom pohybe: „nihil in eodem statu permanet“,
         všetko prúdi, všetko sa mení, všetko pokračuje. Deň zamení sa nocou, po lete príde zima, po
         daždi sucho, po stavaní búranie, po svornosti nenávisť, po osvietenosti hlúposť, po kultúre
         barbarstvo, po viere neznabožstvo a tak i opačne ad infinitum.
   </p>
   <p>
    Pokrok v societe ľudskej podoby ako v celom tvorstve je obyčajný, bezvedomý pohyb.
         Novota, tento úkaz večnej premenlivosti, prichádza sama od seba a potrebné médium k
         naštrknutiu a k uskutočneniu stvorí si a postaví na nohy ona sama — slepo, bez veľkých
         škrupúl a výberu. Teda nie novotári robia novú dobu, ale nová doba vynesie a postaví
         novotárov na čelo svojho pohybu.
   </p>
   <p>
    Takto osvetlený pokrok zdá sa nám byť tou najvšednejšou vecou pod slnkom a jeho heroldi
         podobajú sa slepcom, ktorí vlastne ani natoľko nemyslia, ani toľko nechcú, ale ktorých
         niečo, o čom nemajú zdania, neprestajne napred tisne.
   </p>
   <p>
    Mnohí namietnu, že zle definujem, lebo pokrok v ľudskej societe má znamenať
         zdokonaľovanie, zápas o niečo lepšie. Nedbám, dajme miesto i tomuto názoru, ale
         poznamenávam, že pokrok je čiara náramne vlnitá a nesmierne pomalá v pohybe tak, že z
         jednej strany pre veľké výšky, do ktorých časom stúpne a pre hĺbky, do ktorých ešte
         častejšie klesne, z druhej strany pre nedozierne veky, ktoré sú k tomuto pohybu potrebné,
         tratíme úplne orientáciu, a nikto nemôže všestranný pokrok, niečo nepopierateľne pozitívne
         a napredujúce dokázať. Nič nového pod slnkom, hovorí kazateľ.
   </p>
   <p>
    Vezmime len najbližší príklad, našu dobu. Vari ani jedno storočie nebolo tak pyšné na
         svoj pokrok! No každý z nás vie, ako málo je toho velebeného výdobytku a vidí, že keď sa
         kára tu i tam trochu i pohla, že je to veľmi, ale veľmi nepatrné plus voči nerestiam, od
         ktorých iné storočia boli čisté a do ktorých sme my znovu až po uši upadli.
   </p>
   <p>
    Ale vráťme sa k veci a myslime si, že sa vyskytne indivíduum, ktoré si uvedomí tú nevôľu
         a nechce byť slepo z jedného položenia do druhého tisnuté, nechce podľahnúť zákonu večnej
         premeny, ale chce zastať, zostať pohovieť (verweilen), k tomu treba už protiprúd, k tomu
         treba už energiu vyvinúť: treba to vzopretie myslieť a chcieť. Ráčte to len do konca
         domyslieť a hodnoty smelo prehodnotiť, uvidíte, že všetko okolo nás je neuveriteľná
         mystifikácia.
   </p>
   <p>
    Povedzme to paradoxne: toho, o ktorom myslíme, že tisne, v skutočnosti je ale on ten
         tisnutý, toho velebíme, tomu aplaudujeme, ten je v našich očiach veľký človek, héros, pre
         toho však, ktorý nechce s prúdom novoty byť vlečený, ale chce pevne stáť, pre toho máme len
         hanu a opovrženie.
   </p>
   <p>
    Budete sa pýtať, že teda prečo vlastne chcieť zastať, že prečo sa vzoprieť, keď je to
         tak pohodlnejšie dať sa novotou tisnúť a keď je to taký prirodzený beh vecí?
   </p>
   <p>
    Je toto hlbšia otázka pre nás, najmä z ohľadu na náš svojráz. Pohovoríme si o tom
         obšírnejšie až po voľbách, teraz ešte v krátkosti zmienime sa o knihe, ktorej tendencia
         iste bola dobre mienená, ale napodiv docielila podnes len málo ozveny. Pod titulom
   </p>
   <p>
    ZÁSTAVA VEJE
   </p>
   <p>
    máme v tejto knižke zbierku rozumných článkov, v ktorých páni autori pripomínajú bývalej
         tzv. hornouhorskej šľachte, že je čas vystúpiť z rezistencie, ktorú u nej zapríčinil
         prevrat, a volajú zemianstvo, aby prispôsobiac sa zmenenej situácii, produktívne stalo si
         do radov národa, medzi ktorým žije a z ktorého vlastne pochádza. Dôvody sú jasné a dajú sa
         akceptovať, ale vec týmto nie je dostatočne vyčerpaná; už len z toho ohľadu, že sa dnes na
         bývalé panstvo krivým okom hľadí, bolo by žiadúce na vec podrobnejšie posvietiť a názor na
         tento stav rektifikovať. Teoretike posvietiť na pojem aristokratizmu, vylíčiť zemianstvo v
         dobe jeho rozkvetu a povedať, akou zložkou je ono, alebo malo by byť v živote národa.
         Aristokracia zdá sa navonok dnes premoženým stanoviskom, jej antipód ale, demokracia, je
         dodnes tiež ešte vždy realizovaná, ako to my — chudáci — na vlastné oči máme príležitosť
         konštatovať. Aristokratizmus bol, a boli časy, keď bol i blahodarný, prečo by sme o ňom
         trochu aj nepremýšľali?
   </p>
   <p>
    Ešte dnes mám odložený výstrižok z roku 1919-ho, kde je reprodukovaná reč nášho pána
         prezidenta, čítajme:
   </p>
   <p>
    „… Dnes je to ináč. Vy ste čiastkou vlády, každý z vás je vláda. To je demokracia oproti
         bývalej aristokracii…“
   </p>
   <p>
    Sú to slová, ktoré si človek len uctiť musí. Ale dnes píšeme 1925-ty a pýtame sa v
         duchu: kdeže je tá demokracia, kdeže je tá vláda nás všetkých? Slovenský národ je opanovaný
         proti vlastnej vôli pár ľudmi, kotériou, pre ktorú vlastne meno ťažko nájsť!
   </p>
   <p>
    Nuž ale blíži sa moment — ten pätnásty november — v ktorom národ bude trímať svoj osud v
         hrsti, odhlasuje a uskutoční slová svojho prezidenta:
   </p>
   <p>
    „Vláda všetkých vás.“
   </p>
   <p>
    O knižke Zástava veje poznamenávame ešte, že tón, akým pán Odescalchi píše, nezodpovedá
         vari celkom tak vážnej téme a že trochu burleskný štýl narazí na indignáciu pánov bratov —
         obálka knižky však ju naskrze neodporúča.
   </p>
   <p>
   </p>
   <p>
    <span class="bold">
     <strong>
      <span class="emphasis">
       <em>
        S. S. S. — S. S. U.
       </em>
      </span>
     </strong>
    </span>
   </p>
   <p>
   </p>
   <p>
    <span class="emphasis">
     <em>
      (Venované tým, ktorých sa to týka.)
     </em>
    </span>
   </p>
   <p>
   </p>
   <p>
    Že vraj „snemovanie slovenských spisovateľov v Trenč. Tepliciach“ čítal som raz v
         novinách ešte za letnej sezóny. Ťhí, to je nóbl, myslím si, o čom že tam budú asi medzi
         sebou rokovať?
   </p>
   <p>
    Zľavnené cestovné, vítanie na stanici, autami do hotelov, pobyt a kúpeľ zadarmo, banket
         na počesť — rečnenie — no, jedným slovom, bude to iste po pansky. A prečo by aj nie? Cech
         spisovateľský je dnes vo vážnosti, treba to len vedieť dávať.
   </p>
   <p>
    Slovenskí spisovatelia? Keď raz naša Klio prisadne k tej veľkej knihe a začne písať
         pravdivú históriu slovenského prevratu, vtedy, keď príde na bielu stránku pod záhlavím
         „Slovenskí spisovatelia“, skloní a rúškom zahalí si hlávku, prehodí a nepopísanú nechá túto
         stránku. A čože by aj na stranu túto tak junáckeho popravde zaznačiť mohla?
   </p>
   <p>
    Keď sa Spolok slovenských umelcov zakladal, každý z nás dúfal a sa tešil, že
         spisovatelia budú v spolku na prvom mieste. Že budeme mať v nich divých a hrdých pardálov,
         ktorí od prvého okamihu žiarlivo strážiť budú česť svojho rodu a na najmenší pohyb
         neprajníka vyskočia a vrhať sa budú do boja, des a bázeň šíriac po celom svete.
   </p>
   <p>
    Ale nebolo to tak. Keby neboráci výtvarníci neboli držali oje, bohvie, aká strakatá
         húsenica bola by sa vykľula z toho — vtedy — mnohosľubného združenia.
   </p>
   <p>
    Slovo, slovenské slovo, tento vzácny, jedinečný nástroj vášho povolania, slovenské
         slovo, toto vaše všetko, čím sa líšite a čím vynikáte v plejáde spisovateľov ostatného
         sveta, nuž dedičia Vajanského, pyšní páni, ako že ste toto slovo bránili?
   </p>
   <p>
    Darmo, pardály pri tom neboli, ani zuby, ani pazúry! Chvost sa vtiahol a pokorne sa
         posadalo na dopoludnie do úradov, po večeri sa ale písalo — bočný zárobček — tlačilo sa to,
         predalo sa to, zjedlo sa to, ale bolesť ľudu darmo čakala na ozvenu v srdciach vašich.
   </p>
   <p>
    Alebo-alebo, vagy-vagy, entweder-oder vravieval Kuťaláncoš, žije alebo nežije národ v
         jazyku? Päste sa síce zatínali vo vrecku, ale „ja nemôžem, ja musím byť opatrným, len
         rozumne sa dá niečo vyzískať atď.“ odpovedal jedenkaždý z vás, a nakoniec — prisahám —
         synovia múzy boli by sa pekne-rúče i pokonali, nech by pod obloky blížiaci sa moraj
         hlušeného ľudu, sťa nejaký marcia funebrale od Beethovena, nebol im pripamätal ich
         povinnosti.
   </p>
   <p>
    Nuž pozde síce, ale nie neskoro vypľula veľryba proroka Jonáša, nechajte ten nezmysel S.
         S. S., odhlasujte právo na život slovenskému slovu, a keď ste neboli svojho času pardálmi,
         buďte teraz v združení nášho pôvodného slovenského S. S. U. sťa všetko gniaviaci elefanti
         Hanibalovej armády.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505164">
       </a>
       List č. 5
      </h2>
     </div>
    </div>
   </div>
   <p>
   </p>
   <p>
   </p>
   <p>
    <span class="bold">
     <strong>
      <span class="emphasis">
       <em>
        Novoročný list bratislavským felibrom
       </em>
      </span>
     </strong>
    </span>
   </p>
   <p>
   </p>
   <p>
    Pribehla Zuzka z redakcie, či nemám — vraj — nejaký odkaz do Bratislavy. Lepšie rečeno,
         či by som nevedel napochytro bratislavským felibrom niečo príjemného zavinšovať?
   </p>
   <p>
    Zuzka moja, vravím, povedz pánu Smrekovi, že to ťažko takto bez prípravy lichotiť, najmä
         teraz, keď počúvam, že sa tam nejak zhusta začína Bakchusovi holdovať a že je tam vážna
         myšlienka čím ďalej zriedkavejšou špéciou.
   </p>
   <p>
    A vôbec, čo vždy tá Bratislava?
   </p>
   <p>
    Je to síce najväčšie mesto na Slovensku, ale ono je rovnako tak „vidiek“ ako hociktoré
         iné, napriek obchodnej, vládnej a kultúrnej koncentrácii.
   </p>
   <p>
    Aby veľmesto bolo aj veľmestom, k tomu sú potrebné, Zuzka moja, dve veci, a to: potrebný
         je k tomu čas a potrebná je k tomu nadvláda jednej rasy medzi ostatným obyvateľstvom, rasy,
         ktorá je elementárne vlastnou silou hnaná tvoriť si svoje sídlo alebo hniezdo.
   </p>
   <p>
    Že Bratislava potrebného času nemá, to vie každý stratég-diletant, a že panujúci rod je
         tam práve tým najbiednejším elementom, to je dnes už tajnosťou, ktorú nijaká cifrovaná
         plachta nezakryje.
   </p>
   <p>
    Ja koncedujem felibrovi Ivanovi, že mesto toto má partie, ktoré sú zaujímavé, ba že
         niektoré sú unikum, ale celok, ten je provinciálny, a organicky — živo nebude nikdy
         pôsobiť.
   </p>
   <p>
    A jednako človeku je žiaľno, keď si predstaví, ako pekne tu medzi nami mohli felibrovia
         ostať pánmi, pokým tam vo veľmeste biedu trú a už tretieho nemajú ani na čiernu kávu. A
         duševne len také bala sem — bala tam medzi čechoslovakizmom a kariériou, medzi kaviarňovými
         vtipami a národným heroizmom. Na takýto spôsob, Zuzka moja, slovenský génius v krátkom čase
         ľahne na máre!
   </p>
   <p>
    Povedz, Zuzka, v redakcii, že ja dnes nenapíšem nič pekného a že by bolo najlepšie z
         Martina ta len nakrátko odkázať:
   </p>
   <p>
    „Bratislava esse dolenda!“
   </p>
   <p>
    Nuž ale, keď sa to už stalo, a ten roj slovenskej vlády, slobody a rozumu vyrojil sa tu
         k Dunaju, a keď skoro všetci štátni felibrovia jedia tam svoj chlebíček, nebudeme ich —
         všakver Zuzka — odtiaľ vykiadzať, a napíšeme im jednako len ešte taký „Doslov“, ale bez
         „nazdárečku“ a bez pesničky „když jsem mašíroval…“
   </p>
   <p>
    Prajeme teda našim milým felibrom z úprimného srdca všetko dobré v tomto nastávajúcom
         roku, a čo všetko by to malo byť, to jedným exemplom vyložíme tu pre všetkých:
   </p>
   <p>
    Nech náš ataman a neodškriepiteľne veľký feliber Lajko dostane takú novoročnú
         remuneráciu, že by mu to nielen na zaokrytie všetkých doterajších účtov stačilo, ale aby sa
         z toho ešte i na Silvestra večer mohol smelo po ľudsky cítiť! Ďalej prajeme mu titul
         skutočného sekčného šéfa, alebo aby sa stal vládnym radcom v III. hodnostnej triede.
         Prajeme mu, aby v jeho oddelení boli tie najkrajšie bobečky Bratislavy a aby mal do roka
         trojmesačné prázdniny, nepočítajúc do toho dve politické misie do Londýna, dve do Pešti, a
         po jednej študijnej ceste do Paríža a do Talianska. Po vyplnení služobných rokov nech mu
         patrí plná penzia s tými istými výhodami!
   </p>
   <p>
    Podľa tejto schémy, tieto isté požívacie hodnoty prajeme všetkým dobrým bratislavským
         felibrom, či sú štátni zamestnanci alebo súkromní bojovníci, modifikované — pravda — podľa
         osobných potrieb a želaní.
   </p>
   <p>
    Hop! Počkaj Zuzka ešte, vráť sa trochu a daj sem rukopis. Ja mám tiež ešte kariéru pred
         sebou a netrúfam si tie dve slovíčka vynechať.
   </p>
   <p>
    Nazdar, chlapci! Veselo a smelo vmašírujte do roku 1926!
   </p>
   <p>
    Tak. Utekaj, Zuzka.
   </p>
   <p>
    M. TH. M.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505373">
       </a>
       List č. 6
      </h2>
     </div>
    </div>
   </div>
   <p>
   </p>
   <p>
   </p>
   <p>
    Nedávno písali noviny, že „oslobodené národy Európy“ ponúkli Amerike dar, totižto, že
         postavia na americkej pôde vlastným nákladom ohromný pomník Wilsonovi-osloboditeľovi — ale
         Amerika dar tento — vraj — odmietla.
   </p>
   <p>
    Divná nácia sú títo Američania! Čože je to za manieru neprijať niečo, keď sa to zdarma
         ponúka, a to ešte umelecké dielo, stvorené v starej kultúrnej Európe! Veď ešte donedávna
         kupovala Amerika, kde-čo mohla, platila závratné sumy — tak sa zdá, dnes niet viacej
         takejto „poptávky“ za morom.
   </p>
   <p>
    Pravda, americká praktika sliedi viac za umením starým, ktoré má už svoju
         neodškriepiteľnú hodnotu; moderné veci dozaista vie si už sama upiecť a Európu i s jej
         kultúrou viacej už nepotrebuje.
   </p>
   <p>
    A potom si reálny Američan myslí asi takto: Sláva sem, sláva tam, zaplaťte najprv za
         bryndzu, vyrovnajte pyramídu vašich dlhov, to, čo nás vaša sloboda stála, a len potom
         porozprávame si o „dare“.
   </p>
   <p>
    Konečne, je možné, že v ich očiach profesor Wilson nie je dosť veľký na to, aby v
         solídnej Amerike nejaké nové, moderné monštrum pomníka naveky malo strašiť.
   </p>
   <p>
    A v tom mali by úplnú pravdu. Monument postavený na verejnom priestranstve je vecou
         ohromného dosahu. Ak je dobrý, je jeho účinok na psyché ľudí nesmierny, ak je nanič,
         nezaslúži nič inšie ako patrón ekrazitu, a to bez všetkých škrupúl, čím včaššie, tým
         lepšie.
   </p>
   <p>
    Starí kronikári rozprávajú, že v Aténach bolo zvykom postaviť v domácom átriu obrazy
         pekných ľudí, aby vraj matky domu stálym pohľadom na krásu a dokonalosť boli akoby
         inšpirované k rodeniu krásnych, zdravých detí. Je v tom niečo, a dalo by sa to i v širšom
         meradle aplikovať.
   </p>
   <p>
    Verejný pomník, okolo ktorého generácia za generáciou chodí a naň upiera oči, nie je len
         na okrasu vystrčená straka na kole; pomník má svoj veľký účel a podobá sa dirigentovej
         taktovke vo veľkom orchestri a okolo neho prúdiacemu životu. Geniálnym duchom vytvorený
         pomník má tú zvláštnu moc v sebe, že involvuje ľuďom bez rozdielu, či viac, či menej
         vzdelaným vrstvám, cit pre všestrannú ušľachtilosť a krásu natoľko, že nijaká výchovná
         pomôcka, nijaké učenie a kázanie nikdy to v takej miere nemôže docieliť.
   </p>
   <p>
    Tiež počúvam, že veľkej prázdnote bratislavského Korunovačného námestia má sa konečne
         odpomôcť a že de novo korunujú toto námestie — nateraz aspoň pavilónom pre hudbu, resp. pre
         verejné koncerty.
   </p>
   <p>
    Pekne, lebo táto partia mesta vyzerala v posledné roky verabože smutno, práve tak, ako
         tu u nás v Martine Považská diera. Viete, že túto dieru považuje každý martinský mešťan za
         ošklivý kút, skadiaľ pre nás nikdy nič dobré nechodí: v lete máme odtiaľ búrky a kamenec, v
         zime dujú k nám tadiaľ studené, nepríjemné vetry. A v novšej dobe, odkedy sa Tido vyslovil,
         že týmto prielomom idú k nám tie požehnané žleby, ktorými sa k nám od západu kultúra a
         blahobyt valí — fumigujeme túto dieru ešte viacej, lebo bisťubohu! my sme tu už Orient, a
         naše vody tečú práve opačným smerom.
   </p>
   <p>
    Bratislavské Korunovačné námestie je teraz tiež taká odiózna „pasáž“, ktorá na kultúrne
         cítiaceho človeka trápne pôsobí. Moja maličkosť napríklad vždy radšej toto námestie ďaleko
         obíde, a keď už musím raz k felibrovi Milanovi na poklonu, alebo za kompániou do Reduty,
         tak len perfektne a zažmúrim oči tak, ako keď sme — chlapci — v Stráňach dymník
         preskakovali.
   </p>
   <p>
    Nuž ale v blízkej budúcnosti má tam hlučno bývať (muzika, nebodaj aj husté korzo a
         flirt), prestane i história mátožiť v duši nostalgiou trápenej, a tempus presens vykynoží a
         zahladí i tie najkrajšie spomienky z minulosti…
   </p>
   <p>
    Voľakedy bol vraj na tomto námestí korunovačný kopec pozvážaný z prsti všetkých žúp
         bývalého kráľovstva; neskoršie, keď sa korunovanie preložilo do Pešti, postavili na toto
         pamätné miesto mramorový pomník veľkej imperátorky Márie Terézie. Potom prišiel prevrat.
         Začala sa ochlosiáda. Prišiel i furor anticaesari. Hodili veľkej žene štránok na biele
         hrdlo a dotiaľ sa so vzácnym dielom Fadrusovým kamasovali, kým to všetko nezvalili do
         blata, a námestie ostalo prázdne. (So slzami v očiach, dieťa zlaté, malá N. si mi neskoršie
         o tom rozprávala; z obloka si sa na to všetko dívať musela a srdiečko sa ti pri tom hrôzou
         a hnusom chvelo, pamätáš?…)
   </p>
   <p>
    Pri spomienke na Fadrusov mramor možno povedať, že zaplnenie ním tohto námestia bolo
         nadmieru šťastne riešené. Bratislava mala v tomto monumente ozaj apartný „kulminačný“ bod,
         ktorý mestu v týchto končinách dodával skutočného rázu noblesy, akej nikde inde po celom
         meste nebolo.
   </p>
   <p>
    Nuž ale, keď má tam teraz stáť pavilón a miesto plastiky má sa tam teraz ozývať muzika,
         aj tak dobre. Aspoň nepríde na um dnešným horlivým svetlonosom oblažiť nás tam nejakým
         novým arcidielom fazóny kubistickej.
   </p>
   <p>
    *
   </p>
   <p>
    Keď v čase jarej mladosti zišiel si sa na tomto námestí s milovanou dušou, aby ste
         odtiaľ spolu sa išli prejsť za Dunaj do parku, či nebola táto mramorová kráľovná tým
         najkrajším paládiom rojčiacich sŕdc? Veľký ideál ženy vysoko na komoni, dolu úcta,
         oddanosť, rytierskosť dvoch sprievodcov, či nebol pohľad na túto krásu myšlienky
         blahodarný? Ach! Veď dnes už ani lásky niet, kdeže by sa brala v takomto svete! Betónové
         zábradlie pavilónu zalepené bude reklamou a mládež bude tam dookola postávať: v ušiach
         tempo černošskej muziky, oči na plagátoch. Veľké litery Červený kríž, Hygiena manželstva,
         Gomma Olla a Periférie…
   </p>
   <p>
    A že v „komisariáte pre umelecké pamiatky“ niečo zamýšľali, o tom som svojho času počul
         v Redutke. Ale keď je mramor dnes drahý, republika chudobná, a keď vraj nieto ešte
         slovenských prstov, ktoré by niečo kaľavného vedeli umiesiť, napokon, že keď niet ani
         hrdinu, komu by sa oddalo niečo veľkého postaviť, nechali vec zaspať a chytili sa muziky.
   </p>
   <p>
    Keby ale páni viac filipa mali, vec by sa bola dala jednoduchšie a vtipnejšie, bez
         demolácie zariadiť.
   </p>
   <p>
    Miesto koruny sv. Štefana mohol sa na hlavu Márie Terézie nasadiť veniec z lipového
         lístia: personifikácia republiky bola by nad všetko očakávanie podarená a k tomu lacná.
   </p>
   <p>
    Korunu zrašpľovať, vymodelovať a nasadiť lístie, to by bol žoviálny feliber Motoška pánu
         Jurkovičovi grátis urobil. A dolu panošom bol by prigitoval doprostriedku na prsia odznaky:
         jednému leva dvojchvostého, druhému dvojitý kríž s troma vrchmi, pekne heraldicky
         vypracované. Takýmto činom mali by sme v nich hotový symbol československých bratov: Kastor
         a Pollux, akých by ani sám Aleš lepšie nenakreslil a ten zlatý nápis:
   </p>
   <p>
    „Vitam et sanguinem“
   </p>
   <p>
    — — za tú našu republiku — — brilantne bol by k tomu celému pasoval!!
   </p>
   <p>
    Podobne sa to praktikovalo i v starom Ríme za doby cézarov: pri častých panovníckych
         zmenách nechali na sochách „divinusov“ telo i naďalej stáť, len hlavu nového zemepána
         nasadili na miesto starej a podobizeň nového cézara chytro, bez veľkej réžie bola hotová.
   </p>
   <p>
    Nuž ale už sa stalo, dobrá rada teraz už nič nepomôže.
   </p>
   <p>
    Mária Terézia, ako hovorí Maczali, stála na baštách starého sveta ako zázračný obor,
         ktorý nadľudskou silou chce zastaviť nové prúdy. Ona bola vraj jediná, ktorá si vtedy
         trúfala proti tomu valiacemu sa prívalu vzoprieť sa.
   </p>
   <p>
    Ale prúd ju predsa zmietol, novota dovŕšila svoje dielo, 146 rokov po jej telesnej smrti
         nevďačná Bratislava zahladila jej pamiatku úplne.
   </p>
   <p>
    M. Th. M.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505732">
       </a>
       List č. 7
      </h2>
     </div>
    </div>
   </div>
   <p>
   </p>
   <p>
   </p>
   <p>
    Pán redaktor Smrek teraz častejšie kukne do mojej búdy, dozvedá sa, či by som takto
         nemal napísaný zasa nejaký ten feliberský lístoček, a hovorieva: „Treba písať, zamĺknete,
         zabudne i svet na vás, a to chytrejšie, ako by ste sa nazdali.“
   </p>
   <p>
    Nedávno tiež tak, ale nie akoby len okolo idúc prišiel ma opáčiť, lež práve vrazil ku
         mne, s holou hlavou a časne zrána: „Musíte — volá už zo dverí — niečo tým felibrom napísať,
         ale ataman stal sa nám neverným!“
   </p>
   <p>
    „Čo, — hovorím, — ataman? Lajo Černo? Ale ako? Veď pri všetkom jeho argalášskom hrmotení
         je on feliber veľkého štýlu, chlapík! Akože sa nám mohol stať neverným?“
   </p>
   <p>
    „Žení sa!“
   </p>
   <p>
    „Ach taák? Žení sa. To je galiba pre nás. Takýmto činom tratíme v ňom nášho slávneho
         atamana, táto hodnosť so ženbou sa neznesie! Budeme sa musieť zísť a vyvoliť niekoho iného,
         len koho? Tak grandiózne nepercipoval a nereprezentoval našu ideu nikto z nás, a ja sa
         obávam a hovorím vám to už vopred, že niet už podobného chlapíka medzi nami, že naše
         konkláve bude tuhou prácou, a neviem, či sa vôbec nad našimi hlavami zadymí a či budú
         chlapci ešte volať: habemus papam!“
   </p>
   <p>
    „Ale pardón, pán redaktor! Nemyslite, že ma ženbou atamana z mojej nirvány vylákate. Že
         mám závažnú príčinu k mlčaniu, to vy viete veľmi dobre, a ja som sa s tým už i felibrovi
         Tidovi zveril, ktorý je teraz tu v Martine medzi nami a ktorý chápe moju nevôľu pre ten
         ateliér a dáva mi úplne za pravdu.“
   </p>
   <p>
    „Majstre,“ padá mi do reči redaktor Smrek, „ja som síce len parobček oproti vám, ale
         niečo sa mi nepáči pri vás, a teraz vám to i poviem: akonáhle vás v živote niečo absurdné
         stretne, hneď skvacnete a sa schováte! Netreba sa dať, a keď vás kto bantuje, treba naspäť
         udrieť.“
   </p>
   <p>
    „Myslíte?“
   </p>
   <p>
    „Pravdaže! Keby som sa napríklad ja bol vtedy poddal, boli by ma páni z Ružovej doliny
         celkom utĺkli; a hľa, vidíte, nezľakol som sa a som tu, nepriatelia chvost stiahli.“
   </p>
   <p>
    „Teda tak a la Cválajúce dni, to myslíte? Dobre, pravdu máte, nedáme sa! Vysadnem i ja
         na jedného tátoša a nepustím sa jeho hrivy tak ľahko. No a teraz, nech sa vám páči, zapáľme
         si.“
   </p>
   <p>
    *
   </p>
   <p>
    Dnes však túto nechutnú vec s tým ateliérom nechajme stranou. Azda sa to ešte skoncuje
         po dobrom a feliberská česť Štefana Krcméryho zajagá sa novým leskom, mňa viacej mrzí v
         tejto chvíli to, že mladý feliber Janko Alexy v Slovenských pohľadoch moje inkognito tak z
         čista-jasna prezradil! A potom, čo je to za spôsob, že mňa vo svojej Slovenskej romantike
         len tak nakrátko odbavil a že mi v rozkošnej tej histórii len takú bočnú, takú nijakú úlohu
         pridelil?
   </p>
   <p>
    Larva anonymnosti bola i mne i týmto mojim epištolám len na prospech, teraz neviem, či
         takéto odhalenie obecenstvo neznechutí a či neochabne v publiku záujem o našu vec?
   </p>
   <p>
    Feliber Janko Alexy spomína tam aristokratizmus. Bože, veď páni v bratislavskom klube
         napokon si myslia, že — amen — za Odescalchiho akciou vlastne ja trčím a začnú v Denníku
         novú kampaň proti dobromyseľnému kniežaťu.
   </p>
   <p>
    „Maliar? Čože sa má rozpisovať, nech maže! A nech sa toho drží, čo my rečníme!“ Povedia
         zasa páni v klube poslancov v Prahe.
   </p>
   <p>
    A že vôbec píšem, keď píšem práve proti „psavosti“ a tlačiarenským strojom, toto zasa
         nebude sa rýmovať v hlavách ľudí, ktorí radi majú poriadok a logiku. „Keď bojuje proti
         literatúre a bagatelizuje náš knižný tovar, tak nech dá príklad, nech sám prestane písať,
         šarapatiť a plieniť na ctihodnom Parnase slovenskom!“
   </p>
   <p>
    Toto a tomu podobné úsudky boli by teda — pán redaktor — príčinou, že lapám pero do ruky
         a že napíšem niečo na svoje ospravedlnenie — ináčej môže sa stať, že vám zhovievaví
         abonenti Národných novín začnú čísla naspäť vracať a že vy ako redaktor budete mať z toho
         najväčšiu škodu: strhnú vám z platu.
   </p>
   <p>
    Ale v súvise s tým aristokratizmom: mám v majetku zaujímavú knihu, volá sa „Rembrandt
         als Erzieher“, v nej je plno vlastnoručných margových poznámok nebohého baťka Hurbana,
         ktoré živo svedčia o tom, ako sa on obsahom knihy delektoval, a že s nejednou myšlienkou v
         nej súhlasil.
   </p>
   <p>
    Stojí tam v jednej kapitole medziiným: „Ein guter Aristokrat ist der beste Demokrat.“
         Riadok je hrubo ceruzkou podčiarknutý a pripísané je k tomu: „tak je!“
   </p>
   <p>
    No počujte! Nech tak Vajanský dnes žije, toto „tak je“ zavolá do sveta na plné ústa!
         Nejedným fulminantným článkom bol by nemilosrdne krstil demokratické experimentovanie
         našich víťazov!
   </p>
   <p>
    Vulgárne sa myslí, že hrať veľkého pána, to že je ten aristokratizmus. Vieme však, že
         aristokratizmus znamená vlastne syntézu ľudského snaženia von sa dostať zo surového stavu,
         duševnou silou a mocou hmotných prostriedkov vyšinúť sa nad úroveň všednosti a beštiality
         ľudského plemena. Ráčte sa len dobre obzrieť v prírode, v dejinách, okolo vo svete a vo
         svojom okolí, uvidíte, že je to tak a že v tomto snažení spočíva vlastne všetka kultúra a
         všetok pokrok ľudstva.
   </p>
   <p>
    A keď vieme, že ľudský život je tou záhadnou sfingou, ktorá viazaná súc na animálne
         vegetovanie, večne túži za slobodným letom k výšinám, k ideálu všeobecného dobra, krásna a
         pravdy, uznáme, že na riešenie jej hádanky, na veľkú úlohu jej Oidipa ľudia z fabrického
         „Petribu“ alebo ľudia spomedzi rebrín senného voza nie sú nijako predestinovaní.
   </p>
   <p>
    Ale páni, veďže dolu masky! Veď všetci ste už sýti toho. A všetci voláte na boha za
         kontrastom! Ja sa vám čudujem, mne je vec úplne jasná — pravda, mám to trochu už tak vo
         fajte. Veď raz v štyridsiatomôsmom v bezradnom chamtení vlády, bol to jeden generál
         Mitrovský, ktorý urobil rýchly poriadok: postavil batériu diel pred brány viedenského Burgu
         a kázal naostro páliť medzi dotieravých uličníkov.
   </p>
   <p>
    Žijeme v dobe atramentu a tlačiarenských rotačiek, a chvísta to s božím dopustením dňom
         i nocou na úbohé hlavy človečenstva sub titulo osvety a pokroku toľko nonsensu a drzosti,
         že nie je div potom, keď i pokojamilovný človek sa opáše, hlboko zamočí pero a začne jed
         jedom kántriť. Nechže povie sám mladý feliber Janko Alexy, či by bol s paletou v ruke toľko
         pravdy vybojoval, koľko jej už dnes má v kešeni?
   </p>
   <p>
    Ináč i k písaniu mal by som legálnejšie právo ako mnohí iní. Už za dávnych čias jeden
         Mitrovský dobre vládol perom, možno mám po ňom túto záľubu. Bol pážaťom pri vyslanectve
         cisára Rudolfa II. v Carihrade a svoje skúsenosti pekne opísal vo forme cestopisu, ktorý sa
         v Čechách ešte i dnes s veľkým záujmom číta.
   </p>
   <p>
    Že však v tej hre s tou Markétou — o ktorej píše J. Alexy vo svojej Slovenskej romantike
         — mal som i ja byť viac v popredí, nateraz nech to už stačí, keď sa ja i v tejto otázke — s
         láskavým dovolením čitateľstva — legitimujem svojím armálesom: tiež jeden z našich M. bol
         voľakedy adjutantom nebohého korunného princa Rudolfa a ako taký musel všeličomu rozumieť,
         najmä však ženám, ináč by ho tento hedonický princ sotva bol k sebe atašoval. Teda milý
         feliber Janko v budúcej tvojej poviedke musíš i mne trochu talentu pre podväzok koncendovať
         a prideliť mi trochu aktívnejší zástoj — možno tým tvoje dielo obsiahne nový, nepredvídaný
         efekt…
   </p>
   <p>
    A keď som už v tom, musím ešte pred širším obecenstvom odparentovať priateľa felibra
         Vladka Roya.
   </p>
   <p>
    Môj otec bol síce rodený Pražan, ale divné, ja som o tejto veci nikdy nepremýšľal a
         nikdy mi to na um nezišlo, že by som sa ja podľa otca mal cítiť viacej Čechom ako Slovákom.
         — Až zrazu — alebo bolo vtedy už hodne po polnoci — keď mi rozjarený Vladko so smiechom
         hodil: „Ľaľa ti ho, aký to český renegát.“ Hoci viem dobre, čo každý z nás veľmi dobre vie,
         nech sa nikto nediví, že ja, rodený Martinčan, po praslici repkár z domu folkušovských
         Thomkovcov, vyrastený pod feruľou Janka Rimavského, náramne som sa dopálil, a neviem veru,
         čo by sa bolo vtedy strhlo, keby nebolo bývalo viditeľné, že máme prázdnych fliaš už hodne
         na stole, a tak že sa to Vladkovi nemôže viacej zazlievať. Napokon tvár sa mi musela vtedy
         hodne zmeniť, lebo sa pamätám, že Vladko stíchol a začal sa zabávať tým, že sotva načatý
         oštiepok pomaly celý skrájal a kŕmil ním Kálmánovho psa.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578093">
       </a>
       List č. 8
      </h2>
     </div>
    </div>
   </div>
   <p>
   </p>
   <p>
   </p>
   <p>
    Ba, nemáte svedomie, pán redaktor: len keď už treba sádzať, odkážete po redakčnej Zuzke,
         aby som tým našim felibrom zas niečo napísal!
   </p>
   <p>
    Ste to čudné pokolenie, vy mladí, všetko ide u Vás akoby parou, ste samá praktika — no,
         veď uvidíme, či to ďalej dotiahnete ako my starí…
   </p>
   <p>
    My potrebujeme ku všetkému viac rozvahy a času, no a napríklad ja tým viac, odkedy som
         čítal ten okružný list našich biskupov, v ktorom napomínajú slovenských žurnalistov Svätým
         písmom: „Všetko je dovolené, ale nie všetko užitočné, a nie všetko povznáša,“ — stal som sa
         ešte škrupulóznejším, a nič viac nepustím z ruky, na čo som sa náležite nevyspal.
   </p>
   <p>
    Nuž ale čo robiť v tejto chvíli? Treba drobčiť za Vami, mládenci — ale, prosím, ruku na
         srdce a úprimne mi povedzte, či existuje v Bratislave ešte nejaký ten slovenský feliber??
         Som zvedavý, keď nás má prísť z pravlasti trubadúrov ten mladý Mistral navštíviť, kto ho
         tam v Bratislave bude vodiť a ako „plná moc slovenská“ ho tam uvíta?
   </p>
   <p>
    Čert vie! Akoby sa tam všetok ten chýrny slovenský virtus bol zošúveril: všetko sa to
         dalo pozapriahať do rozličných škrípajúcich kár práce, monotónne robotujúc, bez sviatku a
         piatku, bez radosti a bez feliberského elánu.
   </p>
   <p>
    Ej, kdeže sa nám podelo to skvostné slovenské „hovenie si“ v priateľskom kruhu, tak, ako
         nám to Sládkovič voľakedy predspieval:
   </p>
   <p>
   </p>
   <p>
   </p>
   <div class="literallayout">
    <p>
     <span class="emphasis">
      <em>
       Čo, vrstovníci moji, myslíte?
      </em>
     </span>
     <br/>
     <span class="emphasis">
      <em>
       Nie je to už nádeje svet,
      </em>
     </span>
     <br/>
     <span class="emphasis">
      <em>
       Keď už vo svojom mladom úsvite
      </em>
     </span>
     <br/>
     <span class="emphasis">
      <em>
       Národ si vie krásne hovieť?
      </em>
     </span>
     <br/>
     <span class="emphasis">
      <em>
       Nie je to už nádeje svet
      </em>
     </span>
     <br/>
     <br/>
     <span class="emphasis">
      <em>
       Keď z nešťastia si blaženosť spraví
      </em>
     </span>
     <br/>
     <span class="emphasis">
      <em>
       Umná živosť nášho ľudu? —
      </em>
     </span>
     <br/>
     <span class="emphasis">
      <em>
       On v púšti stojí a v nebi žije:
      </em>
     </span>
     <br/>
     <span class="emphasis">
      <em>
       Čo keď sa puk ten vo kvet rozvije?
      </em>
     </span>
     <br/>
     <span class="emphasis">
      <em>
       Svety nám závidieť budú!
      </em>
     </span>
     <br/>
    </p>
   </div>
   <p>
   </p>
   <p>
   </p>
   <p>
    Či sa nám už nikdy nemajú vrátiť zlaté časy družnej voľnej bezstarostnosti, z ktorej
         jedine sa potom robievajú zázračné nábehy k činom veľkého kalibru?
   </p>
   <p>
    A odkedy hodili spoza hraníc medzi nás heslo: „práci česť“ a „drobná práca“, stali sme
         sa všetci razom pokrytcami, darebákmi práce!
   </p>
   <p>
    Veru tak! Bohvie, k čomu to zasa povedie, keď celá republika bude ako jeden mravčí
         kopec… „K veľkým činom treba sa oduševňovať!“ Tak to aspoň stálo skoro v každom čísle neb.
         Slovenského národa. A pán šéfredaktor Koza dobre vedel, kadiaľ treba udrieť klinec po
         hlávke, keď vám toto motto Saint Simona znovu a znovu dával v každom čísle svojich novín
         vytlačiť.
   </p>
   <p>
    „Národ“ zanikol, nemá vám to kto viacej pripomínať, nože si to teraz jedenkaždý napíšte
         nad dvere vašich študovní.
   </p>
   <p>
    Ak mi pán redaktor dopraje miesta, ja napíšem ešte nejakú výstižnú filipiku o veľkom
         význame „Svätej záhaľky“ v živote ľudskom, teraz ma však viacej omína to, že nevidím v
         Bratislave „krúžiť kŕdeľ Sokolov“ a že sa to tam nepodobá vlnobitiu mora! Bujará
         slovenskosť — mysleli sme — bude mestom prúdiť a striekať na všetky strany, tak ako keď ide
         mestský kropáč ulicami: všetko neslovenské bude sa musieť do bočných uličiek uhýbať a za
         brány sa skrývať — ak nechce byť až na kožu zmáčané…
   </p>
   <p>
    Ale, vrátiac sa k tomu žurnalistickému napomenutiu našich pánov biskupov, musíme sa
         otvorene priznať, že v celej neutešenej žurnalistickej kampani minulého štvrťroku pre
         inteligentného čitateľa najstatočnejší článok bol od pána prepošta z Bojníc — teda od
         nežurnalistu!
   </p>
   <p>
    Čujte záver z neho:
   </p>
   <p>
    … prepúšťať mandáty a hodnosti slovenského ľudu mužom, ktorých náš štátny prevrat našiel
         medzi protivníkmi slovenčiny, mužom, ktorí si ešte dodnes nepopálili všetky mosty za svojou
         minulosťou, je veľká a žalostná národná apostáza, ktorú si my Slováci ešte veľmi draho
         zaplatíme.“
   </p>
   <p>
    To je už potom slovo, ktoré tiež trafilo klinec po hlavičke! Pamätajte, že naša
         slovenská politika celkom prirodzenou cestou spraví circulus vitiosus! Statoční Slováci
         budú prinútení konečne vyhľadať statočných Čechov a v poslednej minútke, už raz v bratskom
         a úprimnom združení ratovať v tejto národnostnej republike to, čo sa ešte ratovať dá!…
   </p>
   <p>
    Možno sa tu miešam do veci neoprávnene, no pripomeniem inú maličkosť, v ktorej sa ja
         trochu viac vyznám. Prednedávnom totižto slovenské žurnály kolportovali túto zvesť:
   </p>
   <p>
    „Z príležitosti jeho striebornej svadby čs. vláda obdarila a vyznačila nestora
         slovenského umenia, pána umelca Angyala staršieho z mesta Kremnice etc.“
   </p>
   <p>
   </p>
   <p>
    ???
   </p>
   <p>
   </p>
   <p>
    — Bodaj by ťa hus pečená kopla, — myslím si, keď sa mi to pred oči dostalo. Teda umenie
         — slovenskosť — štedrá vláda — plesanie v redakciách slovenských —?
   </p>
   <p>
    Nakoľko sa pamätám na tamojších tőžďökerešov, nechápem, prečo potom zutekal pred
         slovenskou Kremnicou napríklad dr. Šebe? Načo sa trmácal až hen do Argentíny, pekne mohol
         čušať, služobné roky boli by sa mu zarátali, bol by dostal na kriskindla peknú okrúhlu
         sumičku a metamorfóza bola by bývala úplnou: dnes mohol byť tiež slovenského felčiarstva
         nestorom!
   </p>
   <p>
    Ba či sa tak kedy dozvieme zo slovenských novín, čo a ako čs. vláda dala nášmu všeobecne
         známemu nestorovi, nášmu Jozefovi Hanulovi? Kedyže príde do prístavu skutočný majster
         svojho remesla, majster, ktorý vie, na akom strome rastie to slovenské umenie, a ktorý je
         prapravým synom slovenskej matere?
   </p>
   <p>
    Ale: Salem-alejkum — pozdravujem vás váš
   </p>
   <p>
    M. Th. M.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578388">
       </a>
       List č. 9
      </h2>
     </div>
    </div>
   </div>
   <p>
   </p>
   <p>
   </p>
   <p>
    Ja som vtedy nebol v Sarajeve, keď zavraždili korunného princa a keď sa to „pohlo“, ale
         teraz zapríčiniteľom bratislavského škandálu som ja vlastne!!
   </p>
   <p>
    Tento atentátik na sladkú materčinu nebol by sa ani pobadal, natoľko sa mi už zdala
         Bratislava byť oďurmanenou. A len pred pár dňami písal som vám, ó, bratislavskí felibrovia,
         malý lístoček, v ktorom som dosť roztrpčene apeloval na vašu slovenskosť a hľa, za mojím
         kárnym slovom hneď nasledoval hrdinský čin. Tak sa mi už páčite!
   </p>
   <p>
    A keď i ten, ktorý si to mužné slovo trúfal povedať, nebol Bratislavčan, lež Martinčan,
         predsa ste sa spamätali, a váš aplauz a vaše „pereat“ kazisvetom náležite dokázalo, že sa
         vaše slovenské svedomie znovu ozvalo plnou silou! Nuž hľa, chlapci radostní, ja moju
         žehraninu v poslednom liste týmto odvolávam: bratislavským felibrom sláva, sláva, sláva, vo
         tri vrhy!
   </p>
   <p>
    Moje srdce — hovorím — vážne — je vám ako nejaký seizmograf. Badám, že z mojej písačky —
         zo začiatku bez určitého úmyslu a bez toho, žeby som už vopred vedel, kde udriem — vždy
         vyjde nakoniec niečo, čo je v najväčšej miere časové a potrebné.
   </p>
   <p>
    Nedávno napríklad prišiel od Kassai Ujságu ku mne jeden pán a požiadal ma o interview,
         aby som mu vyložil, ako si ja počínam, keď chcem niečo napísať?
   </p>
   <p>
    Nuž, pane môj, hovorím, to je tak: ja som laik pera práve tak ako ten kelner-nemuzikant,
         ktorý spískal tú známu pesničku na moderný tanec charleston. Príde mi nečakane chuť a
         začnem čarbať a dotiaľ čarberm — tak ako onen dotiaľ pohvizduje, pokým nie je z toho
         voľačo. Kelner ide vraj potom jednoducho k nejakému hudobníkovi, ktorý za jeho hvizdotom
         pekne-rúče pesničku do nôt spíše — ja však, keď sa už z toho písania začína niečo kľuvať,
         utekám do hotela Slovan medzi biliardy. Tam vyhľadám nášho felibra, redaktora Smreka, on —
         čo by to bolo i o polnoci — vždy ochotne odloží tágo do kúta, ponapráva moje ypsilony, a —
         na druhý deň sa to už sádže.
   </p>
   <p>
    K napísaniu posledného feliberského listu sadol som vlastne tiež s celkom iným úmyslom:
         bol som skutočne rozhorčený nad hrozným horizontom našich žurnalistov, a posmelený známym
         pastierskymi listom našich pánov biskupov, chcel som vysokodôstojných pánov rovno animovať,
         aby len smelo zamávali tou ich pastierskou berlou a aby dobre udreli do tohto nekultúrneho
         žabinca slovenskej žurnalistiky.
   </p>
   <p>
    Ale keď som kvôli stručnosti to i to začal z riadkov vyhadzovať a keď mi priateľský
         redaktor Smrek tie ypsilony ponaprával, ajhľa, riadením prozreteľnosti vyšlo z toho práve
         to, čo ste čítali potom a čo bolo práve načase, aby sa bratislavskí felibrovia ešte pred
         slávnosťou kladenia základného kameňa študentského domu prebrali z driemot a aby si stačili
         ešte uvedomiť, že obrana svojeti je prvou povinnosťou každého opravdového felibra.
   </p>
   <p>
    A tak vlastne môj posledný list k vám písaný je tu zapríčiniteľom vojny: p. Krčméryho
         slovo odznelo až potom, keď animozita felibrov bola vzbudená a keď povetrie už náležite
         bolo elektrinou nabité.
   </p>
   <p>
    Teraz sa už nemusíme obávať: môže už hodný syn veľkého zakladateľa feliberstva, slávneho
         Mistrala, smelo prísť medzi nás! Nájde vás tam všetkých bratislavských felibrov do chlapa
         zasa v bereitšafte a srdce jeho zaplesá!
   </p>
   <p>
    Bratsky vás pozdravujem, váš
   </p>
   <p>
    M. Th. M.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578550">
       </a>
       List č. 10
      </h2>
     </div>
    </div>
   </div>
   <p>
   </p>
   <p>
   </p>
   <p>
    Môj posledný lístoček vám písaný zasa neodznel naprázdno, lebo mimo vás čítali ho i
         Slováci — nefelibri, zgrupovaní okolo Robotníckych novín tam u vás a okolo slovenskej
         prílohy Národného osvobozenia v Prahe. „Heureka!“ — mohol by som tiež radostne zvolať s
         filozofom Schoppenhauerom: „legor — čítajú ma!“ Ale keď som sa už raz priznal, že na poli
         spisby som len ochotníkom, neprichodí mi viacej paralely ťahať medzi tým, čo ja píšem a
         medzi slovami takého výtečníka; obrátim vec radšej hneď v smere redaktora Smreka, ktorý sa
         vyzná v krimenoch, pre ktoré horlivý patriot Havlíček mával toľko práce s políciou a prečo
         musel napokon sedieť v kufšteinskom chládku. Preto dobrovoľne dávam svoje koncepty najprv
         jemu k dispozícii, aby chybné „ypsilony“ náležite precúdil a ponaprával, hoci sa tým,
         pravda, vystavujem nebezpečenstvu, že on všetku feliberskú smotánku obyčajne z toho
         pozberá, z čoho nasleduje, že pôvodná vehemencia mojej nevôle len tak „slušne“ kde-tu
         presvitá medzi riadkami.
   </p>
   <p>
    Ale tí slovenskí felibri od spomenutých novín dobre tušia tie povynechávané „ypsilony“,
         a keď vidia, že do práva materinskej reči „nelze“ viacej búchať, slepo sa vrhli na moje
         maskované hlupáctvo.
   </p>
   <p>
    Nuž a]e i tak márna vaša sláva. V našom nebulantskom cítení je miazga — vy však nemáte
         už veľa čo povedať. Môžete vy, z pokolenia Kondelíka a Vejvaru, čo ako dobre rozumieť
         ortografii, jotám a ypsilonom, z vašich riadkov redne či pravda, či krása navidomoči…
   </p>
   <p>
    A potom, načo toľko kriku? Žijeme predsa v časoch, ktoré sú všeobecne ovládané
         diletantstvom: kelneri pískajú pesničku, podľa ktorej celý svet teraz drobčí; každý robí
         niečo, len nie to, k čomu bol pôvodne určený, každý sa pachtí a simuluje práce — práve tak,
         ako ten s plotovým kolom zápoliaci hasič.
   </p>
   <p>
    Hasičské príbehy sú veľmi zábavné, a tento, ktorý vám tu rozpoviem, práve sa sem dobre
         hodí.
   </p>
   <p>
    Raz u nás — je tomu už dávnejšie — horelo. Humience za jednou záhradou sa chytilo,
         nebolo ešte tak neskoro večer, a my — vtedy zlatá mládež — na poplach a trúbenie schytili
         sme sa všetci v tú stranu, kde horelo. Všetko bolo zlovestne osvetlené, a predrali sme sa
         do patričnej záhrady práve vtedy, keď už statní hasiči podľa pravidiel svojho umenia s
         horiacim objektom susediace ploty stŕhali. Na mieste, kam sme sa my dostali, bol už plot
         zváľaný, len jeden kôl, starý dubový „šveler“ ostal pevne trčať, ale ináč bol v slušnej
         dištancii od ohňa a nemohol byť viacej nebezpečný. No, že ostal stáť a nepadol s ostatným
         drievím, to veľmi mýlilo jedného horlivca-hasiča, a ako sa tam pred nami kamasuje, tak sa
         kamasuje s ním, naša prítomnosť jeho horlivosť len stupňuje. Kľaje a umára sa s milým
         „švelerom“, až mu znoj cícerkom tečie spod hasičskej prilbice, no kôl sa drží, nepopúšťa a
         my trnieme, že toto siláctvo čochvíľa urobí bankrot. Až keď smie človiečka počali
         chlácholiť, že však vidí, že sa oheň už nešíri a ten kôl, že vlastne nezavadzia už nikomu,
         až vtedy prestal a ustúpil, aby sa poutieral a poponáhľal k Brtáňovi, kde čaká potom na
         náruživého hasiča to najhlavnejšie! Tu sa len potom celá udalosť s najväčšou vervou
         prediškuruje a vo fantázii znovu prežíva, a famózny veliteľ — Jožko báči — dá po toľkej
         práci na účet pohorelca čapovať grátis pivo…
   </p>
   <p>
    Nuž hľa, páni od „R. N.“ a „N. O.“, vy ste tiež takí hasiči. Vidíme dobre, čo robíte,
         ale prestaňte — prosím vás — a neunúvajte sa ďalej s tou slovenskou dubinou. Len posporte
         radšej čím skorej ta hore, pokým sa tam ešte čapuje — my si za ten čas naše ploty znovu
         opravíme a záhradka naša bude zasa prekvitať…
   </p>
   <p>
    Deň feliberskej manifestácie sa blíži, nože sa — chlapci — ukážte po tej krajšej vašej
         stránke a pekne sa uvítajte s tak vzácnym hosťom naším.
   </p>
   <p>
    A pod viechou potom len veselo, neťahajte smutné nôty, bo malý Mistral je synom juhu, a
         našim smútkom ťažko bude rozumieť.
   </p>
   <p>
    Vyberajte samé rezké,… „valaška pri boce“ a na koniec túto:
   </p>
   <p>
   </p>
   <p>
   </p>
   <div class="literallayout">
    <p>
     <span class="emphasis">
      <em>
       Hej, chlapci kanoniera,
      </em>
     </span>
     <br/>
     <span class="emphasis">
      <em>
       hej, na vŕštičku stoja,
      </em>
     </span>
     <br/>
     <span class="emphasis">
      <em>
       hej, píšu Francúzovi,
      </em>
     </span>
     <br/>
     <span class="emphasis">
      <em>
       hej, že sa ho neboja!
      </em>
     </span>
     <br/>
    </p>
   </div>
   <p>
   </p>
   <p>
   </p>
   <p>
    Srdečne vás pozdravuje váš
   </p>
   <p>
    M. Th. M.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578754">
       </a>
       List č. 11
      </h2>
     </div>
    </div>
   </div>
   <p>
   </p>
   <p>
   </p>
   <p>
    Ajhľa, časy letia, a nebolo by dobre, keby som sa vám — šarvanci vyberaní — aspoň ku
         koncu roka ešte raz neohlásil.
   </p>
   <p>
    Ale sám pán boh vie, čo je to: tratím akosi všetok kontakt s vami…, a potom bratislavský
         novinkový rozhlas v posledné časy neprináša nič takého, čo by sa mojej mysle výnimočne
         dotklo, o srdci ani nehovoriac… Iba ak tie hromadné promócie na Univerzite Komenského, a
         potom tá cesta nášho komeniológa za hranice je niečo, čo by ešte stálo za pripomenutie.
   </p>
   <p>
    Ba veru, ak každý ten nový slovenský doktor ukáže sa tak ako v školskej lavici i v
         živote chlapom na mieste, môžeme veru len zaplesať: toľká armáda mladých inteligentov nedá
         nám a našim zahynúť! Že však dáždnik nášho feliberského nestora, aby si ho svet zase trochu
         pripamätoval, musel až hen do Varšavy na špacír, to potvrdzuje len starú pravdu: „Nie je
         prorok vzácnym vo vlasti svojej.“
   </p>
   <p>
    Ďalej veľké plus — ako referoval pán poslanec Sivák v novinách — bol vraj „morálny
         úspech“ Spolku slovenských umelcov v Poľskej; za to zlapanie Michalkovo a novinová hádka
         Tidova je to najtrápnejšie, čo nás felibrov stretnúť mohlo.
   </p>
   <p>
    Poliaci sú národ dvorný, „gentile“ alebo „cortese“, ako by Talian povedal, teda
         slovenskí umelci na tejto vychádzke obísť zle nemohli. Ale Michalkovo nešťastie a Tidov
         spor — ký čert nám to spískal, takúto mrcha hostinu?
   </p>
   <p>
    Vražda? Dobre, tank spravodlivosti nemilosrdne prejde cez nášho Važťana a rozmiliaždi ho
         na pagáč. Lenže v románe Dostojevského takáto vec sa celkom ináč číta, a Ježiš do púšti
         tohto žitia volá: „Čo je z toho, žes’ život ušetril, keď si dušu zahubil?“ Sto ráz
         ohavnejší vred na tele Kainových potomkov je vražda morálna! Toto je to opravdivé zlo,
         ktoré človek na človeku neprestajne páše, no na takéto mordy nie je zostavený ešte nijaký
         trestný zákonník!
   </p>
   <p>
    „Zastrelil som holubienku…“ spieva prostonárodná pieseň, Fedor Michajlovič riekne
         doprosta: „Zabil nikomu nepotrebnú voš,“ my sa ale pýtame: „áno, zabil jednu,“ kto
         vystopuje však tú ,druhú‘, ktorá mu dávno predtým vysala „krv zo srdca a dušu jeho
         zabila??“
   </p>
   <p>
    A Tido? Tento šľachtic, ktorý má po prastarom otcovi zlatú podkovu v erbe, ako sa mohol
         tak ďaleko pustiť na zvlačiach ľudáctva? Hrivna umelcova je fundus prevýbornej akosti, ani
         hrdza, ani mole ho nežerú; ale pán Polyák má zasa plný košiar dlhorúnnych baranov a sýpku
         plnú zlatého zbožia. Takýto heterogénni posesori nemali by sa nikdy rozvadiť, skôr s
         vľúdnosťou mali by hľadieť svoje imanie vzájomne si zameniť. Tak Tidovi by neškodilo niečo
         „tučnejšieho“ zo stajní pána Polyáka, ako pánu Polyákovi by rozhodne nepadol zle čo aký
         malý drobček z nehynúcej hrivny umelcovej… A potom naša mladá vlasť — ráčte dobre rozumieť
         — je tak koncipovaná, že v nej hocikto môže byť i Židom, i Maďarom, i poslancom
         najslovenskejšej strany odrazu. Z nás nebol nik pri tom, keď sa nám táto sloboda rodila, a
         tak neostáva nám nič inšie, ako k zlému žartu robiť peknú tvár a mlčať.
   </p>
   <p>
    Feliber Roy vydal dva pekné zväzky básní, a v náhodilej zmierlivej nálade skoro každú
         pesničku venoval niektorému výtečníkovi z tých najrozličnejších táborov strán a vrstiev
         „národa československého“. Talent, ktorý sa v básniach silno prejavuje, imponuje každému,
         ale myslím, že by tieto dedikácie uspokojili vkus lepšieho čitateľa. Nezabúdajme: ku
         každému umeleckého činu potrebná je tá najväčšia dóza lásky a ešte väčšmi Čimborasso
         nenávisti… Žiť i mrieť dá sa len za jednu ideu, a chcieť každému zahrať tú jeho najmilšiu,
         je indiferentizmus, ktorý pravého felibra krášliť nikdy nebude.
   </p>
   <p>
    Kultúrne rubriky novín hlásia, že pán filozof Rapant napísal tlstú knihu „o
         maďarizácii“. Dajte pozor, chlapci, ak by sa on teraz chcel hlásiť medzi felibrov,
         neškodilo by mu naštrknúť, že náhle to dopíše, aby sa hneď chytil do témy číslo 2. Musí
         totižto napísať presné dejiny vzniku a zániku čechoslovakizmu, bude to téma veľkolepá, a
         ako vis a vis k cisárovi Jozefovi II-mu nech postaví nášho prvého komisára Tondu Štefánka.
   </p>
   <p>
    Ináč na poli literárnom najväčšiu senzáciu budí teraz vraj Moskovičova „Židovská otázka“
         a Šrobárov „Hlas redivivus“. Tiež jeden vtipkár mal sa vysloviť, že jemu je nomen omen a že
         naša literatúra má mnoho meštiackeho, urbánneho na sebe: Hurban, Urbánek, Urbanovič,
         najnovšie Urban, sú mená vraj našich najväčších prozaikov.
   </p>
   <p>
    Naivka slečna Petzová z Národného divadla, že sa vydáva, a mladá tragédka Meličková má
         vraj tiež podobný úmysel, stroja sa teda obidve zahrať skutočnú komédiu manželstva. Boh by
         dal, aby im neprišlo nič strindbergovského do toho, to by sa im potom ťažšie hralo ako na
         doskách. A propos, ktorý z vás budete pozvaní za družbov?
   </p>
   <p>
    Tu u nás všetko je po starom, len redaktor Smrek zadovážil si do martinského blata
         krásneho lesku galoše, čo má toľko znamenať, že sa u nás už úplne udomácnil a že s návratom
         Larixa Bratislava nemôže viacej počítať.
   </p>
   <p>
    Veselé sviatky a šťastný Nový rok vám praje váš
   </p>
   <p>
    M. Th. M.
   </p>
   <p>
   </p>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2578976">
       </a>
       List č. 12
      </h2>
     </div>
    </div>
   </div>
   <p>
   </p>
   <p>
   </p>
   <p>
    Ja som sa už v poslednom liste od vás odohnal a prial vám pekný, šťastný nový rok, ale
         pán redaktor, totiž Smrek, nechce byť s tým spokojný a žiada, aby som pritom nebol taký
         macošský. „Pozmetajte si sám smeti pred vlastnými dvermi — hovorí — a pred očami junáckych
         felibrov dajte zabronieť zlaté zore nových, krásnych nádejí pre nastávajúci nový rok!“
   </p>
   <p>
    Mladý redaktor má úplnú pravdu. Lenže zabúda, že príroda ľudskej psychy je už taká, že
         nikdy nechce vidieť lavínu smetí, v ktorej sa jej vlastná chata už-už chce zatopiť a aby
         nastávajúcu katastrofu nebadala, vždy sa radšej zabáva na smetisku svojich blížnych…
   </p>
   <p>
    Nuž ale i to je faktom, že takéto vozenie sa po druhých tiež len na chvíľu pomáha; treba
         mi bude v posledný deň míňajúceho sa roku predsa len vstúpiť do seba, posypať hrivu popolom
         a vyspovedať sa zo svojich vlastných nerestí. Toto si vybavím najlepšie sólo, sám so sebou,
         pozrite ale, ako sa z tej druhej aféry, resp. redaktorovej požiadavky vystrábim. Hľa,
         ctnostiplný pápež Silvester, ktorého pamiatke zasvätilo kresťanstvo najposlednejší deň v
         roku, bol vraj prvým hierarchom, ktorý mával pri celebrovaní tiaru na hlave: tripľovaný to
         symbol zvrchovanej moci Kristovej na tejto zemi. To bolo dávno. Prvý rozmach kresťanstva,
         ešte za života Konštantína Veľkého, pre dnešné mozgy je už len púhou legendou.
   </p>
   <p>
    Ale k tomu, čo vám chcem tu s prorockým gestom nastoliť, spomeniem ľahší príklad, niečo
         z našich dní: žilinskú staničnú reštauráciu, podľa všeobecnej mienky hotovú to zlatú baňu,
         obdržal vraj istý mladý odborník-Slovák, ktorý tamže bol voľakedy len obyčajným, maličkými
         pikolom…
   </p>
   <p>
    Čo myslíte, felibrovia, družina vyberaná, či neprichodí s rokom 1928-ym, s desiatymi
         rokom našej slobody, ten pravý čas, aby sme si i my na znak našej plnej moci nasadili taký
         trojdielny zlatý veniec na čelo naše? Povedzte, či neboli sme už dosť pikolami, len slabo
         platenými praktikantmi v tejto našej „zlatej bani“, v slovenskej otčine našej?!
   </p>
   <p>
    Vidíte, to, čo mi najkrajšie mohlo v tejto chvíli na um zísť, to prinášam vám tuto ako
         novoročné želanie, alebo ako darček zmierenia.
   </p>
   <p>
    Vezmite a noste od dneška tento krásny symbol vašej zvrchovanosti stále, a k tomu vám
         prajem, aby ste tam, kde ste posiaľ boli len nepatrnými honelníkmi — tak ako henten len
         pikolom — aby ste avanžovali na bačovstvo, aby ste bačovali dobre a — až sa čas nachýli — i
         slávne dobačovali, amen, staň sa, bože, všetko toto v tomto roku, ktorý práve čakáme!
   </p>
   <p>
    Váš M. Th. M.
   </p>
   <p>
   </p>
  </div>
 </body>
</html>
