<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2523297">
       </a>
       1
      </h2>
     </div>
    </div>
   </div>
   <p>
   </p>
   <p>
   </p>
   <p>
    Nášmu doktorovi prikvitla depeša, krátka, ako všetky telegramy, ale zrozumiteľná.
         „Manželka ochorela. Príďte. Lanić.“ Zo stanice najbližšej, Dolčín. Skrkval ju nervózne a
         vopchal do vrecka kabátka, ktorý visel na dverách ,farmácie‘, alebo, ak tak chcete,
         ,ordinačnej dvorany‘. Nenapadne mu totiž, aby čakal pacientov v kabáte — ba práve rozopäl i
         košeľu mušelínovú na prsiach, i rukávy vyhrnul, aby ho neobťažovala. Keď depešu zariadil,
         nahol sa otvoreným oblokom na piacu — jeho byt je totiž na piaci — či nezazrie dákeho
         človiečika dakde, čo by bol náchylný i pohnúť sa. Pod veľkou jahodou na piaci leží
         rozvalený krivý Marko: hlava v chládku, všetko ostatné na tuhom odpoludňajšom slnci.
         Chrápe, ani čo by pílil a nepočúva, čo si rozprávajú naši ctihodní starci Ante a Zorzi a
         ďalej od nich starý Tomić a melancholický Dominko.
    <sup>
     [
     <a class="footnote" href="#ftn.id2523341" name="id2523341">
      1
     </a>
     ]
    </sup>
    Penzisti všetko — ľudia, ktorým vypadla z ruky motyka a čakan. Zato sú stálou
         ozdobou našej piace. Neprejdeš po nej, aby ťa nepozdravili, alebo dačo neprivolali, alebo
         aby neurobili poznámku o tebe medzi sebou. Oni zvedia prví, čo nového v meste. Komu sa
         okotila koza, koho vypovedal don Roko, koho i na koľko odsúdili do chládku na obćine, komu
         zase vynadal doktor, alebo aké ryby doniesli na piacu. Keď som čítal v oktáve Antigonu
    <sup>
     [
     <a class="footnote" href="#ftn.id2523361" name="id2523361">
      2
     </a>
     ]
    </sup>
    a pozdejšie ju videl predstavenú v Národnom divadle, všetko sa mi zdalo jasné a
         prirodzené, len jedna vec mi nešla do hlavy: chór starcov. Títo starí musia byť všade,
         všetko vidieť, do všetkého sa miešať, o každom slove Antigony alebo Kreonta vyspevovať po
         polhodiny, a to vo veršoch — a akých cifrovaných ešte! Držal som ich za výmysel Sofokla, za
         zlomyseľnosť, aby neborák oktaván mal sa nad čím potiť a hlavu ubolenú lámať.
   </p>
   <p>
    No keď som vstúpil po prvý raz na našu piacu a videl na nej našich penzistov, pochopil
         som, že je to vec reálna a odprosil v duchu sto ráz starého Sofokla.
   </p>
   <p>
    Krivý Marko akýmsi inštinktom prebudil sa i skočil na nohy, len čo sa doktor vyklonil z
         obloka. Vie, že jeho potrebujú teraz, a jediným dlhým skokom našiel sa pod oblokom
         farmácie.
   </p>
   <p>
    „Zavolaj mi Lešeho,“ rozkazuje mu doktor.
   </p>
   <p>
    Marko drží čiapku, ktorú pochytil kdesi od financa, pod pazuchou. Pozerá rozospatým okom
         dohora; každé slovo doktora doprevádza pohybom vlastných úst, pokrytých temer úplne
         rozčuchranými fúzmi. Robí to možno od veľkej úslužnosti, a možno mu i treba každé slovo
         poprežúvať, ak ho chce zasadiť do tvrdej hlavy a nevyviesť v nedorozumení dáku hlúposť.
   </p>
   <p>
    „A na kedy?“ pýta sa doktora.
   </p>
   <p>
    „Zaraz.“
   </p>
   <p>
    „A kde?“
   </p>
   <p>
    „Sem.“
   </p>
   <p>
    „So živým a či naprázdno?“
   </p>
   <p>
    „So živým.“
   </p>
   <p>
    „Dobre — budete slúžení!“
    <sup>
     [
     <a class="footnote" href="#ftn.id2523450" name="id2523450">
      3
     </a>
     ]
    </sup>
    S tým i odfujazdil od obloka.
   </p>
   <p>
    ,Živo‘ dľa Daničićovho slovníka
    <sup>
     [
     <a class="footnote" href="#ftn.id2523466" name="id2523466">
      4
     </a>
     ]
    </sup>
    znamenalo by zviera vôbec. Na našom ostrove ,živo‘ znamená koňa, mula, mulicu —
         teda každý prostriedok premávkový, ktorým my disponujeme, okrem osla, ktorý sa volá
         podivným spôsobom ,tovar‘. Koza, ovca — vôbec všetky zvieratá — i mrcha žena k tomu —
         poctené sú všeobecným názvom ,beštija‘.
   </p>
   <p>
    Doktor, vybaviv túto najsúrnejšiu robotu, začal prezerať svoju torbu, ktorú na takéto
         výlety nosieva, t. j. kapsu s liekmi a nástrojmi. Keď sa presvedčil, že je v poriadku,
         hodil sa na kanapu a rozmýšľa o márnosti svetskej. Teraz si zdravý, ako manželka Lanićova
         bola bez otázky zdravá — a o hodinu môžeš chorieť! Márnosť sa počala miešať s nemárnosťou
         do jedného klbka — to sa všakovak snuje a navíja: slovom, nezvedel, iba keď zaspal.
   </p>
   <p>
    Čo sa divíte! Po obede a v Dalmácii k tomu! I najbystrejšia hlava oťažie, keď nevieš,
         kde by si sa zavliekol od horúčavy. Myšlienky majú putá olovené a celé hodiny nevieš, či
         spíš, či nespíš; či si triezvy, či opilý.
   </p>
   <p>
    Zobudil ho nehorázny štabarc, aspoň jemu sa zdalo, že nehorázny. To sa otvorili dvere na
         farmácii. V nich stojí chlapina, dobrú hlavu vyšší od priemernej výšky chlapa, s červenou
         čiapočkou šibenskou na hlave. Šibenská — lebo sa dorábajú v Šibeniku,
    <sup>
     [
     <a class="footnote" href="#ftn.id2523522" name="id2523522">
      5
     </a>
     ]
    </sup>
    teda nie že by chlap bol súci na šibenicu. Má čierne fúzy; ako vždy i teraz
         rozčuchrané. Sám v sebe vysoký, zdá sa ešte vyšším, lebo je chudý. Pritom je postava dosť
         nesúmerná. Výška, čo presahuje normál, môže sa privlastniť pedálom, ktoré sú ako Žaškov,
    <sup>
     [
     <a class="footnote" href="#ftn.id2506367" name="id2506367">
      6
     </a>
     ]
    </sup>
    dlhé totiž. Môže sa i o ňom povedať, čo nemá v hlave, má v nohách. Len chodidlá
         nie sú dlhé, ako by ste mysleli. A možno je to optický klam, lebo krpce sú pekne šité a nie
         neokrôchané; okolo nôh niet toľko onuciek naokrúcaných, ako pri našich Oravcoch, iba jedny
         pančuchy pletené z domácej vlny.
   </p>
   <p>
    Zodvihol ruku k hlave, a postaviac sa do frontu, pozdravuje po vojensky doktora. Kde sa
         naučil salutovať, neviem, lebo vzdor tej výške neslúžil nikdy kráľa.
   </p>
   <p>
    Tento dlháň nosí krátke meno Leše. Zo sedliackej ctižiadosti nadelili mu meno pri krste,
         o akom u nás nikdy nikto nechyroval — Alexander, alebo, ako to tu vyslovujú, Alešandro. No
         pretože je to dlhé pre naše jazyky, skrátili mu ho na Leše.
   </p>
   <p>
    „Odpusťte, pane, že ste toľko čakali.“ Začal, akoby recitoval rechtorovi naučenú lekciu.
         „Ale som bol so živým v poli. A hlúpa žena, čo chcete — nevie si rady. Nepošle dieťa na
         ľahkých nohách, ale, nerozumná, teperí sa sama. A to je pekný kúsok cesty. Uf, či je
         horúce!“
   </p>
   <p>
    „A kde ste sa tak spotili?“
   </p>
   <p>
    „Prosím vás, pane, horúčava je! A trielil som ako divý v dolinu. Ach, či som sa spotil!
         Nemal som ani kedy vypiť pohár bevandy. A núkala ma — treba uznať. Ale čo chcete — keď je
         náhlo.“
   </p>
   <p>
    Doktor mu hľadí do očí — ten pohľad možno vyzradil, že doktor veľmi pochybuje o tej
         bevande nevypitej (je to víno rozriedené asi napoly), lebo Leše začal ubezpečovať:
   </p>
   <p>
    „Zdravia mi, pane, ak som jej mal slzu na jazyku! Ani čo by vtáča v zobáku odnieslo! Ja
         vôbec nepijem, veď sami viete; najlepší ste svedok.“
   </p>
   <p>
    „Veď je nič, Leše. Boh vám daj zdravia!“
   </p>
   <p>
    Podal mu tanistru, do ktorej má prísť torba. Tanistra je červená, žltými kvetmi a
         modrými pásmi zdobená o vlnených mocných frumbiach. Prímorský produkt domáci. Milá mu je
         nielen preto, že je pekná, ale skôr, že mu ju poslala do daru akási pacientka z Prímoria,
         ktorú bol liečil. Ktorá to pacientka: nedozvedel sa nikdy, ani zo svojho denníka, kam
         vpisuje každý vážnejší ,prípad‘. Musela teda mať chorobu ľahšiu. A predsa, hľa, keď sa
         vrátila do svojho kraja, ta za prímorské vrchy, nechcela sa zadržať, ako sa naučili držať
         všetci ozdravení od tých desiatich malomocných… Vždy je príjemne naladený, keď vidí
         tanistru; pripomína mu, že i taký dedinský Škoda alebo Billroth
    <sup>
     [
     <a class="footnote" href="#ftn.id2506480" name="id2506480">
      7
     </a>
     ]
    </sup>
    môže tu i tu rátať na povďak.
   </p>
   <p>
    Obliekol kabátik, čo bol na dverách; je biely, temer priehľadný. Postavil široký,
         slamený klobúk, aké snáď len plantážnici v Brazílii nosia, a ide za Lešem dolu schodmi.
   </p>
   <p>
    No Leše sa ešte obozrel, či dačo nezabudol. A na niektoré veci myslieť, držať ich v
         hlave, jeho je povinnosť, ako muža predvídavého, opatrného. A skutočne, pozrúc si pána,
         prerečie:
   </p>
   <p>
    „Vezmite si lumbrelu!“
    <sup>
     [
     <a class="footnote" href="#ftn.id2506524" name="id2506524">
      8
     </a>
     ]
    </sup>
   </p>
   <p>
    „A načo?“ vzpiera sa doktor.
   </p>
   <p>
    „Vezmite lumbrelu — obanujete! Horúčava je — uf! A nebohý lekár z Počivala nepohol sa na
         krok bez lumbrely. Dožil deväťdesiat rokov, a nikdy nezmokol. Lumbrela sa zíde kedykoľvek,
         pane, a nadovšetko na slnci, lebo slnce nešanuje, pane, keď raz zapečie…“
   </p>
   <p>
    „No, hajdmo!“
    <sup>
     [
     <a class="footnote" href="#ftn.id2506549" name="id2506549">
      9
     </a>
     ]
    </sup>
    pretrhol doktor netrpezlivo jeho rozjímania.
   </p>
   <p>
    „No dobre — dobre, pane!“ pristáva i on ochotne. Skúsil, pán je človek trochu
         netrpezlivý, často i prudký, že nehodno sa mu protiviť… „Dobre, ako vy rozkážete, pane! Ja
         slúcham, ja som na to — ja sa nemiešam… Poďme, či do ohňa, či do vody — ja som hotový. Uf —
         bolo by v takýto čas lepšie, lepšie do vody. Na každý pád!“
   </p>
   <p>
    Zišli pred dom, na piacu — tam čaká doktora jeho foršpont — Lešeho živo, priviazané o
         kyptavú jahodu. Najparádnejšia mulica nášho mesta, snáď i celej obćiny. Pravá perla medzi
         mulicami.
   </p>
   <p>
    Výškou je ako väčšie žriebä, srsti čiernej; zato sa i zovie Morica.
    <sup>
     [
     <a class="footnote" href="#ftn.id2506593" name="id2506593">
      10
     </a>
     ]
    </sup>
    Nohy sú jej solídne, viac mocné, než rýchle. Štíhlosť vôbec nepatrí medzi jej
         cnosti. Rozrastená je príkladne, čo je nápadné v kanikule, keď tráva nerastie, skôr schne
         na súši a úpeku, takže náš statok musí vyberať spomedzi krovia tuhé harašiace steblá zelín,
         obyčajne aromatičných, alebo obhrýzať chvojinu. No pre Moricu, tak sa zdá, Leše rezervoval
         kdesi mastnejší pašienok, možno i záhonček lucerny, alebo i ďateliny. Zato je ona tučná, a
         v máji, keď ju počne štekliť čerstvá trávička, i šantovná, rada si i zaharcuje, zalomiac
         hlavu… Morica je vôbec živo rozumné. Teraz si, napríklad, obzerá doktora, sťaby mu chcela
         povedať: ,Človeče, neblaznej — šanuj sa. Ľahni si do chládku a vyspi sa, ako všetci
         pravoverní kresťani. Nech psom tráva rastie, keď kone podochnú…‘
   </p>
   <p>
    No on nedá nič na jej radu. Vkladá bezodkladne ľavú nohu do strmeňa. Vlastne strmeň — je
         to nie strmeň, ale povraz z jednej i druhej strany spustený, že ho môžeš podĺžiť i skrátiť.
         Morica sa naprela na nohy, žeby ju neprevážilo, i uhla sa akomak v chrbte pod jeho ťarchou,
         nie práve veľkou.
   </p>
   <p>
    Medzitým chór starcov obstal doktora a či Moricu. Hľadia naň s takou vážnosťou, akoby sa
         vyberal nie do Dolčín, ale najmenej do najtemnejšej Afriky.
   </p>
   <p>
    „Prečo nenesiete lumbrelu?“ vystíha jeden. „Slnce vás ohluší.“
   </p>
   <p>
    „Ej, v Dolčinách horúčava. A ktovie, či bude meštrál!“ potvrdzuje druhý. Meštrál je
         vietor, ktorý v lete, keď je pekne, poťahuje každý deň od mora a chladí atmosféru, nakoľko
         to od neho vystane.
   </p>
   <p>
    „Naprav, Leše, vankúšik!“ rozkazuje tretí.
   </p>
   <p>
    „Znám ja, znám — netreba mňa učiť,“ odmieta ho Leše a napráva vankúšik, na ktorom sedí.
   </p>
   <p>
    „Oh — netreba sa hneď uraziť! Neprebil som ti hlavu,“ karhá ho starec pre spurnosť.
         „Starobu slúchaj, môj synko. Zíde sa ti!“
   </p>
   <p>
    Doktor sa kníše sem a ta, či sa nemyká samár — ako sedliacke sedlo voláme, urobené z
         dreva, futrované slamou — či je dobre pripásaný. No samár sedí ani uliaty. Obzerá, či je
         všetko v poriadku. A darmo je, nemá čo vytýkať. Na samári je prehodený pokrovec — bárs i
         nie perský, ale predsa upomína tuho na Čingálov,
    <sup>
     [
     <a class="footnote" href="#ftn.id2506699" name="id2506699">
      11
     </a>
     ]
    </sup>
    keď predstavovali pochod svojho kniežaťa do kostola; tiež je totiž tak pestrý.
         Nad kobercom je vankúšik, aby ťa kostra samára neomínala.
   </p>
   <p>
    „Skráť prate!“ ozýva sa chór starcov. „Môžeš z oboch strán.“
   </p>
   <p>
    A Leše priťahuje prate, spomenuté už strmene. Tie hrajú veľkú úlohu v umení bezpečne
         sedieť v sedle a jazdiť. Ak sú pridlhé, ustaneš skoro a nohy ťa zabolia v rozkroku. Pritom
         môžeš ľahko vyletieť zo sedla, ak sa Morica zľakne a skočí nabok. Ale keď ti kolená padnú
         dohora, že ti je samár medzi nimi: sedíš bezpečne ani helvétska viera a nevytiahol by ťa
         stade ani ramárom.
   </p>
   <p>
    „Povraz držte, to je najbezpečnejšie,“ poučujú zas doktora tí z chóru. Povraz, ktorý je
         okrútený okolo predných rohov samára, o ktorý je priviazaná ohlava. Naše živo nenosí nikdy
         uzdy. No túto radu doktor neuvážil. „Treba sedieť fermo
    <sup>
     [
     <a class="footnote" href="#ftn.id2506742" name="id2506742">
      12
     </a>
     ]
    </sup>
    a držať sa atento
    <sup>
     [
     <a class="footnote" href="#ftn.id2506752" name="id2506752">
      13
     </a>
     ]
    </sup>
    — tak nikdy nespadnete.“ Všetko rady, ktoré i doktor dávno zná. Kto sa opustí a
         sedí bez ducha, nedávajúc si pozor, ľahko môže spadnúť. „Leše, daj ty povraz hospodárovi
         pekne do ruky. Nech ho držia v ruke!“ rozkazujú zas starci. „Živo pokĺzne. Ak ho nedržíš za
         ohlavu, ľahko obanuješ…“
   </p>
   <p>
    „A dobre, pane,“ pristáva Leše rozčúlený ich radami, „ja vám ho dám — ľaľa. Vy ho držte,
         taký je zákon a obyčaj. Škodiť nijako neškodí. Volím ja prísť o všetko, čo mám, ako aby sa
         vám skrivil vlas na mojom živom…“
   </p>
   <p>
    „Uchovajbože!“ zvolá chór starcov.
   </p>
   <p>
    „Držte ho vy, pane, držte…“
   </p>
   <p>
    „Dajte už pokoj!“ odmieta doktor tiež netrpezlive. „Z povraza niet najmenšieho osohu,
         ani bezpečnosti.“ Lebo povraz skutočne mnoho neosoží. Keď sa ti živo potkne, prvá ti je
         starosť, ak ho máš v hrsti, že ho chytro vypustíš a chopíš sa niečoho solídnejšieho —
         napríklad predných rohov samára.
   </p>
   <p>
    Jeho bezohľadná odpoveď urazila chór starcov a zarmútila. On mladý nepokorí sa skúseným
         starcom! Poučili by i jeho o slušnosti — no predsa berú ohľad na to, že má ,patentu‘ —
         diplom, a zato má byť i rozumnejší.
   </p>
   <p>
    „A poručenobohu, ak nechcete. Ale na každý pád je poriadnejšie, keď sa drží povraz v
         hrsti.“
   </p>
   <p>
    „A keď nechcú — kto ich prisilí!“ zvolal Leše.
   </p>
   <p>
    „Poručenobohu!“ odpovedajú smutne.
   </p>
   <p>
    Doktor sa ešte presvedčil, či je tanistra dobre priviazaná o samár a vidiac, že je
         všetko v poriadku, rozkázal: „Hajdmo!“
   </p>
   <p>
    „Adijó!“
    <sup>
     [
     <a class="footnote" href="#ftn.id2506840" name="id2506840">
      14
     </a>
     ]
    </sup>
    privoláva mu chór starcov. „Zbohom cestujte, šťastne sa vráťte! A ty, Leše, drž
         živo za ohlavu — živo je čert, a pomaly, nenáhli…“
   </p>
   <p>
    Keď zachodili za uhol domu, videli ešte chór starcov, ako stojí pod kyptavou jahodou,
         pozerajúc za doktorom a nebodaj rokujúc o ňom i jeho momkovi Lešem.
   </p>
   <p>
    Ulice napospol prázdne a smutné, pusté. Také bývajú vždy v lete cez poludnie. Veď je i
         horúčava neznesiteľná, menovite kde sa slnce opiera: akási ťažká, hustá, zádušlivá. Brány
         na domoch sú pozavierané, aby sa zlodej nevkradol. Na paláci sú spustené žalúzie, na domoch
         a domčekoch drevené okenice tuho pritvorené, pravda, čo sú od slnečnej strany. Kde je tôňa,
         tam sú obloky zotvárané, nech previeva izbami vetrík. No ani v týchto oblokoch nevidíš
         živej duše.
   </p>
   <p>
    Všetko spí, premožené odpoludňajšou omarinou. I sliepky sa vyvalili do prachu a
         rozzeveným zobákom úpia za vlahou. Pes sa vtiahol pod hŕbu chvojiny. I Morica, bárs v
         chôdzi, drieme akosi. Kráča mechanicky, ako na štuliach, s ovesenými ušima. Nech ju Leše
         nepoťahuje za ohlavu, zastala by a zdriemla v chládku. Vyvliekli sa z mesta a ocitli sa ,v
         poli‘. Aké to pole! I v Orave by ho volali medzou, stráňou alebo čím takým. Každá parcela
         obohnatá múrom sťa Jeruzalem. Skália na tieto ohrady netreba, chvalabohu, nosiť z druhého
         chotára, ako museli chudáci Drženičania,
    <sup>
     [
     <a class="footnote" href="#ftn.id2506904" name="id2506904">
      15
     </a>
     ]
    </sup>
    keď stavali kostol. Máš ho všade dosť, rozhodne viac, než v Dačolômskom
         chotári, ba i na ceste z Brezna do Polhory. A kde parcelu obrobili, vysadili vinicou,
         zvýšilo ho ešte toľko, že sú ho celé hromady naukladané sťa bašta dáka.
   </p>
   <p>
    „Pusťte ju!“ rozkazuje doktor — Moricu totiž. Cesta ide nadol dosť strmo, nie je veru
         ani rovná. Hroble, grapy, tu zas celé tably, vyhladené konskými kopytami. Poťahuj mulicu,
         ona ti snadno pokĺzne dolu takou tablou a ty sa nájdeš ľahko pod ohradou.
   </p>
   <p>
    „Ale je nebezpečne, pane!“ protestuje Leše. „Živo môže pokĺznuť a padnúť.“
   </p>
   <p>
    „Práve preto ho nemýľte. Nech si samo nájde chodník.“
   </p>
   <p>
    „Áno, áno. Ale keď sa prevalí!“
   </p>
   <p>
    „A vy to prekazíte takto? Máte toľko sily?“
   </p>
   <p>
    „A akoby nemal? Chvalabohu, zmôžeme ešte čosi!“
   </p>
   <p>
    „Len nepadnite i vy!“
   </p>
   <p>
    „To už nie, pane!“ zvolal urazený. „Ja som sa neopil. Či by ste verili: dnes som nevidel
         vína! Nerečiem, áno, regulicu,
    <sup>
     [
     <a class="footnote" href="#ftn.id2506965" name="id2506965">
      16
     </a>
     ]
    </sup>
    čo sa vypije ráno a na poludnie. Ale to pod spôsobom, pane! Nie, nie, pane: nie
         sme my takí. Akoby sme boli, božeuchovaj, Vlasi! Oh nie! Vlach vám je taký: recte mu, pusť
         živo, a on ho pustí, nech sa robí, čo chce, a vy hybaj do priekopy. A on sa ešte smeje, že
         sa vám povodilo… Nie sú to ľudia, pane, ó, nie. Keby ste vedeli, akí sú — bez vzdelanosti,
         bez móresu…“
   </p>
   <p>
    Leše je teda zas v svojom elemente: o Vlachoch, obyvateľoch to Prímoria a menovite nášho
         Zagoria. On, ostrovan, považuje seba za vyššiu bytosť, Vlachovi len že neupiera i hodnosť
         ľudskú. A skutočne, pozorujúc ostrovana a Vlacha, skoro bys’ pochyboval, že to ten istý
         národ a ľud. Ostrovan podujímavý, živý, pomerne pracovitý — Vlach ťarbavý, pohodlný a
         konzervatívny. Ináč, ako osoba, Vlach je sympatickejší. Nie je namyslený, ale až veľmi
         ponížený: je poddajný, mäkký, veľmi zdvorilý a úslužný (ak ho to nestojí primnoho námahy).
         Vie byť i potuteľný, vie sa i pretvárať a nasľubuje ti hory-doly. Tieto dva typy opovrhujú
         jeden druhým, plní sú predsudkov jeden o druhom. I tu jesto dedín, o ktorých kolujú
         legendy: ako našli ,kobuľacô vajce‘ a odťali kobyle nohy, aby ho vysedela; ako pomkýnali
         kostol na hrachu i ako siali soľ; alebo ako išli do Benátok kúpiť rozumu…
   </p>
   <p>
    Leše sa rozkrákoral o Vlachoch: ako pijú, ako sa bijú medzi sebou, koľko vrážd sa medzi
         nimi prihodí — všetko veci dosť pravdivé. No pritom nezbadal, ako sa mulica potkla na
         hrobli a podkľakla. Doktor ostal v samári, Morica sa tiež zrepetila, trasúc sa na celom
         tele od strachu, ale Leše vsadil klin do zeme… Len šťastie, že nestrhol Moricu, ktorú
         ustavične drží, zas na zem. Zobral sa i on, no pokrivuje akosi.
   </p>
   <p>
    „Vidíte, hovoril som: pusťte ju, a vy neslúchnete. Ako vy môžete predísť, aby nepokĺzla?
         Mne nerobíte osohu, ani mulici — ba môžete ju skorej strhnúť: a sebe robíte daromnú
         robotu…“
   </p>
   <p>
    „Ó, nebojte sa, pane, ja ju držím. Ej, keď ju ja držím, nemôže ona, ani na krok.“
   </p>
   <p>
    „A pred chvíľou ste spadli!“
   </p>
   <p>
    „Ó, to sa noha pošmykla. Vyhladený kameň a opánky vyhladené tiež… Nešťastná hrobľa, ja
         vždy hovorím, prečo obćina dačo nerobí… Ako sa držať, keď sa noha zvezie? Ale hodiť, aby
         hodila, mňa nehodí. Oj, chvalabohu, vládzeme ešte!“
   </p>
   <p>
    Doktor nahliadol, že sú to reči márne. Leše je pevne presvedčený, že by sa mulica zabila
         a pán s ňou, nech ju on nepoťahuje za ohlavu.
   </p>
   <p>
    „A pustiť ju nesmiem, pane. V dedine by ma zabili, nech by sa vám dačo — božechráň! —
         stalo. Lebo vy ste na mojom živom, ja som zodpovedný, nikto druhý…“
   </p>
   <p>
    Doktor sa už nedohaduje; ani neodpovedajúc, zvolal jednoducho na Moricu: „Pr-r-ŕ!“ Tá
         slúchla a zastala odrazu.
   </p>
   <p>
    „A čo rozkážete?“ zvolal Leše. „Ak zostúpiť! Dobre, dobre, pane! Len pozor!“ A zložiac
         čiapku, chytá samár z druhej strany, aby sa neprevážil.
   </p>
   <p>
    Doktor sa poberal svojou cestou, pešky. Ani sa už neozrel o foršpont. Leše stojí v
         nedorozumení, čo to zas vymýšľa tento divný patrón.
   </p>
   <p>
    „A čo vy, pane? Prečo nevysadnete?“ volá za ním zhrozený.
   </p>
   <p>
    „Vysadnite si vy, ja radšej pešky. Volím pešky, než by mi kto poťahoval živo za ohlavu.“
   </p>
   <p>
    „No dobre, dobre, pane! Odpusťte! Vysadnite a rozkážte! Vy rozkážte, ja slúcham — na to
         som ja, a vy ste hospodár. Prečo nerečiete ,pusť‘ a ja by ju pustil!“
   </p>
   <p>
    Doktor zas vysadol a rozložil sa pohodlne v sedle. Morica kráča sama, bystro a bezpečne,
         vyberajúc si sama chodník. Chôdza jej je omnoho rýchlejšia, možno i jej je milá sloboda.
         Kde je cesta schodnejšia, tam i pobehne ako statočná mulica, bez poháňania. Možno ide
         chytrejšie, lebo sa rozhodila a zabudla na gazdov dvor a jeho pôžitky. Taká mulica ťažko sa
         dá nakriatnuť do cesty. Z dediny len horko-ťažko ju vytiahneš. Ale keď je raz v poli a
         oddialila sa od dediny, ide chytro. Snáď zato, aby sa čím skôr odbavila a mohla zas vrátiť
         domov. Tak i Morica — už vie, že musí ísť najprv do Dolčín, a kým sa tam neodbaví, že nieto
         návratu: možno, zato i zaberá tak čerstvo. Leše ciepka za ňou pohrúžený v nemilých
         myšlienkach. Doktor je spokojný, v povedomí víťazstva. Iba je chyba, že Morica, ako každé
         živo vôbec, nechce ísť prostriedkom, ale ide ustavične po kraji. A pri kraji sú alebo múry,
         alebo kríky — ak si nedáš dobrý pozor, môžeš ľahko dokaličiť nohu. Preto buď hotový každú
         chvíľu prehodiť nohu ponad samár, alebo ju vystrieť k samej hlave mulice. Je v tom trochu
         gymnastiky a ceste to dodáva rozmanitosti a tebe zábavy, ak nehľadíš na to práve tragicky.
   </p>
   <p>
    Leše vedie za nimi svoj monológ ďalej. Nevedieť, či sa modlí a či hreší. Len kde-tu sa
         prihovorí; ale nie pánovi, lež Morici. „De-de-de!“ ak príde priblízko múru, a v taký čas
         dodá: „Odpusťte, pane, hlúpe hoviadko nevyberá, kde kročí — ide, ako chce, keď sa nevodí.
         Na, malá — nana!“ tíši ju zas, lebo treba pritiahnuť šíre.
   </p>
   <p>
    Slnce im vytrvale praží do chrbta. Akási ťažoba rozlieva sa údmi. Najradšej by si sa
         vyvalil tam pod olivu a spustil ťažké víčka na oči, ktoré slnce uráža a báda. Bolo by ešte
         lepšie vtiahnuť sa do jednej z kolíb, ktoré sú po viniciach, a vyspať sa spolu s težakmi.
         No jašterice treba obdivovať. Hemžia sa všade po ceste. Vypeká sa to na tom slnci lenivo, a
         keď sa živo blíži, stratí sa kdesi v múre. Často mihne cestou i had, ale sa tiež vtiahne do
         kamenia. Bude to len užovka. Vretenica nevystúpi. Ona sa napajedí, vyzdvihne hlavu a začne
         sipieť.
   </p>
   <p>
    Vyšli na kopec, z neho sa otvára nový vidiek. Prímorie s reťazou holých, sivých vrchov,
         na nich kde-tu chlp hory, sťa čierna záplata na šedivom kabáte. Medzi Prímorím a tebou
         odpočíva more, modré, tiché, prívetivé.
   </p>
   <p>
    Akoby ti sprúdil nový život žilami. Vetrík poťahuje od tej tichej hladiny, ktorý chladí
         a lahodí. More, zatvorené Prímorím z jednej a ostrovmi z druhej strany, vyzerá sťa jazero.
         Na ňom sú rozosiate biele body, sťaby bol naň vyšiel kŕdeľ husí alebo labutí. To sú bárky
         pod nadutými plachtami. Vyšli z prístavov s týmto vetríkom a letia ta na všetky strany za
         svojím cieľom. Pri tomto pohľade zabudneš na všetko, i celý vidiek, smutný, vypálený od
         slnca, zdá sa ti rajom. Vzduch je tiež presýtený morskou parou, tou vôňou, ktorá Pomorcovi
         dáva života a bez ktorej sa cíti opusteným tvorom, a nešťastným na tomto svete.
   </p>
   <p>
    „Zapnite sa dobre!“ napomína Leše doktora. „Prestydnete!“ A on sám sa tiež pozapínal,
         bárs sa mu znoj cícerkom leje dolu tvárou.
   </p>
   <p>
    „Ach, hlúposť!“ odpovedá doktor. „Komu by tu zišlo na um nastydnúť!“
   </p>
   <p>
    „Ej, môj otec tak. Stál takto na meštráli, uznojený, dostal zapálenie. Ľahko dolapiť —
         ťažko vyliečiť… A vás netreba učiť. Vy viete viac spávajúc, ako ja takto. Eh, náuka je
         náuka: a akú my máme náuku? A nebohý doktor z Počivala vždy nosil kepeň a na vetre sa
         pozakrúcal a ešte držal lumbrelu proti vetru. A dožil deväťdesiat rokov, boh mu daj raj!
         Každému sekal žilu — koľko len krvi vytočil: ja myslím viac, ako vo všetkých pivniciach
         vína… Ale sa hľadel. Od dažďa, od slnca a od vetra…“
   </p>
   <p>
    „Môj drahý, my sme nie toľme hákliví a rozmaznaní — my, čo sme tamodtiaľ,“ ukázal mu
         doktor k severu. A mihol mu hlavou obraz z detstva. Ako trávil celé dni na kĺzačke, alebo
         na sánkach, prpľajúc sa v snehu. Ako nechcel posedieť pod pecou horúcou, ale vždy von, kde
         je zima, čo reže až do kostí… A aký mal odev a obuv! Koľko ráz sa vykradol sánkovať bez
         odedze vôbec! Koľko ráz sa vrátil so skľavenými rukami, alebo keď mu za nechty zašlo a mať
         mu ruky vstrčila naostatok do studenej vody…
   </p>
   <p>
    „Eh, čo!“ pohodil Leše hlavou. „Viem ja, že ste naučení na inakšie arije.
    <sup>
     [
     <a class="footnote" href="#ftn.id2507284" name="id2507284">
      17
     </a>
     ]
    </sup>
    Ale nikdy nezaškodí, keď si dáš pozor,“ doložil vážne. Arija nášmu Lešemu
         neznamená nápev, ale povetrie, počasie a trochu i podnebie.
   </p>
   <p>
    Doktor sa zadumal. Ako keď poľom preletí znezrady kŕdeľ holubov, tak i jemu mysľou
         preleteli staré rozpomienky. Kde sa vzali? Ako — prečo práve teraz?… Dedina roztiahnutá pri
         potoku s úpustom, drevené mosty, akých už dávno nevidel, domce vybielené, s peknými štítmi
         a hálkami. Okolo potoka vŕby, v sadoch a dvoroch jasene a staré hrušky. A v nej domec, úzky
         dvor, dosť dlhý, do ktorého vedú vrzgotavé vráta… Ba čo tam dnes robia! Zbožie sa ešte bude
         vlniť pod vetrom sťa tu toto more. Čierne hory šumia, spievajúc svoju večnú hymnu. I ,tam‘
         rozsýpa slnce dnes svoje žhavé lúče — i tam sa smeje týmto širokým, dobroprajným smiechom.
         A ktovie, či nehrmí i búrka nad krajom; tá, ktorá osvieži, omladí ustatú zem a očistí
         povetrie… A národ príčinlivý bude sa od svitu do mraku oháňať kosou a stavať kríže, až ich
         bude plný chotár, a okolo krížov spievať svoje piesne. Kde je dobre každému, kto nosí
         čierny kabát, lebo ho zovú ,veľkomožný‘. Koľko to tam tých veľkomožných, a nikomu nemôžu
         pomôcť.
   </p>
   <p>
    „O-o-o!“ čuje kričať Lešeho, ani čo by to bolo z druhého uhla sveta. „O-o-o! pane!“
   </p>
   <p>
    „A čo je?“
   </p>
   <p>
    V tie časy ho šibla haluz po tvári, chladná, aromatická chvoja bora. Vytrela mu oči,
         zahnala z nich dumu. Klobúk mu kamsi hodilo, Lešemu pod nohy. Haluz prevesená nad cestou
         ešte sa kolíše po tom výkone a doktor sa drží rohov na samári, lebo bol stratil rovnováhu a
         len že nevyletel zo sedliska. Morica, tušiac, že sa prehrešila, zaberá v dolinu, aby ju
         gazda nedohonil.
   </p>
   <p>
    „Pr-pr-ŕ!“ kričí za ňou Leše. „Moja-moja-nanana!“
   </p>
   <p>
    Čím viac on kričí a beží, tým lepšie uteká ona. Cesta nenie rovná a jazdec môže ľahko
         vyletieť, ak jej tu napadne vystrájať olympské hry.
   </p>
   <p>
    Doktor tuší, že Morica uteká pred Lešem. „Stojte, neutekajte!“ okríkol ho, obrátiac sa k
         nemu nakoľko možno v tej súre.
   </p>
   <p>
    „Ale vás hodí, pane!“ kričí Leše skoro v plači. „Pr-pr-pŕ! Moja-moja! Ajme meni — čo som
         ťa nevodil, nešťastný!“
   </p>
   <p>
    A Morica trieli v dolinu. Počala i hlavu zavíjať k zemi — vidno, má čosi za lubom. Terén
         je príhodný, môže prehodiť jazdca ponad hlavu a potom sa vyskákať ako svedčí.
   </p>
   <p>
    „Stojte!“ kričí doktor ešte raz. Vtom sa prihol, chytil ju za ohlavu a dvíha jej hlavu
         dohora. ,No a teraz skáč!‘ myslí si doktor. A Morica neskáče, ale ticho stojí a krotko.
         Veľká hlava s nemóresnými ušima vydvihnutá jej je dohora. Odfukujúc sťažka nozdrami, čaká
         pokojne gazdu, ktorý sa priplichtil opatrne zo strany a chmatol ju za ohlavu. Druhou rukou
         podáva doktorovi klobúk.
   </p>
   <p>
    „Trocha ho zmäkušilo,“ zvestuje mu. „Len čudná vec, že ho nezlomilo. Vidí sa, tovar je
         inakší, než čo nosia težaci. Ale i tak je zle. Nebodaj vás treslo po hlave. Darmo je, naše
         cesty sú nie také, ako tam po vašich mestách. Toto sú vonkoncom nanič, a u vás budú ako
         dlaň. Akože nebudú, keď môžeš na koni i vozom. A tuto? Probuj, ak si boží! Môže sa povedať,
         pane — toto sú ani nie cesty, veľa by sme ani neschybili… Aká je to, brate, cesta, keď sa
         môžeš každú chvíľu zmárniť! Nemôžeš sa tu obísť bez momka, nie — daromná hodina! A pýta sa
         momak súci, čo má tvrdú päsť; nech živo drží tuho za ohlavu. Lebo kde je cesta — ach, to je
         druhá vec, tam je nežiaľ: ale toto nech ráči uznať vaša dobrota — toto nenie vonkoncom
         cesta…“
   </p>
   <p>
    Takým rozjímaním kráti mu chvíľu. Moricu drží za ohlavu a pozerá pilne pod nohy, sťaby
         hľadal na ceste dukáty.
   </p>
   <p>
    „Ej, viem ja, ako treba živo — i spôsob i fortieľ… Dosť som sa s ním natĺkol sveta!
         Nebohý doktor, keď mal do našej dediny ísť, nechcel tiež z Počivala iba so mnou. Lebo naše
         mesto ešte nemalo doktora, ale bolo načim chodiť poň do Počivala, ak bola komu napríklad
         potreba. Ej, nebol vtedy doktor za uhlom — musel si povystierať nohy, kým si k nemu
         prišiel. A len ak si ho ujal v dome a nebolo čakať po dve i tri hodiny! Ale nebolo ani
         chorôb takýchto všakových vtedy. A ľudia umierali od staroby alebo zapálenia. Krv púšťali
         každému, ale i boli vtedy chlapi! Eh, vína sa pilo, mäsa sa jedlo, krv sa ľahko upálila. I
         veru starý z Počivala vždy len so mnou, nikdy sa nič neprihodilo. Bol starý človek, nuž
         dožil deväťdesiat. Boh mu daj raj: ja ich nedožijem… Ej, pekné cesty som ja vykonal, pane —
         vo dne i v noci, v daždi i po slnci… Eh, bože môj, čo je človek? Trápenie a starosť a keď
         sa vyvalíš — zbohom! Eh, poručeno bohu!“
   </p>
   <p>
    „A kde ste vy všetko boli, Leše?“ pýta sa ho doktor.
   </p>
   <p>
    Vyrátal mu celý lajster mien. Vysvitlo, že náš Leše z ostrova nebol ani na krok.
   </p>
   <p>
    „Nuž vcelku som videl dosť nevole,“ zakončil svoje rozjímanie.
   </p>
   <p>
    No hľadaj ako chceš, ale nenájdeš na ňom veľkých znakov tej nevôle a starostí. Tvár
         tvrdá, sťa z bukového dreva vykresaná, i to len z väčšieho, lebo chybia na nej daktoré
         zbytočné jemnosti. Ani teraz niet na nej vzrušenia. Iba čo sa v chôdzi rozhorúčila a
         pokryla jarkami znoja. Uši trčia neohrožene pri čiapke a spodný lalok, neobyčajne dlhý,
         bárs niet v ňom záušníc, ba nenie ani prebodnutý — opáľa sa v chôdzi. Doktor sa musí
         usmiať, pozorujúc túto nehybnú tvár s vysadenými kosťami a mohutnou spodnou čeľusťou —
         tvár, ktorá by na javisku urobila nesmierne fiasko.
   </p>
   <p>
    „E, smejte sa vy, smejte, pane!“ odpovedá, ale nie urazený. „Raz som šiel o polnoci do
         Počivala po nebohého doktora. Bola ochorela šora Mene a nechcela pozhovieť do svitania. A
         dážď a rosa…“ Po chvíli zas doložil: „I otec ma bol tak vyhnal, ale to bolo v zime. Po
         vrchu bolo snehu skoro do členkov. Naľakal sa, že má zapálenie, a Leše rušaj od Počivala.“
   </p>
   <p>
    Doktor sa už rozosmial. Najväčšmi na tom snehu skoro do členkov. Leše sa rozosmial s
         ním: nazdal sa, že sa doktor smeje na jeho otcovi. V tom smiechu buková jeho tvár bola ešte
         nehybnejšia.
   </p>
   <p>
    „A čo si počnete? Divný starý! Všeličo mu zíde na um. Dnes sa vyvadil so mnou, že som
         vám vraj predal Moricu. Diabli na piaci ho nabadúrili. Eh, planý je náš svet neslýchane.
         Vymyslí, čo sa ti neprisnilo. A Moricu vraj držím očistom, aby sa nezvedelo, že je predaná.
         Pomyslite, akí ľudia!“
   </p>
   <p>
    „Svet je všade taký,“ doložil doktor.
   </p>
   <p>
    „Ale nikde, ako u nás. Verte mi, ja viem najlepšie. Pravda,“ a tu sa zamlčal nad novou
         ideou, ktorá ho nadišla, „musím povedať, že neviem lepšie od vás. Neučil som sa náuky, ani
         sveta neschodil ako vy. Ale viem dobre, náš svet je mrcha.“
   </p>
   <p>
    „A čo si počnete? Už vám je raz tak!“
   </p>
   <p>
    „A teraz nech vám poviem, čo — keď som sa ženil.“
   </p>
   <p>
    Napráva čiapočku na hlave a utiera pot. „Všakové mi robili prekážky. Ju odhovárali — ale
         ona tvrdo…“
   </p>
   <p>
    „A čo, bola pekná?“ vyzvedá doktor.
   </p>
   <p>
    „Nuž čo hovoriť! Mne áno. A vy ste ju videli — môžte súdiť sami. Pravda, roky žerú krásu
         najväčšmi.“
   </p>
   <p>
    Doktor neodpovedá, čo súdi. Zdá sa, že z jej terajšieho výzoru nemôžu vybrať bývalú
         krásu.
   </p>
   <p>
    „Čo ako — ale kaľavná bola! Kus dievky! Nemusela sa zahanbiť. Ale roky, trápenie,
         hryzovisko so starým — i robota, pane, robota derie a bije nás težakov a ukladá do hrobu i
         pred časom… Eh, ľahko by bolo, keby ti nebolo hrdlovať. Ale načim premýšľať, trápiť sa a
         trudiť.“
   </p>
   <p>
    Proti nim pohybuje sa päť veľkých hŕb chvojiny a na ostatnej hŕbe, sťa koruna všetkého,
         sedí asi dvadsaťročný chlapík a zíva. Možno si bol i zdriemol. Nie, nejde to chvojina, to
         sú mulice, naložené chvojinou a zakryté.
   </p>
   <p>
    Leše sa hrozne najedoval, vidiac túto nevšímavosť.
   </p>
   <p>
    „Pr-pr-pŕ!“ kričí proti muliciam pod chvojinou, rozhadzujúc rukami. „Prekliate beštie! A
         nevie, že by bolo vystúpiť. Pane, pozor, nech vám nezachytí nohu… Aj, prečo si gazda nevodí
         hoviadko rúče za ohlavu, ak je z boha? Takto pustiť navospust sveta. Oh, bez všetkého
         móresu!“
   </p>
   <p>
    Leše pritisol Moricu k samému múru a drží ju za ohlavu. Druhou rukou naráža mulice pod
         chvojinou v druhý kraj cesty. Doktor, kvôli bezpečnosti, prehodil nohu na druhú stranu
         samára.
   </p>
   <p>
    „Pomaly, kumpare
    <sup>
     [
     <a class="footnote" href="#ftn.id2505037" name="id2505037">
      18
     </a>
     ]
    </sup>
    Leše!“ prihovára sa šuhaj na chvojine. Doktora si všimol až teraz a pozdravuje
         ho: „Falen Isus!“
   </p>
   <p>
    „Ah, nejdem ja veselo, kumpare Tone!“ odpovedá Leše obvyklou formulou na príhovor kuma
         Anteho.
   </p>
   <p>
    „Eh, cesty sú mrcha!“ prihovára sa kumpar Tone doktorovi. „Ale čo chcete — pacienca.“
    <sup>
     [
     <a class="footnote" href="#ftn.id2505061" name="id2505061">
      19
     </a>
     ]
    </sup>
   </p>
   <p>
    „Veď tak,“ odpovedá doktor. „Trpezlivosť i nasilu.“
   </p>
   <p>
    „Ej, nech si kto druhý,“ dudre Leše, keď poodišli trochu, „či by ti bol rozohnal
         driemoty! Vyobšíval by živo — eh, ale ako: kum ti je, musíš mať ohľadu…“
   </p>
   <p>
    „Tak je, môj Leše,“ odobruje mu i doktor.
   </p>
   <p>
    „A zaslúžil by, pane, slobodno! Či je to spôsob: živo ledva ide a on ešte kvacne navrch.
         A keby ho nevládali nohy nosiť! Ale mladosť — mohol by lietať. Ej, keby mne nameral jeho
         rokov! A keby nevidel, koho ženiem: ale vidí a nemá ohľadu. Nie na mňa, my sme naši a
         kumovia — ale na vás mohol brať ohľad, lebo ste osoba poriadna a vynikajúca. Nech sa vám —
         uchovajbože! — čo prihodí — na koho by bolo? Na Lešeho — mne by leteli k hlave, psohlavci!
         A dedina bez lekára — i pomyslieť nehodno…“
   </p>
   <p>
    „Ani čo by nebolo starej Dandule!“ zvolal doktor.
   </p>
   <p>
    Danduľa je chýrna doktorka. Lieči zelinami a pijavicami. Ľud dôveruje zelinám a jej
         väčšmi, než všetkým fakultám sveta. Bylinu stvoril boh, dal jej liečivú silu; prášky
         vymysleli ľudia a bohvie čoho namiešali do nich. Doktor i teraz zbadá tu i tu jej ruku.
         Stane sa to vtedy, keď sa prihodí Danduli, ako tomu debnárovi. Zavolali ho pobiť sud. Keď
         ho on začal pobíjať, sud sa rozsypal. A debnár sa zoberie domov a rečie: ,Tento sud sa
         rozsypal — tu treba debnára!‘ I ona často natrafí na prípad, kde sa musí utiahnuť.
   </p>
   <p>
    „Ach, čo zná Danduľa!“ zvolal s opovržením Leše. Zdá sa mu neslušným i hovoriť pred
         doktorom o nej. „Vari sa učila! Bože môj, bože!“ zvolal v záchvate akejsi melanchólie.
         „Človek nevidí na prst od nosa a že bude druhého vodiť. A ja volím pod rukou doktora
         umrieť, ako pod jej rukou ozdravieť. Darmo je — ja som raz taký, lebo som skúsil.“
   </p>
   <p>
    Doktor sa práve chystal, že i tento kompliment zredukuje na pravú mieru, keď tu sponad
         nich ozval sa čísi hlas:
   </p>
   <p>
    „Pomaly, kumpare Leše!“
   </p>
   <p>
    „Nebojte sa, kumpare Zore — nejdem ja veselo!“ odpovedá zas Leše.
   </p>
   <p>
    „A neškodilo by, keby sme sa pohli veselšie,“ ozval sa doktor.
   </p>
   <p>
    Morica, odkedy ju vedú za ohlavu, ide z nohy na nohu.
   </p>
   <p>
    „A ako budete utekať?“ zamiešal sa Zore spod olivy, kde leží v chládku, kým prejde
         najtuhší úpal, aby zas posýpal vinič sírou, „ako sa budete ponáhľať, keď je cesta mrcha?“
   </p>
   <p>
    „I ja vravím,“ ozval sa Leše. „Ale čože, môj kumpare Zore — všetko závisí od povolania.
         Naše povolanie je raz také, že musíme po úpeku i po daždi… Musíš byť hotový na každú
         chvíľu, keď ťa zavolajú. A bolo by i všakovak, nech by sme sa oneskorili…“
   </p>
   <p>
    „Veru pravda! Povolanie ťažké,“ potvrdzuje Zore. „Kumpare Leše, ľúbi sa vám napiť?
         Slobodno!“
   </p>
   <p>
    Táto otázka urobila Lešemu nesmiernu nezdobu v hlave. I napil by sa — na očiach mu vidíš
         — zažiarili, a buková tvár podbehla akýmsi nádychom nehy, až sa doktor diví, kde sa to v
         nej berie. Ale ako sa priznať, keď sa to protiví dedinskej morálke! Neslušné je prijať také
         pozvanie, práve ako je neslušné neurobiť ho. A potom, ten ironický úsmev doktorov! No Zore
         vidí dobre, čo Lešeho pečie — robí, čo môže, aby mu urovnal chodníček k bukare (črpáku).
         Poberá sa k ohrade, pod pazuchou miešok z kože kozľaťa, ktorý sa ešte dosť dobre nadúva.
         Lenže nie povetrím, ako naše úbohé gajdy, ktoré v celom živote neskúsia nič poriadnejšieho,
         a predsa musia dudať: ale pravým krvavým mokom, aký boh požehnal a dal vinič tu z týchto
         suchopárnych skál. Zore rozviazal, kde bola kozľaťu noha, a natočil plnú bukaru. Čiapka pod
         pazuchou — podáva bukaru doktorovi:
   </p>
   <p>
    „Ľúbi sa vám?“
   </p>
   <p>
    Doktor potiahol glg ohnivého vína, neriedeného. Zore dolial zase do kraja a bukaru podal
         Lešemu. Ten ju vyprázdnil so zvláštnym porozumením až do dna.
   </p>
   <p>
    „Huj — to je celé!“ zvolal ako predesený.
   </p>
   <p>
    „A kto ho bude vodniť? Boh ho stvoril celé, nech i zostane v celosti,“ odpovedá Zore s
         úsmevom. „To znamená, že i boh chce, aby sme ho nekazili planou vodou.“
   </p>
   <p>
    „Ja ho, brate, vodním. Celé dá do hlavy.“
   </p>
   <p>
    „Ja zas vodním v zime, lebo v zime nesmädí,“ poučuje ho Zore. „Cez zimu sa ani nežiada
         piť. Ale v lete, keď je horúce: nemáš lepšej veci, ako takto kvapka celého. Smäd sa podkosí
         razom. Ešte kvapôčku, kumpare Leše!“
   </p>
   <p>
    „Božechráň! My máme robotu pred sebou. Hlava musí byť bystrá. Ďakujeme, kumpare Zore!“
   </p>
   <p>
    „Eh, statočný človek!“ pochvaľuje ho Leše, keď poodišli. „Poriadna osobnosť v našom
         meste. Verte mi, málo nájdete takých. I koreň mu bol poriadny, od počiatku sveta. I vypije
         celého, i predá, i nikdy mu nevyschne. Eh, vie i boh, komu má dať.“
   </p>
   <p>
    „Len to ma teší,“ odpovedá doktor, „že máme medzi sebou takú osobnosť.“
   </p>
   <p>
    „Áno, pane. Keď na sto podliakov, lakomcov a zlodejov padne jeden taký: verte mi,
         netreba zúfať. Na dobrej ceste sme. On jediný preváži tých sto a ty si pomyslíš: eh, ešte
         hodno žiť na tomto svete. On jeden vyhladí a donesie na miesto, čo tých sto pokazí.“
   </p>
   <p>
    No i toto rozjímanie museli pretrhnúť: priblížili sa k dedine. A blízkosť dediny
         postavila medzi oboma filozofmi, ktorí tak bratsky vymieňali svoje náhľady tu v poli,
         spoločenské hrádze a rozdiely. Úbohý Leše z vynikajúceho filozofa spadol na doktorovho
         momka, jednoduchého pohoniča Morice, jej mentora, vodiča.
   </p>
   <p>
    Dolu na nábreží i v úboči stojí obec Dolčiny, s domami akoby poukladanými jeden na
         druhom. Tak stoja všetky dediny a mestá blízo mora — ako na polici misky a taniere. Nieto
         roviny, všetko stráň a kopec, prirodzene stojí dom nad domom. A Dolčiny sa rozvalili, akoby
         sa im žiadalo, nech slnce čím lepšie pripeká na ne. A veru nelení to slniečko! Domy sú i
         veľké i malé, výstavné, na poschodie i prízemné chalupy: no všetky v domácom štýle,
         dalmatínskom. Iba už chalúpky o nevybielenom krove, čo sú učupené skromne medzi ohradami.
         Nemožno rozoznať, či to hŕba skália, či chalupy. Pod dedinou je mohutná zátoka, v ktorej sa
         výstavné budovy nábrežia nazerajú sťa v zrkadle. V zátoke sa kolíše celá flotila člnov,
         lodíc a trabakulov.
    <sup>
     [
     <a class="footnote" href="#ftn.id2505335" name="id2505335">
      20
     </a>
     ]
    </sup>
    Každá lepšia loď má svoje meno — už či ženské, lebo dákeho svätého: dľa toho,
         či majiteľ chcel poctiť svoju mater, alebo milú, alebo sa uchádzať o záštitu svojho
         orodovníka. Zblízka taká loďka vyzerá dosť impozantne. Na šírom mori je to sťa motýľ s
         otvorenými krídlami.
   </p>
   <p>
    Foršpont doredikal doktora na samý breh morský. Nábrežie je dosť priestranné, opevnené
         mohutnými kvádrami vápenca. Majú kde kupci skladať svoj tovar, kde umývať sudy a kde sa
         schádzať na posiedky, zvlášte večerom.
   </p>
   <p>
    Teraz tu pripeká neznesiteľne. Musíš sa uchýliť do chládku, alebo sa ustavične pohybovať
         — ináč prsia sa ti stiahnu sťa železnou obručou, tvár sa ti rozhorí a hlava sa začne
         krútiť…
   </p>
   <p>
    Vysoký dom pána Nika Rogača hádže tôňu na obalu — nábrežie. Dom akoby sa bol zadychčal,
         čo ho bila horúčava dopoludnia — má teraz otvorené dvere od magazínov, preplnených sudisky
         a kamennými nádržkami na olej olivový. Akoby chrlil horúčavu, ktorú od rána pohltal. Na
         stupňoch magazínu, na kladách a trámoch, s ktorými tiež kupčí podnikavý pán Niko, i na
         kameňoch sedí temer celá inteligencia dolčinská. Tak v negližé, ako boli vyskočili z
         postele po odpoludňajšej sieste. Len málokto obliekol kabát, i to ľahučký. Ani mladí z nich
         nenosia kravaty a máloktorý má i golierik. Starší si urobili pohodlie jednoducho tak, že
         rozopäli košeľu na prsiach, nech ich prefukuje meštrál.
   </p>
   <p>
    „O-o!“ zvolal pán Niko Rogač, vidiac doktora. „Čo sa prihodilo, že sa unúva po úpeku
         vaše blahorodie? Vari je kto na úmore?“
   </p>
   <p>
    I druhí poskákali a podávajú mu ruku.
   </p>
   <p>
    Ako to všetko zvláštne! Sťa dáky divoký sen v horúčke. Či je to skutočnosť? Stojí v
         takom kruhu, o ktorom sa mu nikdy nesnívalo. Okolo neho veniec tvárí nikdy nevidených, čuje
         zvuky nikdy predtým nepočuté… Všetko tak nové a zas nie cudzie. Ani oni nepovažujú ho za
         cudzinca. Čosi z ich bytostí vychádza mu v ústrety, čo ho teší, upokojuje; hreje i milo sa
         ho dojíma. Čosi, čo i jeho núti, aby sa nepovažoval za cudzieho. Ich život skutočne budí i
         v ňom ozvenu, ba on žije aspoň čiastku ich života. Ich záujmy sú jeho záujmami, ich biedy a
         neresti jeho utrpením. O každom temer vie toľko, ako oni vedia medzi sebou jeden o druhom.
         A možno vie, čo ani oni ešte nevedia…
   </p>
   <p>
    Tak neuveriteľné všetko! I táto čistá, ihravá voda že je more! Prečo nemôže byť pleso
         tamhore dakde v Tatrách? A tieto zvláštne domy s obielenými dachmi môžu byť prelud,
         fantázia… A lode a títo ľudia možno starí známi z dákej poviedky…
   </p>
   <p>
    „Ráčite sa udostojiť vypiť kávu — alebo čo druhé rozkážete? Snáď limonádu, alebo
         kalištek?“ pýta sa pán Niko, v ktorého chládku sa teraz nachodí. Na našom ostrove sa ináč
         hovorí ,po mornársky‘ od pľúc, bez všetkých okrás a okolkov. No kto sa zažerie raz do
         zdvorilosti, ten sa tiež nedá tak ľahko prevýšiť. Pán Niko sa drží tohto druhého smeru.
         Hovorí kvetnato a nadovšetko zdvorile.
   </p>
   <p>
    Vypili čiernu kávu, doktor od dnes rána tuším piatu alebo šiestu. Zmotali cigaretu z
         dohánu, ktorý neprešiel rukami slávnej réžie, ale spoza tamtých sivých vrchov v jednu
         búrnu, tmavú noc bol donesený sem vzdor stráži financov. Sotva vypustili po dva dymy,
         vstúpil do magazínu človek s utrápenou tvárou.
   </p>
   <p>
    „A — pán Lanić!“ zvolal doktor, podávajúc mu ruku. „Čo nového?“
   </p>
   <p>
    „Žena čosi — sám neviem…“
   </p>
   <p>
    „Nebezpečne?“
   </p>
   <p>
    „Ja sa obávam. Veľký nepokoj, horúčava…“
   </p>
   <p>
    „Teda poďme!“ rozhodol doktor.
   </p>
   <p>
    „Mohli ste si odpočinúť!“ namieta Lanić. No vidno, že to len zo zdvorilosti. Horí
         nepokojom, ledva čaká, aby zvedel čo určitého: čoho sa obávať, čomu sa úfať… Doktor sa mu
         odmenil za zdvorilosť tým, že ju neprijal.
   </p>
   <p>
    „Odpusťte, že som vás unúval po úpeku,“ ospravedlňuje sa Lanić, chcejúc si ho ešte
         väčšmi zaviazať. „Ani nebol môj úmysel, aby to bolo zaraz. Ale som sa bál, že ma predbehne
         dakto a odvedie do druhej dediny. Len toľko, aby ste boli uvedomení.“
   </p>
   <p>
    Doktor ani nepočúva jeho odpytovania. Naučil sa v svojej krátkej praxi vybrať si z
         takýchto rečí pravé jadro. Nech ho neposlúchne a nepríde zaraz, nebol by ho prijal s
         odpytovaním, ale s oveseným nosom, snáď i výčitkou. Kráčajú čerstvo dohora, slnce im praží
         rovno do chrbta. Koľkú má silu, bárs sa už dosť dobre naklonilo! Prešli popri dome, na
         ktorom je hrdý nápis: „Narodna kavana“.
    <sup>
     [
     <a class="footnote" href="#ftn.id2505545" name="id2505545">
      21
     </a>
     ]
    </sup>
    Dnu vyspevujú rybári, ktorí na mraku vyjdú do kanála a zapália vatry na vábenie
         rýb. Čas je dobrý, noci bez mesiaca — vrchovisko na rybačku. Na altánke pred kavanou stojí
         Leše. Päty jedna pri druhej, prsia von, ruka pri čiapke, salutuje svojmu pánovi. Ustaraný
         Lanić dal sa do smiechu, doktor stískal zuby, aby sa tiež nerozosmial. Keď sa o chvíľu
         obzrel, vidí Lešeho, ako stojí ešte vždy na altánke — no teraz už drží v ruke pohár…
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2523341" name="ftn.id2523341">
        1
       </a>
       ]
      </sup>
      <span class="emphasis">
       <em>
        Dominko
       </em>
      </span>
      — Dominik
     </p>
    </div>
    <div class="footnote">
     <p>
      <sup>
       [
       <a class="para" href="#id2523361" name="ftn.id2523361">
        2
       </a>
       ]
      </sup>
      <span class="emphasis">
       <em>
        Antigona…
       </em>
      </span>
      — jedna z najznámejších drám gréckeho básnika a
               tragédia Sofokla (497/6 — 406/5 pred n. l.). Vystupuje v nej hrdinka Antigona, ktorá
               umiera preto, že napriek zákazu vládcu Kreonta dala pochovať mŕtveho brata.
     </p>
    </div>
    <div class="footnote">
     <p>
      <sup>
       [
       <a class="para" href="#id2523450" name="ftn.id2523450">
        3
       </a>
       ]
      </sup>
      <span class="emphasis">
       <em>
        budete slúžený
       </em>
      </span>
      — obslúžim vás
     </p>
    </div>
    <div class="footnote">
     <p>
      <sup>
       [
       <a class="para" href="#id2523466" name="ftn.id2523466">
        4
       </a>
       ]
      </sup>
      <span class="emphasis">
       <em>
        dľa Daničićovho slovníka
       </em>
      </span>
      — Djuro Daničič (vl. m. Popovič,
               1825 — 1882), srbský slavista, žiak a spolubojovník Vuka Karadžića, za ktorého
               pravopisné a jazykové reformy sa postavil prácou Srpski jezik i pravopis (1847).
               Popri mnohých významných jazykovedných prácach vykonal aj prípravy na veľký Rječnik
               hrvaskoga ili srpskoga jezika, vydaného r. 1880 záhrebskou akadémiou. Prvý zväzok a
               časť druhého sám redigoval.
     </p>
    </div>
    <div class="footnote">
     <p>
      <sup>
       [
       <a class="para" href="#id2523522" name="ftn.id2523522">
        5
       </a>
       ]
      </sup>
      <span class="emphasis">
       <em>
        Šibenik
       </em>
      </span>
      — prístav v Dalmácii
     </p>
    </div>
    <div class="footnote">
     <p>
      <sup>
       [
       <a class="para" href="#id2506367" name="ftn.id2506367">
        6
       </a>
       ]
      </sup>
      <span class="emphasis">
       <em>
        Žaškov
       </em>
      </span>
      — obec na Orave
     </p>
    </div>
    <div class="footnote">
     <p>
      <sup>
       [
       <a class="para" href="#id2506480" name="ftn.id2506480">
        7
       </a>
       ]
      </sup>
      <span class="emphasis">
       <em>
        Škoda alebo Billroth
       </em>
      </span>
      — známi viedenskí lekári. Josef Škoda
               (1805 — 1881), profesor českého pôvodu, ktorý pôsobil na viedenskej unizerzite. Bol
               zakladateľom fyzikálnej diagnostiky. Zavádzal moderné metódy do lekárstva. Christian
               Albert Theodor Billroth (1829 — 1894), viedenský chirurg, bol zakladateľom
               ošetrovateľskej školy. Vypracoval techniku operácie žalúdka a rôzne nové postupy v
               chirurgii.
     </p>
    </div>
    <div class="footnote">
     <p>
      <sup>
       [
       <a class="para" href="#id2506524" name="ftn.id2506524">
        8
       </a>
       ]
      </sup>
      <span class="emphasis">
       <em>
        lumbrela
       </em>
      </span>
      (z tal.) — slnečník, dáždnik
     </p>
    </div>
    <div class="footnote">
     <p>
      <sup>
       [
       <a class="para" href="#id2506549" name="ftn.id2506549">
        9
       </a>
       ]
      </sup>
      <span class="emphasis">
       <em>
        hajdmo
       </em>
      </span>
      (chorv.) — poďme
     </p>
    </div>
    <div class="footnote">
     <p>
      <sup>
       [
       <a class="para" href="#id2506593" name="ftn.id2506593">
        10
       </a>
       ]
      </sup>
      <span class="emphasis">
       <em>
        Morica
       </em>
      </span>
      — meno zvieraťa utvorené podľa farby ,mor‘, t. j.
               čierny
     </p>
    </div>
    <div class="footnote">
     <p>
      <sup>
       [
       <a class="para" href="#id2506699" name="ftn.id2506699">
        11
       </a>
       ]
      </sup>
      <span class="emphasis">
       <em>
        Čingáli
       </em>
      </span>
      — obyvatelia hnedej pleti na južnej polovici ostrova
               Ceylon
     </p>
    </div>
    <div class="footnote">
     <p>
      <sup>
       [
       <a class="para" href="#id2506742" name="ftn.id2506742">
        12
       </a>
       ]
      </sup>
      <span class="emphasis">
       <em>
        fermo
       </em>
      </span>
      (z tal.) — pevne
     </p>
    </div>
    <div class="footnote">
     <p>
      <sup>
       [
       <a class="para" href="#id2506752" name="ftn.id2506752">
        13
       </a>
       ]
      </sup>
      <span class="emphasis">
       <em>
        atento
       </em>
      </span>
      (z tal.) — pozorne
     </p>
    </div>
    <div class="footnote">
     <p>
      <sup>
       [
       <a class="para" href="#id2506840" name="ftn.id2506840">
        14
       </a>
       ]
      </sup>
      <span class="emphasis">
       <em>
        Adijó
       </em>
      </span>
      (z tal.) — zbohom
     </p>
    </div>
    <div class="footnote">
     <p>
      <sup>
       [
       <a class="para" href="#id2506904" name="ftn.id2506904">
        15
       </a>
       ]
      </sup>
      <span class="emphasis">
       <em>
        Drženičania… v dačolômskom chotári
       </em>
      </span>
      — Drženice a Dačov Lôm sa
               spomínajú v Kukučínovej poviedke Mišo
     </p>
    </div>
    <div class="footnote">
     <p>
      <sup>
       [
       <a class="para" href="#id2506965" name="ftn.id2506965">
        16
       </a>
       ]
      </sup>
      <span class="emphasis">
       <em>
        regulica
       </em>
      </span>
      (z tal.) — mierka
     </p>
    </div>
    <div class="footnote">
     <p>
      <sup>
       [
       <a class="para" href="#id2507284" name="ftn.id2507284">
        17
       </a>
       ]
      </sup>
      <span class="emphasis">
       <em>
        arija
       </em>
      </span>
      (z tal.) — vzduch
     </p>
    </div>
    <div class="footnote">
     <p>
      <sup>
       [
       <a class="para" href="#id2505037" name="ftn.id2505037">
        18
       </a>
       ]
      </sup>
      <span class="emphasis">
       <em>
        kumpare
       </em>
      </span>
      (z tal.) — priateľko, kmotríčku
     </p>
    </div>
    <div class="footnote">
     <p>
      <sup>
       [
       <a class="para" href="#id2505061" name="ftn.id2505061">
        19
       </a>
       ]
      </sup>
      <span class="emphasis">
       <em>
        pacienca
       </em>
      </span>
      (z tal.) — trpezlivosť
     </p>
    </div>
    <div class="footnote">
     <p>
      <sup>
       [
       <a class="para" href="#id2505335" name="ftn.id2505335">
        20
       </a>
       ]
      </sup>
      <span class="emphasis">
       <em>
        trabakul
       </em>
      </span>
      (z tal.) — nákladná viacplachtová loď
     </p>
    </div>
    <div class="footnote">
     <p>
      <sup>
       [
       <a class="para" href="#id2505545" name="ftn.id2505545">
        21
       </a>
       ]
      </sup>
      <span class="emphasis">
       <em>
        Narodna kavana, kafana
       </em>
      </span>
      — Ľudová kaviareň
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505570">
       </a>
       2
      </h2>
     </div>
    </div>
   </div>
   <p>
   </p>
   <p>
   </p>
   <p>
    Pacientke nebolo skutočne toľme zle, ako sa obával muž. Mladé manželstvo — muž sa bojí o
         ženu alebo aspoň chce dokázať, koľme mu záleží na nej. Keď ju doktor vyšetril a nariadil,
         čo sa má robiť, mohol sa s dobrým svedomím vrátiť na nábrežie.
   </p>
   <p>
    Lanićov dom stojí ,na glavici‘, na vrchu. Zo dverí mu vidíš zátoku i kanál do susedného
         ostrova a dolu až do Neretvy,
    <sup>
     [
     <a class="footnote" href="#ftn.id2505602" name="id2505602">
      22
     </a>
     ]
    </sup>
    nie zlato — ale skôr zimnicu nosiacej. V protivnú stranu oblokom vidíš zase
         kanál, ako sa prestiera až do Prímoria, ktorého otupné planiny akoby horeli na slnci,
         čnejúc žalostne do tmavého neba. Od nich poťahuje meštrál, čeriaci more a poháňajúci loďky
         o rozostretých plachtách. To mornári ponáhľajú sa s výhodným vetrom prísť ešte zavidna do
         prístavu.
   </p>
   <p>
    „Dávajte si pozor, aby ste nepadli!“ upozorňuje ho gazda, vyprevádzajúc doktora z domu.
         Dom nenie ešte vyriadený úplne. „Odpusťte, schody sú nie najlepšie.“ A skutočne, to nie sú
         ani schody, ale jednoduchá doska s latôčkami. Schody prídu až dakedy pozdejšie.
   </p>
   <p>
    „Pekný domec ste vystavili,“ pochvaľuje ho doktor. Nuž domec je poriadny, priestranný —
         izieb v ňom dostatok. Len ich vyriadiť a opatriť náradím. To sa stane pravdepodobne pomaly
         a postupne, ako budú okolnosti dopúšťať. Vidno, že sa Lanić celkom vážne hotuje založiť
         novú líniu Lanićovcov, ktorá bude v dome nažívať spoločne, kým ho nepreplní a nevypustí
         zase nové roje.
   </p>
   <p>
    Pred domom stojí Leše vo vojenskej pozitúre. Buková jeho tvár poriadne sa zažiarila, oči
         sa ligocú.
   </p>
   <p>
    „Čo rozkážete, pane? Kedy pôjdeme?“
   </p>
   <p>
    „Ja neviem,“ odpovedá doktor pošmúrne. „Teraz vás nepotrebujem. Čakajte tamdolu!“
   </p>
   <p>
    „Dobre, pane, dobre. Ako vy rozkážete.“
   </p>
   <p>
    No nešiel na nábrežie. Keď trochu podišli, doktor sa obzrel, kde mu je momak. A milý
         Leše je u Lanića v pitvore s poriadnou bukarou v ruke. On prišiel a oni ho ,uctili‘. Doktor
         sa zamračil. Takéto vydieranie sa mu nepáči. Urobil si uzlík na ručníku, že ho vyhreší.
         Jeduje ho možno i to, že kým si Leše hovie pri bukari, on, gazda, musí znášať bremeno dňa i
         horúčosť, túlajúc sa po nemocných.
   </p>
   <p>
    Lebo mu nedali ísť rovno na nábrežie, ale zavolali ho do nejedného domu. Sotva prišiel
         do dediny doktor, pojavili sa i chorí… Jedni sú práve chorí, druhí už boli chorí a tretí sa
         obávajú, že budú chorí. Tu sa, doktorko, môžeš vyznačiť a lacných vavrínov si získať.
   </p>
   <p>
    Na nábrežie sa vrátil ustatý, utrmácaný, zbitý, spotený. Nie je to ustatosť fyzická, ale
         skôr duševná. Hlava mu je ako riečica od rečí, čo všetko napočúval. „Sadnite si, nech vám
         rozpoviem, ako svedčí…“ Tak začína sa každá tá melódia. A potom už začne rovno od Adama.
         Menovite ak je to ktorá ženička obstarná! Vypytovať tu netreba. Nezabudne spomenúť: kedy
         padla, ako padla, ktorú ruku podstavila, na ktorú nohu sa potkla, ktorou sa probovala
         vzoprieť, čo nosila v ruke, ku komu išla, čo sa jej zdalo, keď sa to bolo prihodilo, čo
         súdili o tom druhí, čo povedal muž, alebo syn, ako jej radili pijavice, ale ona božechráň
         bez doktora; aké bolo počasie, či dážď alebo bura. Namaľuje dôkladný obrázok, nič nebude v
         ňom chybovať. Opíše vám, kde ju strižie, trhá alebo pára; či ju pichá, báda alebo práve —
         uchovaj večný bože! — kole, kde jej trnie, kde mravce lezú, kde zas chodí ,studenica‘.
    <sup>
     [
     <a class="footnote" href="#ftn.id2505736" name="id2505736">
      23
     </a>
     ]
    </sup>
    Musíte sa podiviť toľkej bohatosti predstáv! A doktor medzitým šúľa cigaretu,
         alebo popíja limonádu, ktorá ho už čakala hotová; alebo sedí spokojne a pozerá na jedno
         miesto. Napríklad na obraz sv. Nikolu pútnika, alebo na kvety, vymaľované po stenách.
         Počúva trpezlive, nenáhli, nepretrhuje niť: lebo čím by ju hľadel väčšmi skrátiť, tým by sa
         rozpriadala na dlhšie… Medicínu treba predpísať, na každý pád — pokrúti hlavou povážlive,
         položí dva prsty na čelo a zamyslí sa dohlboka. A naostatok odreže proces, keď povie: „No,
         uvidíme, čo z toho vykvitne…“ Alebo: „Bude, čo boh dá a junácko šťastie.“ A odchodí
         spokojne v povedomí vykonanej povinnosti a istý, že keď vyjde predo dvere, povedia o ňom:
         „Nuž nástojí, čo môže, neborák, i on. Ale očima nevytiahne, jazykom nezlízne nikto. A darmo
         je, dakto musí i umrieť…“
   </p>
   <p>
    Na nábreží našiel ich ešte viac než predtým. Pribudli tí, čo prvej ešte spali. Sedia po
         kvádroch a kladách a medzi nimi tečie rozhovor. Divíte sa, že sa nájde vždycky o čom
         hovoriť? Jedni boli námorníci, tí rozprávajú o mori; druhí kapitáni, plávali Levantom
    <sup>
     [
     <a class="footnote" href="#ftn.id2505789" name="id2505789">
      24
     </a>
     ]
    </sup>
    a Čiernym morom, iní zas z Adriatika
    <sup>
     [
     <a class="footnote" href="#ftn.id2505806" name="id2505806">
      25
     </a>
     ]
    </sup>
    sa neodvážili ani na piaď. Iní sú zas v politike ako doma: pretriasajú situáciu
         monarchie, ba celej Európy. Druhí sú zas dačím pri obćine: tí zas donášajú obecné
         záležitosti na tapet. Tu zas pristane parník, alebo dáka lodica z Prímoria, alebo až hen z Pulje:
    <sup>
     [
     <a class="footnote" href="#ftn.id2505826" name="id2505826">
      26
     </a>
     ]
    </sup>
    i to poskytne hojnej látky na dlhé rozhovory. A teraz prišiel medzi nich
         doktor. Slušná vec, aby i on prispel, čím môže. Nech podá napríklad krátky referát: kde
         bol, u koho, načo. Nezaškodí, ak by zatrúsil i dáky interesantný detail. Niet pochybnosti,
         on musí vedieť dosť a dosť interesantných vecí, intímností, a ak chcete, i pikantných… Keby
         chcel rozviazať vrece, či by sa čas pekne míňal! Čakajú oni, čakajú — ich oči akoby
         vystíhali: ,A čo ešte? Či je to všetko?‘ A on vie, aká je obyčaj — drží im teda prednášky o
         chorobách vo všeobecnosti, o divotvorných operáciách. Z dlhej chvíle zbaví i to…
   </p>
   <p>
    I doktora vábi medzi nich sladké far niente.
    <sup>
     [
     <a class="footnote" href="#ftn.id2505865" name="id2505865">
      27
     </a>
     ]
    </sup>
    Ale má i druhé úmysly. Oddýchnuc si medzi nimi, navrhuje:
   </p>
   <p>
    „A teraz by sa bolo najlepšie okúpať. Čas je krásny — kto drží so mnou?“
   </p>
   <p>
    Daktorí na svitaní odbavili svoj kúpeľ. Ranný kúpeľ vraj neoslabuje a celý deň chladí.
         Môžbyť, že je tak — ale len u človeka, ktorý disponuje sebou a svojím časom. No doktor,
         ktorý sa vo dne praží na slnci, nemôže sa kúpať zrána. On sa najradšej kúpe pri západe
         slnca, po vykonanej práci. Nech sa aspoň k noci ochladí, ktoré sú sparné a neznesiteľné.
   </p>
   <p>
    Mnohí odbehli doniesť si háby. Prišiel i Leše s doktorovou tanistrou. V lete nosí v nej
         potreby na kúpanie. Lešeho krok nie je práve bezpečný, nohy sa mu pletú, bárs sa usiluje
         vykračovať junácky. Musí mu byť horúce — ustavične sa utiera červenou šatkou a žaluje: „Uf
         — či je horúce. Uf!“
   </p>
   <p>
    Doktor pozrel naň prenikavým pohľadom. Leše vyrozumel, čo je.
   </p>
   <p>
    „Ja som nie, pane… Oj, nie — a vy zaraz potvárate! Oj, chvalabohu, nie sme my z takej
         rasy!“
   </p>
   <p>
    „Dajte tanistru a choďte k Morici!“ rozkazuje doktor.
   </p>
   <p>
    „A nebudete ma potrebovať?“ pýta sa úslužne. „Mohol by ja nosiť tanistru. A mohol by
         odrazu pojať i živo. Po kúpaní mohli by ste zaraz vysadnúť a potom rovno domov. Nebolo by
         sa treba vracať do Dolčín.“
   </p>
   <p>
    „Veď on hovorí ani evanjelije!“ posmeľujú ho starí páni.
   </p>
   <p>
    „Teda dobre. Choďte na kúpanisko a tam čakajte,“ pristáva doktor.
   </p>
   <p>
    Celá spoločnosť rozložila sa v člne, šuhajci sa chytili vesiel, ba vytiahli i plachtu a
         poberajú sa chytro za predhorie, kde je miesto tiché, pekné, pieskom vysypané. Staré olivy
         na brehu tvoria akoby prirodzenú kabínu, ich skrivené konáre môžu sa upotrebiť miesto
         vešiakov.
   </p>
   <p>
    Do kúpeľa dobre je vziať široký slamený klobúk na hlavu, ak slnce nezapadlo ešte. Ani
         sandále nie sú zbytočné. Pod brehom je mnoho kamenia, a to je ostré ako nôž. A zvláštne —
         keď sa raníš v nohu v mori, a čo ako tuho, nezbadáš, kým nevyjdeš z kúpeľa.
   </p>
   <p>
    O chvíľu boli ponorení všetci v sviežom elemente. Voda je najlepšej temperatúry. Môžeš v
         nej ostať koľko sa ti páči — zima ťa drviť nebude. Ak je vetrík, on neškodí, skôr lahodí.
         Vlnky ťa hojdajú, daktorá ťa čapí po tvári, alebo sa ti práve prevalí ponad hlavu. More je
         dosť hlboké hneď pri brehu a plávanie nenie toľme namáhavé.
   </p>
   <p>
    A keď sa ti zunuje plávať, máš tu člnok — škrupinka je to — môžeš veslovať. Ak ste v ňom
         dvaja alebo práve traja a daktorý z vás urobí nešikovný pohyb — čln sa prevrhne a vy všetci
         hybaj pod vodu. Ak si dávate dobrý pozor, nájde sa zas ľahko priateľ, ktorý pripláva k vám
         a prevrhne vás. Nuž také kúpanie poskytuje rôznych zábav a pôžitkov. More vôbec nikdy
         nikoho neomrzí. Veru nie div, že dochodí svet z ďalekých krajov, ktorých omrzel život alebo
         utrmácal — hľadať na mori úľavy a zabudnutia.
   </p>
   <p>
    Na brehu čaká už Leše; v dlhočizných rukách drží rozostretú plachtu.
   </p>
   <p>
    „A on je na všetko súci — tento váš Leše,“ posmieva sa pán Niko Rogać. „Momak chýrny,
         pomáhač, asistent — a keď treba i kamariera (komorná). Možno by bol i za babu.“
   </p>
   <p>
    Spoločnosť sa rozrehotala, že vyletel kŕdeľ vrabcov z blízkej vinice.
   </p>
   <p>
    „Ja musím všetko — prosím, šor Niko,“ odpovedá Leše, „všetko, čo rozkáže môj hospodár.
         Ale babiť, chvalabohu, nám netreba. Na to máme obćinské baby, čo sa učili remeslo, ako
         pánboh prikázal. Ale vy, čo ste kapitáni, a keď na lodi sa pritrafí ženská a príde jej čas
         a hodina — ej, pán kapitán musí vysúkať rukávy!“
   </p>
   <p>
    „Len či ho máš rád, toho hospodára!“ podchytáva ho pán Niko. „Ja som čul, že si ich
         ohováral.“
   </p>
   <p>
    „Ach, prosím, nevymýšľajte! Svet mrcha — vymyslí všeličo. A ja ohovárať! A ja by bol
         hotový i do ohňa, i do vody…“
   </p>
   <p>
    „Tak dobre,“ dráždi ho druhý. „Teda sa vyzleč a poď do vody. Hospodár rozkazuje.“
   </p>
   <p>
    „Ó — môj hospodár vedia, čo rozkázať a čo nie…“
   </p>
   <p>
    „Hej, lebo znajú, že sa ti voda hnusí,“ báda ho šor Niko.
   </p>
   <p>
    „Keby to bolo víno — napríklad dobrý opol (šiler)!“ dráždi ho druhý.
   </p>
   <p>
    „Ó, mám ja vína, chvalabohu! Nebol som sa ešte u nikoho dlžiť. Mne nikdy nechybuje, keď
         mi príde chuť,“ odpovedá on tónom podráždeným.
   </p>
   <p>
    „A chuť — tá je ustavične: prichádzať nepotrebuje!“ nadhodil zas ktorýsi furták: a
         smiech sa ozval znovu. Sám Leše sa rozosmial a hnev mu trochu prešiel.
   </p>
   <p>
    „Čo dojedajú do mňa!“ vykríkol.
   </p>
   <p>
    „Ach, ba! My len spomíname, čo teba zaujíma,“ odpovedá pán Niko.
   </p>
   <p>
    „Ach, nie som ja taký, môj pane! Ani ja som nie najhorší ešte. Hospodára som nedokaličil
         — nech povedia sami, veď sú tu. Mám ja rozum; chvalabohu, koľko mi treba, mám. Nie sme my
         tam, kde vy cielite. A každý nech pozerá na svoje kolesá.“
   </p>
   <p>
    Oko mu zažiarilo i buková tvár planie. „Ešte sa prihodí škandál,“ vraví tichým hlasom
         pán Niko. „Treba mu dať pokoj…“ Tak už viac doň nezadierali. A on stojí s plachtou
         pohotove, sťaby ich vyzýval na mejdan
    <sup>
     [
     <a class="footnote" href="#ftn.id2578096" name="id2578096">
      28
     </a>
     ]
    </sup>
    a chcel povedať: ,No, udri, kto máš smelosti!‘ No nikto sa už oň ani neozrel.
   </p>
   <p>
    Vyšli z kúpeľa rozjarení, občerstvení a začali sa obliekať. Doktor, obúvajúc topánky,
         zočil čosi medzi kamením. Akúsi guľôčku ligotavú. Aby ju nezazrel kto druhý, hodil na ňu
         kabát. No Leše mu ho zaraz zodvihol, a drží úslužne, že ho podá pánovi, keď príde rad na
         kabát.
   </p>
   <p>
    „Položte ho, Leše. S mulicou vyjdite na cestu a tam čakajte. Hore týmto chodníkom sa
         beztoho nedá na živom. A mokré háby vezmite.“
   </p>
   <p>
    „Dobre, dobre — ako vy rozkážete, pane! Ja som na to, aby poslúchal.“ A už sa vrtí okolo
         Morice, aby ju mohol vyhnať naprázdno dohora. „Dobrý večer, páni!“ zvolal na odchode,
         snímuc svoju čiapku a klaňajúc sa im hlboko. „Odpusťte, že som prekážal.“ A už kráča strmým
         chodníkom pomedzi vinice dohora.
   </p>
   <p>
    Doktor s kabátom zodvihol i ligotavú guľôčku. Je to zlatá ihlica, s hlávkou ako malý
         lieskovec. Hlávka je filigránska, robota zo zlatých vláken. Šesť očiek na nej zaplnené je
         kameňmi, dosť ľahko, falošnými.
   </p>
   <p>
    Tento nález ho prekvapil. Pripomenul mu zvláštnu príhodu, na ktorú už bol napoly
         zabudol…
   </p>
   <p>
    Tejto zimy, akosi hneď po fašiangoch, bol v Prímorí. Práve bol v Hraste, dedine
         roztiahnutej naďaleko na úpätí Planiny. Miestami je i pretrhnutá, a len kde-tu vidíš malú
         skupinu domkov s vinicami a záhradami naokolo. Pri hradskej, kade cestoval, stojí kostolík
         na krásnom mieste, v tôni majestátnych borov, ktoré večne šumia svojou chvojinou. Stojí na
         kopci, osamelý, spred neho sa otvára veľkolepý výhľad dolu na more a tam ďalej na naše
         ostrovy, ktoré vyzerajú stadiaľto, sťaby to bol park.
   </p>
   <p>
    Skočil z koňa, stal pred kostolíkom a kochá sa čarovným pohľadom. Niečo ho ťahá i do
         kostola, na ktorom sú dvere otvorené. Času mu zbýva dosť, prečo by nevošiel? Pred skromným
         oltárom vidí ženskú v tmavých šatách, ako kľačí, pohrúžená v modlitbe. Ani jeho príchod a
         zvuk krokov nevyrušil ju z nábožnej dumy, v ktorú, ako vidno, vnorila sa celou bytosťou.
         Zastal i on, zarazený, zahanbený akosi, a nepohol by sa za celý svet, aby ju nevyrušil.
         Zahanbil sa, že jeho na toto posvätné miesto voviedla púha zvedavosť turistu, všetečnosť
         všetko vidieť, všetko omakať: kdežto, hľa, druhá bytosť ľudská hľadá tu úľavu, poľahčenie,
         koriac sa do prachu pred božou velebou. Jebo duša, hoc nasiaknutá inými záujmami, cíti v
         sebe výčitku, že stratila silu odovzdať sa takto bohu… Prišlo mu na um detstvo, keď sa i on
         takto modlieval, čakajúc a prijímajúc zhora všetko, žiale i radosti, s detinskou
         oddanosťou.
   </p>
   <p>
    Tento kostolík dedinský imponuje mu teraz väčšmi, než veľkolepé katedrály v hlavných
         mestách, ktorým sa kedy obdivoval. Vrúcna modlitba tejto ženy dodáva mu veleby, pretvoruje
         ho v pravý stánok boží. A kostolík je neveľký, starý. Na oltári obraz, iste Matky Božej,
         očernel starobou. I pozlátka na ráme je oprskaná a zadýchnutá dychom rokov. Zato pristane
         do tohto kostolíka taký obraz, ktorý nosí na sebe stopy rokov. Všetko je tu harmonické, a
         zas dojemné. Oblôčikom vniká nádherné svetlo zvonku, pootvorenými dverami zas vekovitý šum
         borov a víťazoslávna pieseň škovrana, ktorý sa vzniesol do čistého, jasného vzduchu.
   </p>
   <p>
    ,Dobre je nám i tuto byť, Mistre!‘ ozýva sa i v jeho duši výkrik Petrov, ktorý bol vydal
         na hore, oslnený velebou Spasiteľa.
    <sup>
     [
     <a class="footnote" href="#ftn.id2578246" name="id2578246">
      29
     </a>
     ]
    </sup>
    I on stojí nepohnute, zmäknutou dušou tiahnu zvuky dávno nepočuté. Zdá sa mu,
         že mu duša zas zmladla, ako bola v detinstve; zrodili sa v nej city, o ktorých myslel, že
         zaspali večným snom, a celá bytosť cíti zas blízkosť Najvyššieho… A keď sa prebudil z
         tohoto snenia, cíti, že dávno nebolo mu tak ľahko na duši. Cíti sa čistejším, hodnejším
         zastať na tomto mieste, ktoré je posvätné, lebo je posvätené modlitbou.
   </p>
   <p>
    ,Kto je to — čo sa tam modlí?‘ pýta sa sám seba. ,Ktovie, čo i ju tlačí, že prišla sem
         hľadať útechy. I ty, Matko Božia, čuješ každý deň žalôb, vidíš bied a nerestí! Ten tamhore
         je všemohúci — a veru treba tej všemohúcnosti, aby napravila, čo svet skazil, očistila, čo
         je špinavé. Treba všemohúcnosti, aby sa raz osušili slzy nešťastných, zamĺkli vzdychy
         utiskovaných.‘ I jemu sa vydral ťažký vzdych, ako vždy, keď mu príde uvažovať o behu sveta.
         Možno, i jeho pritislo jeho bezohľadné koleso v tom behu a dokaličilo ako toľkých druhých.
         To koleso, ktoré sa opatrne vyhýba silnému a slabého pod seba hádže a gniavi. Treba tej
         všemohúcnosti, lebo svet je ozaj zmotaný…
   </p>
   <p>
    Z myšlienok ho vytrhol ruch. Žena sa zdvihla od oltára, prežehnala sa. Ale miesto odísť,
         vystúpila schodíkmi na oltár a zabodla čosi ligotavého do vankúšika, ktorý je pod sčernelým
         obrazom Matky Božej. Zostúpila dolu, prežehnala sa znovu pred oltárom a obrátila sa k
         východu. Krása jej tváre ho prekvapila. I ona sa zarazila, keď ho videla stáť pri dverách
         ako prikovaného. Dych sa jej pritajil; veľké, krásne oko pozerá naň zrovna s úžasom, sťa na
         príšeru. Prešmykla sa popri ňom, pri dverách sa prežehnala svätenou vodou a už sa vznášala
         sťa víla na slobodnom priestore pred kostolíkom a poberá sa na hradskú.
   </p>
   <p>
    Doktor vyšiel za ňou a pozerá zamyslený, ako sa ona vzďaľuje sťa milý sen, alebo
         zakliata princezná z povesti. ,Kto je to?‘ láme si hlavu. ,Prímorka nenie na žiaden pád,
         aspoň nie pospolitá. Dáka meštianka — ale čo hľadá v dedinskom kostolíku?‘ No odpoveď
         ponúkla sa mu sama od seba. ,Ani ty si nie Prímorec a predsa si bol vnútri. Tým istým
         právom môže sa ona pýtať: čo si hľadal tam, ty cudzí, profánny?…‘
   </p>
   <p>
    Už neláme si hlavy daromnými otázkami — no nemôž’ odolať, aby ju nedoprevádzal pohľadom.
         A každý by sa zadíval za ňou, lebo jej krása je neobyčajná. Tu keď poodišla dosť ďaleko,
         obrátila sa a na tvári jej zahral smiech. Oči tiež nepozerajú naň s ustrnutím, ale s akýmsi
         úsmevom šelmovským, vyzývavým. Ani čo by ho chcela vysmiať.
   </p>
   <p>
    A zas sa roja v ňom otázky: ,Čo je to za čudná ženská? Prvej skrúšená, pobožná, teraz
         akosi svetácky usmieva sa naň, cudzieho človeka. Prvej sa ho zľakla, teraz sa vysmieva…
         Chovanie na každý pád záhadné, neobyčajné. Dal by neviem čo, keby mohol prísť veci na
         koreň…‘ Keď ona zmizla, zadíval sa zamyslený do kraja. Príroda počína práve dýchať mladým
         životom predčasnej jari. Tmavé ostrovy v sviežej zeleni ticho sa odrážajú od modrého neba a
         mora. Dedinky a mestá na ich brehoch skvejú sa v bielom rúchu, okrúžené nežnou zeleňou
         poľa. No on nevpíja do seba túto zriedkavú krásu, ako by urobil kedy indy; nenačúva šumotu
         borovíc a lesa, ktorý sa prestiera hneď na úpätí kopca, odkiaľ dolieha k nemu náhly hvizd
         drozda. Zabudol i na koníka, ktorý netrpezlive hrebie nohami na hradskej, i na momka, ktorý
         ho drží sediac na pažiti a žmurkajúc ospalo spod červenej čiapočky, obliaty oslepujúcim
         svetlom slnca.
   </p>
   <p>
    Vošiel zas do kostola, pristúpil k oltáru a pozerá, čo to tam nechala. Vo vankúšiku je
         zabodnutá ihlica, hlávka ako malý lieskovec, zo zlatých vláken upletená. V nej očká zo
         sklíčok a či pravých drahokamov. Druhých šperkov si už nevšimol, čo sú tiež na vankúšiku.
         Sú to prstene, záušnice, ihlice — všetko vkusu sedliackeho. Všetko dary Matke Božej za
         pomoc a orodovanie… Koľko vrúcich vzdychov muselo odznieť tu, koľko prosieb a túžob, koľko
         sľubov a dobrých predsavzatí! Koľkí sa vrátili uspokojení, očistení spred tohto oltárika,
         pred ktorý jeho doviedla všetečná zvedavosť… Zdá sa mu, že poškvrnil toto posvätné miesto,
         že vykonal drzú svätokrádež, kde len pred chvíľou v nábožnom trnutí pocítil prítomnosť
         Najvyššieho… Zahanbený, ponížený vytratil sa z kostola; vydýchol s uľahčením, keď sa naň
         usmialo slnce, nebo i celá vymladená príroda.
   </p>
   <p>
    Momak, Prímorec, držiac mu strmeň, hľadí mu skúmave do tváre svojím živým okom. Zdá sa,
         uhádol nejednu z myšlienok, ktoré sa mu v hlave snujú.
   </p>
   <p>
    „Šumná ženská — čo?“ riekol konečne, usmejúc sa šelmovsky pod tmavými fúzmi.
   </p>
   <p>
    „Ty ju poznáš?“ pýta sa doktor.
   </p>
   <p>
    „Nie, nenie stadiaľto.“
   </p>
   <p>
    „Teda z mesta.“
   </p>
   <p>
    „Mohla by byť, ale ani v meste som jej ešte nevidel — a ja som temer na každom trhu.“
   </p>
   <p>
    Tak rozmýšľa o nej celou cestou, jazdiac do mesta, kde je najbližší prístav. Bol by
         najradšej odhodil myšlienky, ale nemožno sa pred nimi obrániť. Namáha sa pozorovať
         veľkolepú scenériu kraja, ktorá ho vždy toľme pútala, koľko ráz len prešiel tadiaľto.
         Naľavo strmé boky Planiny, rozodraté vodami a kiarmi, strmé steny, hlboké priepasti a
         trhliny — napravo more, tiché, velebné, usmievavé. V ňom vsadené, sťa drahokamy, ostrovy,
         vymladené prvým bozkom jari. A na úpätí Planiny, kadiaľ sa vinie hradská, nežné Prímorie,
         sťa mladucha, keď čaká ženícha. Ľudská príčinlivosť pretvorila ho v olivové háje a figové
         sady. Dedinky učupené na úpätí hrozných velikánov sťaby prosili zmilovanie, aby ich tam
         zhora nezahrúžilo. V nich ľud dobrý, krásny, urastený, hoc i mučedlník vo večnej borbe so
         živlami a týmto kamením. Národ tiež holubičí…
   </p>
   <p>
    V prístave už čaká parník; doktor vstúpil hneď doň. Prístav je veľký, príroda ho sama
         určila pre veľký obchod. Ruka ľudská nemala čo na ňom naprávať; iba čo brehy opevnila
         kvádrami. A v prístave sotva pol tucta lodiek a člnov. Stará flota odplávala a nasťahovala
         sa bieda… Nábrežie tiež mŕtve akési, hoc na ňom sú domy dosť výstavné. Nemôžeš sa sprostiť
         dojmu, že sa tu prihodil bankrot. Sťa veľký gazda, keď z ohromných stajní vypredá pomaličky
         lichvu a zvýši mu v nich jediná kravička, čo tam clivo bučí…
   </p>
   <p>
    Ani na parníku niet veľa cestovateľov. Dakoľko kupčíkov a doktor — to je obecenstvo I.
         triedy. Na palube a v III. triede dakoľko ošumelých Prímorcov, ktorých bieda ženie hľadať
         na ostrovoch roboty.
   </p>
   <p>
    Parník pristal v Dolčinách. Doktor berie svoj kepeň a torbicu, v dobrej vôli, že je zas
         na pevnej zemi. Na nábreží obstali ho priatelia z Dolčín a obsýpajú ho otázkami: o ceste, o
         tom, čo videl a čo počul… Taká je obyčaj malých miest a dedín, kde sa novín málo predpláca.
   </p>
   <p>
    Medzi hovorom pridalo sa mu obozrieť a zarazil sa. Vidí tú istú, čo bola v kostolíku,
         záhadnú ženskú, nad ktorou si toľme lámal hlavu. Kráča tým istým ľahkým krokom ako tam v
         Prímorí. Nesie košík v ruke a pozdravuje sa so všetkými, čo sa zbehli na nábrežie prizerať
         sa na parník. Každý ju vľúdne pozdravuje a prihovára sa jej. Toto stvorenie pohybuje sa i v
         Dolčinách nenútene, ako doma.
   </p>
   <p>
    A tu oživeným nábrežím letí proti nemu Leše. Salutuje svojím spôsobom a trhá mu torbu a
         kepeň z ruky.
   </p>
   <p>
    „Odpusťte, pane, že som vás nečakal. Ale som musel dohnať bielizeň na more, nuž som sa
         opozdil. Čo chcete — ženské vymýšľajú robotu a keď už nemajú čo vymyslieť, počnú prať
         háby…“
   </p>
   <p>
    „Veď ste tu. Nezmeškali ste nič,“ chlácholí ho doktor.
   </p>
   <p>
    „Ej, nehovorte mi, pane!“ začal on mäkkým hlasom, ktorý podivne zneje pri jeho bukovej
         tvári. „Lebo ja neviem, čo sa patrí! Ja som mal byť zaraz na vapore (parníku) — a pekne
         odniesť vám batožinu. A nech vy kúpite tak — len napríklad hovorím — päť-šesť párov moriek,
         alebo sliepok: čo by ste si počali? Ej, viem ja, čo je móres — i v našich mestách musíš byť
         poriadny!“
   </p>
   <p>
    „Čerta morky! Kto by ich teraz kupoval — o pár dní vyvedú mladé.“
   </p>
   <p>
    „Ja hovorím napríklad. Keby to bolo napríklad o Vianociach. A o Vianociach — vy viete
         dobre — je morkám akurát vrchovisko. Morka je hodna niečo, ak je podarená. Polievka chýrna
         a mäso — ako cíperie.“
   </p>
   <p>
    „No dobre, Leše. Morkám dajme pokoj, nech vysedia mladé,“ tíši ho doktor. „Teraz pozrite
         tamtú ženskú v čiernych šatách, tú mladú, peknú. Predbehnite ju, obzrite si ju ako svedčí a
         cestou mi poviete, čo je za jedna.“
   </p>
   <p>
    Leše vykonal všetko, čo mu rozkázali. Predbehol ženskú pár skokmi, postavil sa
         sebavedome do gliedy a prezerá ju, čo môže najostentatívnejšie. Sťa kupec, keď mu na pazári
         (trhu) predvedú mulicu.
   </p>
   <p>
    „Čo tu robíš, Leše?“ pýtajú sa ho ľudia.
   </p>
   <p>
    „Čo ja robím! Mám ja dosť na hlave. Daj mi pokoj. Nemysli, že to len tak žiť na svete!“
   </p>
   <p>
    „Ale hospodár ťa čaká.“
   </p>
   <p>
    „To sa rozumie, že čakajú. Majú i koho! Že vraj aby obzrel dobre túto tu. Akoby ju nebol
         videl sto ráz! Čo pozerať? Kaľavná je, ako kvet mandľový, to je pravda. Ale aký mne osoh,
         ja som nie na ženenie.“
   </p>
   <p>
    A v ten istý večer si rozprávali pred domom pána Nika Rogača najnovší nápad doktorov.
         Dal Lešemu prezerať ženské, ako vychodia z parníka. „Komu by len prišla na um taká
         extravagantnosť!“
   </p>
   <p>
    „Čo chcete — naučený na kratochvíľu. Tu sa nemá kde zabaviť — zabáva sa na Lešem.“
   </p>
   <p>
    V Dolčinách nebolo náhodou chorých, a možno, ak ich bolo, netušili, že je doktor dolu.
         Nezval ho nikto. Mohol zaraz vysadnúť. Leše prišiel k Morici s vážnym výrazom v tvári.
         Treba uznať, že doktor dosť netrpezlive očakával tento okamih — keď bude totiž s Lešem sám.
   </p>
   <p>
    „Či ste si obzreli tú ženskú, Leše?“ pýta sa ho, keď vyšli z dediny.
   </p>
   <p>
    „Ako ste rozkázali, pane! Viete, že na mne je slúchať. Hoc i nebolo treba. Viem i tak,
         že je rúča.“
   </p>
   <p>
    „Vari ju znáte?“
   </p>
   <p>
    „Áno, pane, znám i ju ako napríklad vás, i jej ćaću i mater. Všetko statočná čeliadka,
         rad-radom. Starý trochu záderčivý, ale človek statočný. Ja som nemal s ním nikdy opletačky.
         A keď prídeš k nemu, uctí ťa, nie ako daktorí hlavaji v Dolčinách. Lebo v Dolčinách, pane,
         máte tiež hŕbu nanič sveta…“
   </p>
   <p>
    „A skadiaľ je ona?“
   </p>
   <p>
    „Z Dolčín, pane. Tu sa ona narodila, na zdravie. Ich dom stojí pekne, tu za domom šora
         Nika. Predo dvermi majú veľkú smokvu. A možno ste ju i videli, na nej rastú prvé figy v
         celom okolí. Chýrna smokva! Nikdy, aby neurodila, a figy sú na nej na div. Každý rok pošle
         z nich starý Antonio po košíku podeštatovi. I vám pošle nebodaj, ak dožijeme, kým dozrejú.
         Hja, prvý frut (ovocie) — na to páni veľmi držia. Len aby sa mohli pochváliť, že jedli prvý
         hrášok alebo prvé smokvy… Môžete i komín zazrieť stadiaľto, ak vám ďaka. Poriadna família a
         volá sa do nich ,do krčmy‘; lebo krčmu držali, ale už dávno, krčmy čo nedržia. I ja ledva
         čo pamätám. Teraz im ani krčmy netreba, lebo je on sám, žena a majú túto dievku. Ona sa
         volá Mande, a je chudá a dievku má, ľaľa, ako planina. Ale to sa neraz od nevoľnej matere
         rodia také deti na div a od veľkej a tučnej kadejaké poškrobky. Tatko sa píše Dadić, on
         Antonio a dievka Jele. Lebo je ona veľmi šumná, veď ste sami videli. Veru jej škoda, ak sa
         má za daktorého z Dolčín utopiť. V celej dedine nemáš jedného čeľadníka, čo by bol súci. A
         ono ktovie, bola v Prímorí, ľahko že sa jej tam triafa dačo. Bola u strynej, lebo jej otec
         mal tam brata, ale umrel už. Ona mi rozpovedala všetko, ako statočná ženská. Vás vraj tiež
         videla. Na vapore, nebodaj.“
   </p>
   <p>
    „Ja sa nepamätám,“ pritajuje sa doktor.
   </p>
   <p>
    „Rúče mi povedala, že vás videla. Boli ste na tom istom vapore, nie div. Ale vy ste boli
         medzi veľkými a ona hádam dakde v kúte; tak ste jej nevideli…“
   </p>
   <p>
    „Dosť ľahko,“ dopúšťa i doktor.
   </p>
   <p>
    „Tak vám je to, pane!“ potvrdzuje zas Leše.
   </p>
   <p>
    „Videl-nevidel — na tom málo záleží. Tá vec nenie toľme dôležitá, ani ma veľmi
         nezaujíma,“ ubezpečuje ho doktor.
   </p>
   <p>
    Vyriekol to tónom, akoby chcel dať znať, že nejde už o veci ďalej hovoriť: a zamlčiac
         sa, pozerá pred seba akosi odhodlane. Leše naň pozrel a snáď prvý raz v živote zjavil sa mu
         v oku výraz, i tvár jeho vraví, že neverí, neverí… Tá tvrdá buková tvár sa natiahla ešte i
         k úsmevu. Sťaby chcela povedať: ,Nezáleží — ľahko povedať, nezáleží: a ja viem, i ty volíš,
         čo je kaľavné…‘
   </p>
   <p>
    Viac už nehovorili o nej, ale Leše má pravdu, keď mu neverí. Lebo doktor čo ako sa
         usiluje, nemôže sa striasť myšlienky na ňu. Ustavične mu predchodí otázka: ,Prečo sa na mňa
         zasmiala, keby ja vedel — prečo?‘ Všetko by si vedel vysvetliť, iba ten smiech mu ostal
         záhadou.
   </p>
   <p>
    No na celú udalosť dosť chytro zabudol, i na ten záhadný smiech. Najviac ak mu prišla na
         um, keď zišiel do Dolčín a mal prejsť popred dom, pred ktorým stojí vychýrený strom figový.
         Tu sa mu ešte vráti podivný obraz prímorského kostolíka a rozpomienka na to milé vzrušenie
         a pozdvihnutie, ktoré ho v ňom bolo nadišlo. Vyzerá, či ju dakde nezočí — no ani raz sa mu
         neukázala. A u nich ešte nebol — nikto tam dosiaľ neochorel.
   </p>
   <p>
    V nedeľu Smrtnú prišiel k nemu pán Zakarija Gojan, tiež z Dolčín. Je to človek vysoký,
         chudorľavý, s veľkou šedivou bradou. Doktor často chodieva k nim, lebo dom je plný detí: a
         kde je mnoho detí, tam je doktor častý hosť. Pán Zakarija je človek dobrý, starostlivý, a
         musí byť nežný: doktora unúva i pre také veci, ktoré v druhých domoch ani do povahy neberú.
         Pomyslia si: ,Čo ho budeš volať pre každú pletku! Dieťaťu budú hlísty, lebo jedlo mnoho
         fíg, alebo zuby.‘ No on nie tak. On vraví: „Ktovie, čo sa z toho môže vyliahnuť — a doktor
         je doktor.“ No bárs je uňho často, predsa sa ešte nemôže vynájsť: čie je ktoré dieťa. Pán
         Zakarija má dvoch synov ženatých a tretí je v Pole, na vojne: a malé deti majú nielen
         synovia, ale i jeho šora Domina. Tak je to tá háveď všetka pomiešaná a spojenými silami
         robia strýci a synovci štabarc po dome a nikto nevie, ktoré dieťa je otcovo, ktoré synovo…
         No otec a synovia tiež nerobia v nich rozdielu: pečujú o všetky detváky jednako. Ba ani
         stará s nevestami nemala nikdy pre deti hádky. Často sa stane, že stará pridojí jedno alebo
         druhé vnúča a nevesta zas švagra alebo švagrinú… Je to rodina teda, ktorá žije v úplnej
         rovnosti a zhode. I dom je na dosť dobrých nohách a blahobyt v ňom. Starý Zakarija už len
         najviac v poli a viniciach, synovia zas na mori, lebo majú dosť pekný trabakul (loď), sv.
         Ante.
   </p>
   <p>
    Trvalo dosť dlho, kým Zakarija prišiel k veci. Okolkuje na všetky strany, i doktor
         počúva a trpezlive čaká, čo to ide vykvitnúť a či bude musieť tadolu, do Dolčín, a či pán
         Zakarija uspokojí sa predbežne len radou, alebo medicínou takto na dištanciu. No dosť skoro
         vysvitlo, že nejde vlastne o chorobu lebo ,detváky sú chvalabohu zdravé ako žaluď‘, ale o
         druhú vec. Jeho Tomić, ako sme spomenuli, slúži pri marine. „Vy ho neznáte — neboli ste u
         nás, keď ho odobrali. Vyslúžil dva roky i kus do tretieho, čo je od Všechsvätých do dneška.
         Ešte mu zbýva pol druha roka…“
   </p>
   <p>
    „Eh, žiaľbohu, viem, služba pri marine trvá štyri roky,“ poznamenal doktor. „Ale zato je
         šuhajom lepšie, ako pri druhej branži, i plat majú lepší.“
   </p>
   <p>
    „Čo tam po plate! Plat nevytrhne ani jedného!“ hodil on rukou. „Ale toľké roky! Nie je
         div, že za ním banujeme a nadovšetko mater! Krv by vycedila, k nemu by letela, keby mala
         krídla! A i mne, rečiem úprimne, nebolo by ľúto, keby ho mohol vidieť. Lebo neviem, kedy sa
         vidíme — časy sú neisté, roky ťa pokryli — smrti sa môžeš nazdávať každý okamžik.“
   </p>
   <p>
    „Ach, preboha!“ zvolal doktor. „Kde to vy zaraz bijete!“
   </p>
   <p>
    „Eh, tak vám je, môj pane!“ zvolal on s oduševnením. „Smrti sa ja nebojím… Nuž sme sa my
         v dome uzniesli, že poprosíme vás a náčelníka, že nám ho vytiahnete na sviatky. Aspoň už na
         Veľkú noc…“
   </p>
   <p>
    „Teda to!“ zvolal doktor značne disgustovaný. „A to na aký spôsob? Aspoň aj neviem, akú
         ja mám právomoc nad c. a kr. marinou.“
   </p>
   <p>
    „Nikto, ak nie vy!“ dodal Zakarija s hlbokým presvedčením. „Napíšete svedectvo, že som
         chorý. Veď ste boli tej zimy u mňa, keď som bol polihoval… I teraz ma ešte drží kašeľ. Vy
         vypustíte svedectvo, náčelník podpíše; ja ho pošlem do Poly a v Zelený štvrtok, ak boh dá
         zdravia — môže byť náš Tomić doma.“
   </p>
   <p>
    „Hm — plán nie najhorší!“ dopúšťa doktor. No zato nemôže zdieľať oduševnenie Zakarijovo.
         Sklopil oči v trápnom nepokoji, ako vždy, keď by nedbal urobiť dakomu po vôli a keď nemôže…
         Lebo celá vec sa mu nepozdáva. ,Len nedávno čo si vydobyl doktorát, za cenu toľkých námah a
         sebazapierania, a teraz ho máš, sotva farba na ňom uschla, poškvrniť takouto brutálnou
         lžou. I to sám, dobrovoľne…‘
   </p>
   <p>
    „Ej, môj drahý pane!“ preriekol konečne, ešte vždy so sklopenými očima, „mne je to ťažko
         urobiť. Temer nemožno…“
   </p>
   <p>
    „Viem, že je ťažko, viem,“ prisviedča Zakarija. „Ale zas nenie ani nemožno. A potom, či
         je to toľká lož? Beztoho som bol chorý.“
   </p>
   <p>
    „No teraz ste zas, chvalabohu, zdravý! Mne nemožno napísať takú zjavnú nepravdu, a ešte
         sa podpísať pod ňu! Ba dať ju i druhému podpísať a udrieť pod ňu obćinskú pečať.“
   </p>
   <p>
    „Neberte to tak prísne,“ začal on s úsmevom. „Veď sa to robieva! Koľkí tak urobili
         dosiaľ!“
   </p>
   <p>
    „Ale ja by nechcel! Mne je to vonkoncom nemožné…“
   </p>
   <p>
    „Ach, čo! Vari vás kto bude dochodiť. Od nich tam najviac závisí, či ho pustia alebo
         nepustia — ja viem. No toľko aby nepovedal, že sme oň nestáli a ľutovali trochu toho
         ustávania. A nikto sa nedozvie, verte!“ A položil ruku na prsia, aby sľub znel
         slávnostnejšie.
   </p>
   <p>
    „Dolapiť ma nedolapí — to je pravda. Ale sľub, a prísaha?“ Tu sa mu už doktor odvážil
         pozrieť rovno do očí, snáď aby videl, ako pôsobila naň táto argumentácia. A doktorovi
         samému blysla pritom v hlave rozpomienka na slávnostný dej promócie, odbavený v malej
         zádušlivej izbičke Karolína,
    <sup>
     [
     <a class="footnote" href="#ftn.id2504682" name="id2504682">
      30
     </a>
     ]
    </sup>
    svetom preplnenej. Menovite rozpomína sa na ten okamih, keď po latinskom sermone
    <sup>
     [
     <a class="footnote" href="#ftn.id2504702" name="id2504702">
      31
     </a>
     ]
    </sup>
    promotora jeden z doktorandov prečítal z papiera, čo mal skrytý v cylindri,
         latinskú odpoveď, a oni spotení, skúškami vysušení kandidáti jeden za druhým zahundrali
         čosi po latinsky, položiac dva prsty na berlu univerzitnú, ktorú im nadložil pedel v
         nesmiernom červenom talári. Hneď vtedy sa mu pozdávalo, že pedel akosi nedôverčive žmurká
         očima, ba usmieva sa pochybovačne na tom sľube, akoby chcel povedať: ,Horké tam sľuby! A
         kde by sme potom brali lekárske certifikáty?‘
   </p>
   <p>
    No Zakarija nevidel nikdy pedela, ani jeho žmurkanie. On dolieha, útočí raz z jednej,
         raz z druhej strany. Napokon vyrukoval i s tým argumentom, že syn je poriadny čeľadník, ako
         ho radi majú v Pole, ako sa mať naň tešila. A hlavný dôvod: Tomić má v Dolčinách dievča,
         ktoré už dva roky nevidel. Povážte, dva roky, to nie sú dve hodiny! Ale ani tento argument
         už nemôže obmäkčiť doktora, vlastne zahnať pedela a jeho pochybovačný pohľad.
   </p>
   <p>
    „A poručeno bohu! Komu druhému, ak nie bohu!“ vzdychol už Zakarija, skladajúc zbraň. „Ja
         som proboval, čo sa dalo. Načo ešte hovoriť? Keď nemôžete, nemôžete! Poručeno bohu! A
         odpusťte, že som vás trápil!“ doložil hlasom, v ktorom zvučí žiaľ.
   </p>
   <p>
    „Chudák Zakarija!“ pomyslel si doktor, keď on odišiel. „Ani mi nevynadal!“ A trochu mu
         je i ľúto, že nepočul od neho urážlivého slova. Takto zostáva oproti nemu predsa len akosi
         dlžníkom. Vec nepohodlná, keď máš zaviazanosť a nemôžeš jej vyhovieť. Keby sa aspoň bol
         zastavil na piaci a vytúžil sa chóru starcov: aký je doktor človek bez srdca! Alebo keby sa
         bol zastavil v kaviarni a tam ho ohovoril ako svedčí… No nie. On rovnou cestou ide do
         Dolčín, tam bude plač a nariekanie. Skutočne otupno!
   </p>
   <p>
    No prišla druhá robota, druhé záujmy — doktor zabudol na Zakariju. A večer, keď pri
         líhaní zišiel mu znovu na um, potešil sa: ,Pohundrajú, potom sa uspokoja pomaličky.
         Nahliadnu sami, že žiadali odo mňa hlúposť…‘
   </p>
   <p>
    Druhé ráno po odbavení vizít sadol vo farmácii a začal čosi čítať. Ako človek, ktorý
         odtisol dennú prácu a môže si pohovieť. No vtom zas čuť na chodbe tiché, šuchotavé kroky:
         zakrádajú sa raz k tým, raz k druhým dverám.
   </p>
   <p>
    ,Aha — pacient z ktorejsi dediny!‘ domýšľa sa a čelo sa mu zberá do fercov. ,Čiže si si
         vydýchol! Hm, okúňavý patrón akýsi. Skúma, do ktorých má dverí. A to sú najhorší. Potrvá
         hodinu, kým ho odbavíš. Anamnézu
    <sup>
     [
     <a class="footnote" href="#ftn.id2579499" name="id2579499">
      32
     </a>
     ]
    </sup>
    treba z neho vyťahovať ramárom. Teraz kuká, kľúčovou dierkou, či je kto u mňa.
         Nuž vidno, chce sa zabaviť…‘
   </p>
   <p>
    Doktora ešte horšie rozčúlilo toto váhanie, toto okúňanie pacienta.
   </p>
   <p>
    Naveľa čuť klopať na dvere. Ticho, nerytmicky — vidno, klope ruka trasľavá, nervózna.
   </p>
   <p>
    „Napred!“ zvolal zvučným hlasom a knihu položil na stôl. „Zbohom, lektúra!“
   </p>
   <p>
    Do izby vkročila Jela. Oblečená je, ako ju videl v prímorskom kostolíku. Je bledá, klopí
         oči, ruky sa jej trasú. Vidno, ako sa borí s nepokojom a či rozčúlením. Tu zas skočí rumeň
         na líce a celá bytosť nevie, čo si počať v rozpakoch. Snáď sa i bojí i ostýcha, i hanbí.
   </p>
   <p>
    No ani doktor nenie v obyčajnej rovnováhe. Nevie, ako sa jej prihovoriť, ako ju
         povzbudiť. Stojí a díva sa na ňu v akomsi ustrnutí. Skoro sa mu zdá nemožným, že by to
         mohla byť ona, takto sama, nad ktorou si bol toľko hlavy nalámal.
   </p>
   <p>
    „Sadnite!“ riekol konečne hlasom, ktorému sa darmo usiluje dodať náteru kšeftového.
         „Sadnite a rozprávajte, čo nového…“
   </p>
   <p>
    Sadla na stoličku, ktorá je najbližšie k dverám, i to na samý kraj. ,Zvláštne — prišla
         sama, bez matere, alebo aspoň priateľky…‘ A necíti sa voľne, ako by sa ináč cítil. Že
         prišla sama, to ho prekáža, hamuje akosi. Nie je naučený prijímať takéto osamelé návštevy
         vo svojej farmácii. A potom i to dobrodružstvo v kostolíku! Jej pohľad výsmešný… Nevie, či
         má dať znať na sebe, že na tú záležitosť dosiaľ nezabudol. Vôbec mu je nevoľno, sťa mu bolo
         vtedy, keď mal zasadnúť za stôl pred skúškovú komisiu.
   </p>
   <p>
    Ona zbadala nebodaj, ako sa on, chudák, topí v rozpakoch. Jej to dodalo odvahy,
         odhodlanosti a pevnoty. Svoje veľké oko obrátila k nemu s pohľadom vážnym a úprimným. Nenie
         to už dievčina hapkajúca sem a tam, ale ženská, ktorá vie, čo robí, a nepotrebuje sa báť,
         že prišla bez sprievodkyne do jeho farmácie. Jej bytosť stojí vysoko nad každou hanou a
         podozrením…
   </p>
   <p>
    „Ja som prišla sama, bez mamy,“ začala ona hlasom pevným, nepredpojate, akoby boli starí
         známi. „Mama ani nevie, kde som ja išla.“ A tu jej preletel jemný úsmev tvárou a v očiach
         sa zas zjavil ten výraz výsmešný. „Ani nepotrebuje zvedieť, lebo toto je moja záležitosť,
         prečo som prišla.“ Tu jej šľahol z očí blesk hnevu a či rozhorčenia. „Také sú raz moje
         okolnosti, nepriaznivé… Mám starosti, o ktorých druhé dievčatá vôbec nechyrujú. Vybavia to
         za ne ich rodičia. Ale čo robiť — poručeno bohu, keď je raz tak… A vy odpusťte, že som
         vpadla k vám takto nenazdajky.“ Doktor sa uklonil s úsmevom a čaká dychtive, čo to ide
         vykvitnúť z tejto záležitosti. „Ináč som ja neprišla, že by bola chorá. Nie, chvalabohu,
         druhá je vec…“
   </p>
   <p>
    Doktor sa usmial, akoby chcel povedať: ,Veď i vidno, že jesto v tebe zdravia i na
         predaj…‘
   </p>
   <p>
    „A keby i na to prišlo a ja bola chorá: museli by sme tiež odhodiť všetky predsudky a
         ohľady. A čo by prišla i sama, ja by sa nebála a vy by ste ma vari tiež neodsúdili.“
   </p>
   <p>
    „Vidíte, ani teraz nie som toľme rozhorčený nad vašou odvahou a či dôverou,“ odpovedá
         doktor. „Naopak, taká dôvera ma neobyčajne teší a pozdvihuje,“ dodáva úprimným hlasom a
         ešte netrpezlive čaká, čo to bude po tomto úvode.
   </p>
   <p>
    „To máte pravdu. Mám vo vás dôveru neohraničenú!“ zvolala tónom teplým. „Viem, že ste
         človek dobrý. Že vás teší, keď môžete komu pomôcť, alebo mu aspoň uľaviť v trapiech. To vám
         nakladá i vaše vznešené povolanie — ale ja viem, i beztoho že ste dobrého srdca. Preto som
         sa i opovážila prísť k vám — s prosbou…“
   </p>
   <p>
    Hlas sa jej zachvel a zamrel na ústach, ktoré sa stiahli kŕčovite, aby z nich nevybúšilo
         fikanie. Do oka jej skočila slza a odvisla na tmavých riasach. Doktor pozerá v udivení, čo
         za neresť tlačí toto stvorenie, ináč dosť hrdinské, a núti ho plakať pred človekom temer
         vonkoncom cudzím.
   </p>
   <p>
    „Ak budem môcť, s radosťou vám poslúžim,“ ubezpečuje ju doktor.
   </p>
   <p>
    „Neviem — obávam sa… Môcť sa môže všeličo, temer všetko, kto chce… Ale všetko jedno — ja
         som istá, že mi pomôžete!“ A z jej oka šľahol naň pohľad plný istoty o úspechu. „Prišla som
         vás prosiť, aby ste vykonali Gojanovmu synovi dopust
    <sup>
     [
     <a class="footnote" href="#ftn.id2579681" name="id2579681">
      33
     </a>
     ]
    </sup>
    na veľkonočné sviatky.“
   </p>
   <p>
    A akoby jej bolo odľahlo na srdci, upokojila sa: sadla si na stoličku pohodlne a zložila
         ruky do lona. On sa díva na ňu s obdivom: nevie, čo si myslieť.
   </p>
   <p>
    Konečne preriekol: „Ale túto istú prosbu odoprel som len včera jeho otcovi. Teraz ja
         neviem, ako vy…“ A tu zaviazol.
   </p>
   <p>
    „Akým to ja právom pýtam — čo mňa do jeho syna: to neviete?“ A pozerá naň zas s
         výsmechom, ako vtedy pred kostolíkom.
   </p>
   <p>
    „To vám zaraz rozpoviem. Popovi a lekárovi neslobodno zatajiť ničoho,“ dodala s úsmevom.
         „Ja i jeho syn — my…“ Tu zaviazla, bárs chcela by rozpovedať všetko, bárs sa i zastrájala,
         že nezatají ničoho. Búšila jej rumeň do tváre.
   </p>
   <p>
    Doktor sa pokochal chvíľku v jej kráse; v kúzle, ktoré na ženskú bytosť rozprestiera
         panenský stud, a potom ju sprostil nakrátko i tých rozpakov, keď riekol:
   </p>
   <p>
    „Rozumiem — vy sa ľúbite!“
   </p>
   <p>
    „Tak je!“ riekla ticho, prisvedčiac hlavou.
   </p>
   <p>
    Doktora privalil akýsi čudný pocit opustenosti… To vždy, keď vidí okolo seba šťastie a
         keď mu tým určitejšie skočí pred oči suchopár vlastného žitia. Zdá sa mu zas, že je on
         osamelý, on jediný, vylúčený zo spoločnosti, postavený na akési výnimočné miesto, osihotený
         zo všetkých strán. Zaľahla naň zas myseľ na nedostižnosť istých túžob, na nemožnosť úplného
         šťastia v tomto živote…
   </p>
   <p>
    „Uznávate teda, že mám právo zaň prosiť. Za seba vlastne,“ vytrhol ho jej mäkký hlas z
         hlbokej dumy.
   </p>
   <p>
    „Uznávam,“ odpovedá hlasom stiesneným.
   </p>
   <p>
    „Teda mi splníte prosbu!“ zvolala oživená a v očiach jej zahral úsmev takého blaha, že
         sa doktorovi zas zamračilo v duši.
   </p>
   <p>
    „Včera som bol vysvetlil starému, čo o tom myslím.“
   </p>
   <p>
    „To vy premeníte — také myšlienky škaredé. Musíte odhodiť také ohľady, ozaj malicherné.“
   </p>
   <p>
    Doktor sa diví, s akou istotou mu ona natíska svoju vôľu. ,Táto si len mnoho namýšľa!‘
         myslí si on, a zaviazal ho pocit nepríjemný: ako vždy, keď vidí, že mu chcú dať cítiť
         cudziu prevahu. ,Si krásna — to je pravda; ale ani krásou sa nedá zmôcť všetko. A menovite
         prísna povinnosť…‘ Pedel v červenom talári zase stojí pred ním a žmurká naň škodoradostne.
         No doktor ho ubezpečuje: ,Oj, neboj sa, kume, nepopustíme…‘
   </p>
   <p>
    Ona hľadí naň pozorne — tuší, čo sa v ňom odohráva. On sa zaviera pred ňou do komôrky
         povinností. No ona vie, že má kľúč i od tej komôrky. Sladká predtucha víťazstva rozohrieva
         jej bytosť a žiari jej z očí.
   </p>
   <p>
    „A či vy neľúbite?“ pýta sa ho ona.
   </p>
   <p>
    „Hm — čudná otázka!“ zvolal on so smiechom — no neodváži sa jej pozrieť do očí. A
         doložil tónom výsmešným: „Viete vari, že sme my bez srdca. Cit sme utopili v našom
         diplome…“
   </p>
   <p>
    „To neverím — to sú povedačky!“ zvolala ona. „I vy ste ľudia — prečo by ste nemali
         okúsiť, čo je najvyššieho, najmilšieho v našom živote? Jediné, čo nás pozdvihuje, blaží,
         teší — bez čoho život musí byť pustatina… V tom páde by vás ja naozaj musela ľutovať.“
   </p>
   <p>
    Doktor pokýval hlavou, akoby chcel povedať: ,To sa rozumie — takto hovoríte všetci, ja
         sa nedivím…‘
   </p>
   <p>
    „A keď nie — aspoň budete vedieť pochopiť druhých, uvážiť ich cit, mať milosrdia… Moje
         šťastie je vo vašich rukách. Ak ma odpravíte, ja budem nesmierne nešťastná…“
   </p>
   <p>
    „Ja vaše šťastie! Ako to myslíte?“ pýta sa on so záujmom. Sotva sa počala odvolávať na
         jeho veľkodušnosť, on hneď vystúpil z komôrky povinností… Nespolieha teda vo víťazstvo
         svojej krásy, ani výrečnosti: spúšťa sa na jeho veľkodušnosť. To je čosi cele iného.
   </p>
   <p>
    „Takto je to. Mňa silia za druhého, koho ja neľúbim. Dosiaľ som sa obránila — o
         fašiangoch mala byť svadba, ale odhodili, že po Veľkej noci. Keby ste ho vy vytiahli na
         sviatky z Poly, ja by mala podporu a možno spolu by sme našich skorej nakriatli. A teraz už
         viete všetko…“
   </p>
   <p>
    „Teda moja ruka má zasiahnuť do záležitostí vašej rodiny! A čo ja viem, či vám to
         poslúži k šťastiu? A ak vaši majú pravdu?“
   </p>
   <p>
    Z jej očí šľahol naň blesk hnevu a či rozhorčenia. Celá tvár sa jej zapálila a brada sa
         potrháva rozčúlením.
   </p>
   <p>
    „Moji rodičia zmýšľajú takto,“ v očiach jej zas žiari tichý úsmev, „stisni srdce —
         rozkáž mu: mlč, a ono musí mlčať… Nesmieš ľúbiť takého, kto nedorobí aspoň sto hektolitrov
         vína a dvadsať oleja. Ak je ktorý i mladý, i milý, súci, šľachetný, príčinlivý — čo to
         osoží, ak nemá svojich zemí, viníc a olív a nenie sám v dome? Ten sa nemá práva oženiť, ani
         pozrieť na poriadnu ženskú… A ich je mnoho v dome! Ako sa zmestíte toľkí? Je dom statočný,
         to je pravda, poriadny — ale čože, keď ich je v ňom vyše práva. Čo vedia oni, že ja s ním
         budem šťastná i v kolibe! Oni mi našli druhého, čo je sám, dom má veľký a srdce maličké…
         Teda i vy chcete, aby ja v tom veľkom dome zmrzla?“
   </p>
   <p>
    Doktor sa rozosmial a podotkol:
   </p>
   <p>
    „Oh, vidím ja, že sa vy nedáte. Vy sa obránite!“
   </p>
   <p>
    „I ja sa úfam — verím. Boh ma neopustí. I bez vás by mohla, ale to by bol rozbroj, možno
         roztržka. Zato by chcela na tento spôsob. A ak by nemohla dosiahnuť, za čím túžim — pôjdem
         do kláštora. Proti vôli sa nevydám.“
   </p>
   <p>
    „Do kláštora — ešte čo!“ zvolal on.
   </p>
   <p>
    „Volím sa obetovať bohu, ktorého milujem, v ktorého dúfam, než človeku, ktorého nemám za
         nič.“
   </p>
   <p>
    Doktor hľadí na ňu sústrastne. ,Hľa — i tu obeť predsudkov ľudských!‘ A prišlo mu na um
         rozjímanie v prímorskom kostolíku. ,Hľa, na akých základoch stojí takzvaný poriadok sveta.
         Koľko v ňom krivdy, prevrátenosti! Veru, veru, svet je zmotaný…‘
    <sup>
     [
     <a class="footnote" href="#ftn.id2579946" name="id2579946">
      34
     </a>
     ]
    </sup>
   </p>
   <p>
    „Išla som sa pomodliť k Matke Božej,“ pokračuje ona hlasom rozochveným. „Nech mi poradí,
         pomôže. Obkľúčili ma zo všetkých strán, u nikoho som nemohla nájsť rady a pomoci. Ona mi
         vnukla myšlienku, keď som kľačala pred ňou, aby išla k vám. Že vy ho vymôžete z vojny, kým
         neprehovoríme rodičov. Lebo keď odchodil na vojnu, vtedy ináč zmýšľali; nebránili nám.
         Potom natrafili na toho s veľkým domom a sto hektolitrami… A keď som sa prežehnala, že idem
         domov — tu odrazu vidím vás! Môžete si pomyslieť, ako mi bolo! Myslela som, že ste to nie
         vy, ale zjavenie. Celá som sa predesila! Ale keď som prišla pred kostol a videla vášho
         koňa, zaradovala som sa. Vy na tom mieste a v tom okamihu — ja som to považovala za dobré
         znamenie. Bola som istá, že ja musím zvíťaziť. Preto som sa obzrela na vás a zasmiala…
         Preto som bola istá, že vy budete veľkodušný, že ma neodpravíte.“
   </p>
   <p>
    Pedel v talári a s berlou zmizol kamsi. Dievčina ho zahnala, z jej oka svieti nádej a
         pevná viera. Porúcala všetky ohľady a škrupule. ,My potlačení musíme podporovať jeden
         druhého,‘ rozhodol sa on. ,Rozmotávať, čo svet zmotal. Čo tam preto, že na diplom padne
         machuľa?‘
   </p>
   <p>
    „Svedectvo teda napíšem, ale nech príde poň zase starý Zakarija,“ zvestuje jej on.
         „Nechcel by, aby sa povedalo, čo nemohol vykonať on, to dosiahla krásna Jele… Tomu v Pole
         závidím a vám želám, aby ste sa v ňom nikdy nesklamali. Nech bude vždy hoden vašej lásky a
         vašich obetí. Toho druhého ľutujem, ale zas nie mi ho natoľko ľúto, aby mu nehodil tohto
         polena medzi kolesá jeho šťastia… Načo sa spojil so silnými k potlačovaniu pravdy?“
   </p>
   <p>
    „Oh, ďakujem, ďakujem!“ zvolala vrúcne. „Nikdy nezabudnem, komu mám ďakovať za svoje
         šťastie!“
   </p>
   <p>
    „Oh, maličkosť!“ hodil doktor rukou. „V šťastí sa na také veci ľahko zabudne.“
   </p>
   <p>
    „Nie — nemožno! To ja nikdy nezabudnem. No — či som nepovedala zaraz, že mi pomôžete?“
   </p>
   <p>
    „Áno.“
   </p>
   <p>
    „A či banujete, že ste popustili?“
   </p>
   <p>
    „Nie — nebanujem. Ja som svoje úmysly premenil za lepšie. A naša snaha má smerovať od
         dobrého k lepšiemu…“
   </p>
   <p>
    Vydal svedectvo Zakarijovi. Aby bolo čím krikľavejšie, napísal doň, že mu žena má
         zapálenie pohrudnice. Nech bude machuľa na diplome čím nápadnejšia… Spis odišiel cez ruky
         obćiny na Polu a v Zelený štvrtok prikvitol mladý námorník v uniforme do Dolčín. V utorok
         po Veľkej noci musel sa síce zas vrátiť do Poly. No vrátil sa akiste veselo, lebo bol
         zasnúbený s krásnou Jelou…
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2505602" name="ftn.id2505602">
        22
       </a>
       ]
      </sup>
      <span class="emphasis">
       <em>
        Neretva
       </em>
      </span>
      — veľká rieka v Hercegovine v Juhoslávii
     </p>
    </div>
    <div class="footnote">
     <p>
      <sup>
       [
       <a class="para" href="#id2505736" name="ftn.id2505736">
        23
       </a>
       ]
      </sup>
      <span class="emphasis">
       <em>
        studenica
       </em>
      </span>
      (chorv.) — zimnica
     </p>
    </div>
    <div class="footnote">
     <p>
      <sup>
       [
       <a class="para" href="#id2505789" name="ftn.id2505789">
        24
       </a>
       ]
      </sup>
      <span class="emphasis">
       <em>
        Levante
       </em>
      </span>
      — tal. východná zem, t. j. všetky zeme, ktoré ležia
               na východ od Talianska v Stredozemnom mori. V užšom zmysle pobrežie Malej Ázie a
               Egypta.
     </p>
    </div>
    <div class="footnote">
     <p>
      <sup>
       [
       <a class="para" href="#id2505806" name="ftn.id2505806">
        25
       </a>
       ]
      </sup>
      <span class="emphasis">
       <em>
        Adriatik
       </em>
      </span>
      — Jadranské more
     </p>
    </div>
    <div class="footnote">
     <p>
      <sup>
       [
       <a class="para" href="#id2505826" name="ftn.id2505826">
        26
       </a>
       ]
      </sup>
      <span class="emphasis">
       <em>
        Pulja
       </em>
      </span>
      — Pola
     </p>
    </div>
    <div class="footnote">
     <p>
      <sup>
       [
       <a class="para" href="#id2505865" name="ftn.id2505865">
        27
       </a>
       ]
      </sup>
      <span class="emphasis">
       <em>
        far niente
       </em>
      </span>
      (tal.) — nečinnosť
     </p>
    </div>
    <div class="footnote">
     <p>
      <sup>
       [
       <a class="para" href="#id2578096" name="ftn.id2578096">
        28
       </a>
       ]
      </sup>
      <span class="emphasis">
       <em>
        mejdan
       </em>
      </span>
      — zápas, súboj
     </p>
    </div>
    <div class="footnote">
     <p>
      <sup>
       [
       <a class="para" href="#id2578246" name="ftn.id2578246">
        29
       </a>
       ]
      </sup>
      <span class="emphasis">
       <em>
        ,Dobre je nám i tuto byť, Mistre!‘ ozýva sa i v jeho duši výkrik Petrov,
                  ktorý bol vydal na hore, oslnený velebou Spasiteľa
       </em>
      </span>
      — narážka na text z
               Nového zákona (Matúš 17, 4)
     </p>
    </div>
    <div class="footnote">
     <p>
      <sup>
       [
       <a class="para" href="#id2504682" name="ftn.id2504682">
        30
       </a>
       ]
      </sup>
      <span class="emphasis">
       <em>
        dej promócie, odbavený v malej zádušlivej izbičke Karolína
       </em>
      </span>
      —
               Kukučín bol promovaný za doktora lekárskych vied 25. júla 1893 v Prahe. Karolínum je
               jedna z univerzitných budov v Starom Meste, vystavaná asi v XV. stor.
     </p>
    </div>
    <div class="footnote">
     <p>
      <sup>
       [
       <a class="para" href="#id2504702" name="ftn.id2504702">
        31
       </a>
       ]
      </sup>
      <span class="emphasis">
       <em>
        sermon
       </em>
      </span>
      (z lat.) — reč
     </p>
    </div>
    <div class="footnote">
     <p>
      <sup>
       [
       <a class="para" href="#id2579499" name="ftn.id2579499">
        32
       </a>
       ]
      </sup>
      <span class="emphasis">
       <em>
        anamnéza
       </em>
      </span>
      (z lat.) — vyšetrenie pacientovho života pred
               chorobou, aby sa zistila príčina choroby
     </p>
    </div>
    <div class="footnote">
     <p>
      <sup>
       [
       <a class="para" href="#id2579681" name="ftn.id2579681">
        33
       </a>
       ]
      </sup>
      <span class="emphasis">
       <em>
        dopust
       </em>
      </span>
      (chorv.) — dovolenie, dovolenka
     </p>
    </div>
    <div class="footnote">
     <p>
      <sup>
       [
       <a class="para" href="#id2579946" name="ftn.id2579946">
        34
       </a>
       ]
      </sup>
      <span class="emphasis">
       <em>
        svet je ozaj zmotaný
       </em>
      </span>
      — narážka na nadpis tretej kapitoly
               poviedky Mišo
     </p>
    </div>
   </div>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2580064">
       </a>
       3
      </h2>
     </div>
    </div>
   </div>
   <p>
   </p>
   <p>
   </p>
   <p>
    Nájdená ihlica pripomenula mu znovu túto udalosť, s ktorou už bol dávno prestal sa
         zaoberať. Ihlicu zabodol do kabáta a neodišiel chodníkom dohora, ako sľúbil Lešemu, ale
         vsadol zase do člna. Ťahá ho niečo do Dolčín — chcel by ešte dnes odovzdať ihlicu
         majiteľke. Majiteľkou musí byť tá, čo práve takú ihlicu zanechala na oltári pod obrazom
         Matky Božej v prímorskom kostolíku. Uvidí znovu krásnu dievčinu: ako vyzerá, ako sa cíti po
         vydobytom víťazstve.
   </p>
   <p>
    Na zátoku začínajú zaliehať večerné tiene. Modré tmavé nebo osivelo, akoby ho polial
         oceľou. Len od západu rozlieva sa ružové svetlo, v ktorom sa kúpajú otupné prímorské vrchy.
   </p>
   <p>
    V prístave sú pripravené lodice vyjsť do kanála. V železných košoch sú naukladané
         smoliare borovice, len ich zapáliť. Keď padne tma, rybári vyplávajú do kanála a zapália
         vatry. Ryby, omámené svetlosťou, zhrnú sa okolo lodíc a budú ich sledovať k brehu. Tam ich
         zapášu sieťami a vytiahnu do lodíc.
   </p>
   <p>
    Nábrežie je oživené, ako vždy po západe slnca. Starí sa prechádzajú, oddýchnuť si v
         chládku. Mládež sedí na piaci pod lipou. Ante Zulić hrá na harmoniku a chlapci ho
         doprevádzajú svojím mocným spevom. Dievčatá majú roboty okolo domu. Nagorjancova Šima a
         Lukre i Ružica spod kaplice vracajú sa z obecnej vody s džbermi na hlave. Ružicin štíhly
         driek ihrá pod ťažkým bremenom, myslel bys’ — hľa, ide sa zlomiť. Hlavu držia v rovnováhe,
         no voda sa predsa črpká a cedí dolu tvárou za ňadrá. Na vode v každom džbere pláva ratolesť
         olivová, akoby i tieto krásky chceli zvestovať doma, že ,vody v obecnej lokve značne
         opadli‘.
   </p>
   <p>
    Doktor vyzerá, či nezočí dakde Jelu. Prešiel popred ich dom, bárs padne trochu strán
         cesty — no dom, ako vždy, i teraz je tichý, nemý. Iba čo večerný vetrík šelestí lístím
         chýrečnej smokvy, ktorá rozkladá svoje konáre nad altánkou a schodíkmi.
   </p>
   <p>
    Konečne nahliadol, že darmo čaká — dnes večer jej už neuvidí. Vyšiel na poľnú cestu
         pomedzi záhrady, v ktorých bola kedysi zelenina. Dnes sú pusté — suchota ich vysušila. Iba
         čo holé hlúby a kočiany kapusty trčia, akoby úpejúc za vlahou.
   </p>
   <p>
    V jednej zo záhrad čosi sa pohlo — čosi tmavého, tajomného.
   </p>
   <p>
    To je starý Luka, predtým rybár chýrny, dnes starec skrčený od lámavice. V sobotu
         chodieva po domoch a pýta ,svetu subotu‘ — almužnu. Ľudia mu dajú, bárs má starý troch
         synov, všetko súcich težakov. Nuž čo prikvapne zo strany, zíde sa Lukovi na dohán. Lulu
         drží ustavične v zuboch, s ňou sa dá možno i pochovať. Vo dne vidí málo, ale na súmraku
         vidí dosť obstojne, a vtedy vychodí zo svojej chalupy.
   </p>
   <p>
    „Eh, boh vám dá!“ zvolal, poznajúc doktora, ktorý tiež tu i tu prispeje Lukovi na dohán.
         „Budem sa modliť za vás.“
   </p>
   <p>
    „Ako sa máte, starý?“
   </p>
   <p>
    „Eh, ako starý, chromý lazár. Ako sa ja môžem mať?“
   </p>
   <p>
    Dal mu svoj príspevok a ďakovaniu niet konca-kraja.
   </p>
   <p>
    „Luka, čujte — keď vidíte tuto Jelu, povedzte jej, či nestratila dačo. Ak čo stratila,
         nech sa hlási u mňa.“
   </p>
   <p>
    „Dobre, dobre. Poviem jej zaraz.“
   </p>
   <p>
    „Ale nech nikto nezvie — či rozumiete? Nepovedzte nikomu, čo som jej odkázal.“
   </p>
   <p>
    „Hehehe!“ rozosmial sa bezzubými ústami. „Neudriem azda na bubon! Rozumiem ja,
         rozumiem!“ A pokyvuje smutne hlavou. „I ja som bol mladý…“
   </p>
   <p>
    „Nie, môj Luka, vy zle rozumiete,“ protestuje doktor. „Ani zďaleka vy nerozumiete, ak sa
         čo nazdávate.“
   </p>
   <p>
    „Boh vám daj zdravia!“ zvolal Luka. „A vari vás ja dochodím! A keby čo i bolo, nebolo by
         zle.“ A keď doktor poodišiel od neho na dakoľko krokov, privolal mu ešte: „A dávajte pozor,
         aby vás nedokaličilo živo. Cesty plané, živo vypočinuté a noc tu — môže ľahko…“
   </p>
   <p>
    Leše čaká na ceste. Morica hádže hlavou — rada by umknúť a čím skôr prísť domov. Vysadol
         a hybaj zase tou istou cestou dohora. Leše ju pridržiava za ohlavu, aby neletela divoko. Z
         viníc sa ozývajú pozdravy podchvíľou — lebo vinice sú teraz oživené. Po západe slnca v
         chládku pracuje sa najlepšie. Iných zas stretávajú, čo odbavili robotu a vracajú sa domov s
         prázdnymi pumpami.
   </p>
   <p>
    „Vidíte, aká je živina!“ ozval sa Leše od Morice. „Do domu ju musíš pridŕžať. Trielila
         by, a čo by to prospelo? I tak budeme doma, chvalabohu — nie nám toľká diaľka. A keď som
         bol tejto zimy na súde, tiež som sa vybral domov takto na mrkaní. Ale južina bola, čas
         mrcha. A ona, utri brate, napred, sepkom skoro do domu. A tri hodiny je cesty, pane! Bol
         som i zdriemol — a ona vždy jednako, bez prúta. Zastala iba predo dvermi. Taká vám je
         mulica — ale nie každá, musí sa i na ňu natrafiť — ako, neprimerajúc — na ženu…“
   </p>
   <p>
    „Nuž dakedy má viac rozumu, ako človek,“ poznamenal doktor a usmial sa. Leše sa drží
         tvrdo ohlavy a nepustil by jej z ruky, a vzdor tomu chôdza mu nenie harmonická. Keby ho
         nepoťahovala Morica, dosť ľahko, že by začal zošívať cestu. Možno, musel by sa chytať i
         ohrady. Takto si vykračuje ako-tak a rozdiel je len ten, že nápadne dvíha nohy dohora.
   </p>
   <p>
    „Ej — nie tak, pane — nie!“ bráni sa Leše hlasom akýmsi spevavým. Začínajú ho nadchodiť
         záchvaty melanchólie, ako vždy, keď prekročí obyčajnú mieru. „Vy nedobre myslíte, pane, o
         mne. A ja som nie opilý ani koľko dieťa, čo sa dnes narodilo. Hlava mi je jasná, ako slnce,
         čistá…“
   </p>
   <p>
    „Lebo je osvietená.“
   </p>
   <p>
    „Ej, viem ja, kde vy bijete — viem! Ale poručeno bohu! Ak rozkážete, ja vás pekne
         odoženiem i do Zadra. Oj, že som ja opilý — ja sa o to nebojím, pane. To nie. Viem, s kým
         idem, i že treba dávať pozor.“
   </p>
   <p>
    „A často na to zabúdate,“ odpovedá doktor. „Keby ste na to mysleli, nechodili by ste po
         domoch, kde majú druhú starosť — ako napájať doktorovho momka.“
   </p>
   <p>
    Leše sa zmiatol a prvý okamih nevie, čo odpovedať. No zdá sa, šípi, čo myslí jeho gazda.
   </p>
   <p>
    „A kde som to bol, pane?“
   </p>
   <p>
    „U Lanića. Sotva som nohu vytiahol a vy dnu. Videl som sám na svoje oči. Ostatne i vy
         viete, že som videl.“
   </p>
   <p>
    „Zavolali ma, pane — uctili. Povedá, hospodár nechcel ničoho, aspoň vy, Leše, nás
         neohrdnite…“
   </p>
   <p>
    „Mne to bolo veľmi nepríjemné,“ dodal doktor. „Zahanbil som sa. Ak sa vám žiadalo piť,
         mali ste piť v kafani na môj účet, a nie po dedine vymetať sudy…“
   </p>
   <p>
    „Ej, pane — nehodno sa, verte mi, hnevať. Ešte keby to bolo víno, ako pánboh prikázal,
         ale bevanda! Ale i tá išla trochu na ocot — stislo ma v hrtane, akoby ma dávil. Neprehltol
         som dva glgy. Ani od smädu, verte mi, nehodno ju piť. Ale sa pije — tak, zo slušnosti.
         Povedali by, že si spyšnel. Ej, pane, neviete vy, aký je náš svet! Mrcha — nech pánboh
         chráni…“
   </p>
   <p>
    „Veď je dobre,“ končí doktor. „Ja som vás chcel iba upozorniť. Pre budúcnosť.“
   </p>
   <p>
    „Dobre, pane, ale opilý som nie… Od mora ste mohli pekne na Morici dohora. Nebolo sa
         treba ustávať do Dolčín. Lebo Dolčiny ja, pane, vystáť nemôžem. Svet planý — porúhajú sa
         bez poriadku. A keby kto — ale žijú len ďakovať vašej farmácii. I ženské majú byť slabé — i
         kde by: vždy len kupus, tráva, a mäsa nikdy… Ale tiež nie všetky. Popri mne prešla tá
         Dabićova. Hehehe! Dobre, dobre!“ A pokyvuje hlavou, akoby bol prišiel na veľké tajomstvo.
         „Tá z krčmy, viete, čo ste boli spolu vaporom vo Vlašskej. Prešla rúče…“
   </p>
   <p>
    „Nuž a čo ďalej,“ pýta sa doktor ľahostajným tónom. „Musela prejsť, keď ju viedla tadiaľ
         cesta!“
   </p>
   <p>
    „Prešla pekne popri mne. Ženská zdravá — uf! Líca dobre nepuknú… Vidím, na dobrom je
         koste. Spustila sa tým istým chodníkom ta kdesi na more. ,A čo tu robíte?‘ ona mne. ,Čo
         robím? Nič nerobím, vidíš, že sedím,‘ ja jej. ,Vari čakáte koho?‘ ona mne zase. ,Čida že
         čakám — vie boh i svet, koho čakám: môjho hospodára,‘ ja zase. ,A vari sú zas v dedine!‘
         ona mne. ,Budú v dedine kdesi. V Dolčinách sa vždy nájde roboty môjmu hospodárovi,‘ ja zase
         jej. ,A čo ich nečakáte v dedine?‘ ona zase. ,Eh — a taký je rozkaz a ja musím slúchať,‘ ja
         zase jej. ,A neviete, či je mnoho sveta tamdol?‘ ona zase. ,Bolo ich, ledva sa zmestili do
         člna, ale teraz nebude nikoho,‘ ja zase. ,A viete iste, že nieto tam nikoho?‘ ona zase.
         ,Choď a pozri, ak neveríš,‘ ja zase. A ona išla — ale sotva sa kúpať. Nuž ženská — diabol,
         všetko chce vedieť… ,No pozdravte hospodára,‘ hej, zdravia mi! rúče mi povedala, ,pozdravte
         ho odo mňa.‘ A čo by hovoril, keby nebolo tak? Ale ona mi zjavne povedala, aby vás
         pozdravil. ,Oj, to nie ťažko!‘ ja zase. Prečo nie, keď je vec slušná a pod spôsobom. Lebo
         dievka je kaľavná a má, pane — jej otec nájde po päťdesiat, šesťdesiat stolitrov. A ich
         troje — vieme, čo je! Koľko sa minie? Ak sa minie maličkosť a trov málo, a keď sa ukladá z
         roka na rok, naukladá sa hŕbka… A ako povedám, ona nadol, a nevymodlil bys’ dva otčenáše a
         vy tu. Hehehe! Dobre, dobre!“ pokyvuje hlavou. „Pozdraviť nenie ťažko, to je vec statočná,
         kedykoľvek, vo dne v noci…“
   </p>
   <p>
    Lešemu, ako vidno, jazyk sa rozviazal poriadne. Doktorovi neprekáža jeho bľabotanie ani
         najmenej. Veselý mier, vyššia spokojnosť akási zaujala mu dušu. To výplyv samoty, ticha
         večerného a dobrého zdravia. Nežiada si nič, iba aby takto ostalo naveky… Netúži za hlukom
         mesta, za bojom o bytie — nie, nech si drží svet svoj hluk i šum, i radovánky i svoje
         borby. On mu ich žičí od srdca. Nech sa v nich brodí, nech sa v nich utápa, keď sa mu tak
         ráči… Nech vrie, nech sa hniezdi, hmyrie a prtí, tam za touto veľkou vodou a za tými vrchmi
         — nech si to tam lichotí, podlieza jedno druhému, nech sa kole a nenávidí… Len tu na tomto
         malom fľaku nech ostane vždy takto — mier a ticho. Nech dýše mierom a tíšinou toto more i
         táto dobrotivá matka zem…
   </p>
   <p>
    Kanál sa pokryl riedkym závojom šera. Cezeň sa vidia v neurčitých obrysoch tiché brehy
         proťajšieho Prímoria. Do úvalov a dolín vťahuje sa tma, ukradomky, sťa zlodej. Iba na vrchu
         Planiny trvá zážeh ružový, odrážajúc sa ostro od nočnej oblohy, kde počínajú trblietať prvé
         hviezdy. Planina sa akoby zblížila, zdá sa, že ju môžeš dosiahnuť. Na jej bokoch zažali sa
         pastierske ohne, trblietavé sťa hviezdy. Z tamtej strany, kdesi od úboče, ozýva sa pieseň,
         mäkká a nekonečne dlhá — jej zvuky padajú smutné, osamelé do hluchej tíšiny večera. I mesto
         na návrší vnoruje sa do tmy, hlbšie a hlbšie, nevidíš z neho len roztečenú úbeľ obielených
         krovov. Z otvorených dverí zasvieti svetlo na ohnisku, z daktorého obloka zasliepňa
         svetielko olejového kahanca. Z dedín akoby na dohovor zaznievajú zvony, ich zvuky sa
         miešajú a široko rozlievajú poľom. Kde sa kto trafí, odokryje hlavu a modlí sa pozdrav
         Panny. Plné zvuky zvonov a šepot modlitby akoby šumel v povetrí a vystupoval do výšin a
         pred trón Najvyššieho šla vonná obeť zápalná. I Leše prestal bľabotať, zosňal čiapku a
         prežehnajúc sa šepoce: „Zdrava Maria…“
   </p>
   <p>
    ,Či je toto divné, zvláštne!‘ myslí si doktor. Zdá sa mu, že tento okamih už bol prežil
         kedysi a nevie sa rozpamätať kedy, a zase mu je v ňom všetko nové, nepretržité, záhadné…
         Zdá sa mu, že je samotný, že letí ako malý prášok nekonečným vesmírom. Sám a sám — niet
         ničoho, čo ho pridržiava, hamuje, čo ho viaže, alebo priťahuje. Vznáša sa vysoko v
         záhadných sférach a toto dolu zdá sa byť tak ďaleké, ponorené v mrákote. Voľnosť ho ovieva
         svojou mäkkou peruťou, voľnosť na všetky strany, široká, neohraničená. Až mu je úzko na
         srdci od nej.
   </p>
   <p>
    Tu zas po hlave úder. Mulica tiež neupustí od obyčaje chodiť popri múre. Borový konár
         zasiahol ho znovu po tvári, zmietol mu klobúk a vystrel z očí sviatočnú dumu.
   </p>
   <p>
    Leše rovno zo ,zdrava‘ vpadol do druhej melódie: „Dám ja tebe — čo ty tam…,“ Púšťa
         ohlavu a ide za pánovým klobúkom. Moricu drží doktor za ohlavu, lebo by zas odbehla. A keď
         prijal klobúk pripučený, pustil ohlavu a udrel päsťami o bok mulice. Tá pobehla a Leše
         ostal ďaleko za nimi, dvíhajúc dovysoka oťažené nohy a šomrajúc na prevrátenosť svetskú, že
         nemôžeš rozkazovať ani hlúpej Morici…
   </p>
   <p>
    Morica sa bojí akiste, že jej pán zreže rováš, ak ju dohoní; možno ju priťahuje i dom —
         lebo sa poberá rezkým behom, hojdajúc doktora. Kde je rovnejšie, dá sa i do galopu,
         nemotorného, ťažkého. Prebehuje popri ľuďoch, ktorí sa poberajú v skupinách z viníc a
         ustupujú na stranu. Prešla i popri prvom dome, najspodnejšom, Mićeho Dudanca, kde na kameni
         sedí Dore Mićina s Tadem Sokićom v dôvernom rozhovore. Starý Sokić stavia už dom svojmu
         Tademu zo solídnych kvádrov, zrub je bezmála hotový a teraz sa donášajú tľapky, z ktorých
         sa má vystaviť krov. Rohy a laty sú na hŕbe — len ich postaviť na zrub a zviazať tuho, aby
         neuľahli pod ťarchou kamenných tľapiek. Keď sa krov vybieli, dvor oboženie ohradou, mladý
         Tade môže do domu doviesť mladú ženu. To bude po oberačke, keď sa predá víno. Podlaha bude
         síce hrbolatá, budú v nej i hroble, nebude vybitá hlinou, ani dláždená — dosky na podlahu
         rastú ešte kdesi v Ogulinských horách — ale preto nič, ako ani preto, že bude v izbe bura
         previevať. Pomaličky, behom rokov možno, spraví sa i povala i podlaha, snáď i obloky —
         nateraz zbavia i drevené okenice. Nuž nieto tu veľkých výpočtov, ani zabezpečenia, a predsa
         Tade i Dora hľadia s dôverou budúcnosti v ústrety. Tak málo sa vyhľadáva k šťastiu — trochu
         odvahy, trochu dôvery a lásky — a toho všetkého u nich nadostač…
   </p>
   <p>
    Na piaci sú zažaté lampy. Pod ňou už nestojí chór starcov. Oni večerali pred Ave Mária,
    <sup>
     [
     <a class="footnote" href="#ftn.id2580616" name="id2580616">
      35
     </a>
     ]
    </sup>
    pomodlili sa a už spia, aby sa prebudili na svitaní. Tu stoja chlapi, ktorí sa
         povracali z poľa a teraz sa ešte zhovárajú. Jednému z nich odovzdal vyparenú Moricu, nech
         ju zavedie k Lešemu, a on s tanistrou vošiel do pustého domu, v ktorom dudnejú jeho kroky
         otupno…
   </p>
   <p>
    Druhý deň pred obedom prišla Dabićova dcéra zas do farmácie. I zase sama, ako kedysi.
         Veľký rozdiel medzi vtedy a teraz, a poznať ho i v jej držaní. Dnes prišla k nemu ako ku
         známemu, ba k priateľovi.
   </p>
   <p>
    Krásna je, ako bola vtedy, jej tvár i oko žiari spokojnosťou. Svetlý letný živôtik tuho
         sa odráža od žúžoľa jej vlasov.
   </p>
   <p>
    „Bola som v sklepe čosi kúpiť — tak som sa ohlásila,“ začala ona s úsmevom. „Ale i tak
         by bola prišla — starý Luka mi čosi povedal, že ste ma včera večer hľadali. Iba že som si z
         jeho rečí nevedela čo vybrať. Natáral mi mnoho hlúpostí.“
   </p>
   <p>
    Doktor sa usmial tiež. Zišlo mu na um, v čom ho potváral Luka. Nebodaj i s ňou hovoril v
         tom istom zmysle.
   </p>
   <p>
    „Povedzte mi, či ste nestratili dačo po tieto dni,“ začal doktor.
   </p>
   <p>
    „Ja neviem,“ odpovedá ona zarazená.
   </p>
   <p>
    „Napríklad, kde sa kúpavate.“
   </p>
   <p>
    „Á,“ zvolala naradovaná. „I včera večer bola som ju hľadať — moju ihlicu. Každý deň som
         chodila, ale vždy na svitaní, alebo na mrkaní. Vo dne je mnoho sveta a nemohla som ísť.“
   </p>
   <p>
    Doktor jej ju odovzdal. Ona sa zadívala na ňu, pokývala hlavou i zatkla do blúzy.
   </p>
   <p>
    „A teraz mi povedzte, ako ste sa dozvedeli, že je moja!“
   </p>
   <p>
    „Uhádnite,“ smeje sa on.
   </p>
   <p>
    „A ako? Ja neuhádnem…“
   </p>
   <p>
    „Nuž poviem vám. Takúto ihlicu som videl pod obrazom Matky Božej v jednom kostolíku.“
   </p>
   <p>
    „Či i to viete!“ zvolala a začervenala sa. „No,“ dodala vážne, „tú som darmo
         neobetavala. A dosť som pre ňu vystála! Mať ju vystíhala odo mňa a ja vždy, že som ju
         stratila. A nech by sa stratila i táto — pomyslite, čo by bolo. Zato som chodila toľko ráz
         a nemala pokoja. A teraz,“ dodala s úsmevom, pozrúc naň pohľadom vďačným: „Predsa len ja
         mám pri vás šťastie. Vy ste ma vtedy vytrhli zo súženia a teraz mi zas usporili toľko
         nepríjemností…“
   </p>
   <p>
    „A čo vám píše Tomić? Možno, bude už písať rovno vám.“
   </p>
   <p>
    „Má sa dobre — spokojný je, ako ja,“ odpovedá ona.
   </p>
   <p>
    „A čo robí?“
   </p>
   <p>
    „Má čo robiť — v službe je…“
   </p>
   <p>
    „Ale čo mu je hlavnejšie od služby!“
   </p>
   <p>
    Ona v neporozumení pozerá naň a čaká.
   </p>
   <p>
    „Číta mesiace, nebodaj,“ odpovedá doktor so smiechom. „Onedlho začne čítať týždne a
         potom dni…“
   </p>
   <p>
    „Oh, ktovie,“ usmieva sa ona. „Možno si toľme hlavu nerozbíja, ako myslíte.“ A dodala
         vážne s ľahkým povzdychom: „Oni ľahšie znášajú a netrápia sa ako my, ženské. I láska u nich
         skoro bledne. Ktovie, či by on bol chcel vystáť za mňa to, čo som ja vystála!“
   </p>
   <p>
    „Ja myslím, že áno, a možno viac. A potom, čo sú to za utrpenia, keď si istý, že za nimi
         ti kynie šťastie? Čo ostane po nich? Len rozpomienky, z ktorých sa pomaličky vytratí blen a
         zostane všetko sladké a veselé.“
   </p>
   <p>
    „To je pravda,“ prisviedča ona. „I teraz sú mi milé.“
   </p>
   <p>
    „Len či budem mať v nich i ja trochu miesta!“ zvolal doktor.
   </p>
   <p>
    „Vy máte hlavné miesto, hneď za ním.“ A pristúpiac k dverám a pootvoriac ich, dodala s
         úsmevom: „Budem sa modliť za vás i vaše šťastie…“
   </p>
   <p>
    A doktor ostal už zas sám v svojej farmácii. V ňom ostala len svetlosť, čo rozosiala jej
         prítomnosť a on sa pýta: „Za moje šťastie! A čo je to šťastie?“ Otázku predložil nemým
         múrom a tie mu odpovedajú nemým tichom.
   </p>
   <p>
    *
   </p>
   <p>
    Asi o týždeň zas išiel doktor do Dolčín. Bolo to okolo piatej ráno, keď je duch bystrý a
         nedá sa zaujať snením. Leše poháňa Moricu a doktor hneď od mesta ustavične si pripomína:
         ,Pozor na konár!‘ Keď prešli popri sv. Antem, každú chvíľu očakáva, kedy sa zjaví konár,
         prevesený ponad cestu. I hľa, bor je tu, v múre usadený, rozložitý, hrdý, že netrpí pod
         sebou ani len štipky trávy. Iba čo — haluz nie je prevesená — odťatá je a na ranu slzí
         smola a cedí sa v krištáľových kvapkách dolu rapavou kôrou.
   </p>
   <p>
    „Čo je toto Leše?“ pýta sa doktor udivený.
   </p>
   <p>
    „Nič, pane,“ odpovedá on. „Zavadzal, bolo ho treba odťať. Ale to by mala obćina, mohla
         rozkázať hájnikovi alebo lugárovi.
    <sup>
     [
     <a class="footnote" href="#ftn.id2580842" name="id2580842">
      36
     </a>
     ]
    </sup>
    Ale čo — obćina vie vystíhať, čo jej ide — ale toto, už sa nestará, lebo ju
         nepečie. Ona si sedí za stolíkom a ty, težak, ozri sa sem, čo si počneš. Veru tak, pane, ja
         nikomu ani slova, keď vás to šiblo, hneď v tú noc ja išiel a odťal haluz. Bola by vás,
         uchovajbože, ešte zabila. Nebudem sa ja nikoho radiť. A vy ešte, že som bol opitý — a
         nebolo ani toľko, čo by vtáča v zobáku…“
   </p>
   <p>
    „Ale vy ste okaličili bor! A bol pekný…“
   </p>
   <p>
    „A lepšie okaličiť jeho, ako by mal okaličiť vás. Ja aspoň som si tak rozvážil, pane.“
   </p>
   <p>
    „Pekne od vás,“ uznáva doktor. „Ale zato ja i teraz držím, že ste si uhli boli,
         trošičku, pravda, málo, ale predsa…“
   </p>
   <p>
    „A poručeno bohu, pane,“ vzdychol si Leše. „Príležitosť bola taká, že si sa nemohol
         vytiahnuť. Ale nebolo nič zlomyseľne, alebo na škodu. Došli sme zdraví, chvalabohu — a
         nikto nás nedoniesol domov.“
   </p>
   <p>
    „Veď je nič — ja uznávam, že ste vy najchýrnejší momak…“
   </p>
   <p>
    „A poručeno bohu, pane.“
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2580616" name="ftn.id2580616">
        35
       </a>
       ]
      </sup>
      <span class="emphasis">
       <em>
        Ave Maria
       </em>
      </span>
      (lat.) — Zdravas Mária; ranné, večerné
               zvonenie
     </p>
    </div>
    <div class="footnote">
     <p>
      <sup>
       [
       <a class="para" href="#id2580842" name="ftn.id2580842">
        36
       </a>
       ]
      </sup>
      <span class="emphasis">
       <em>
        lugár
       </em>
      </span>
      (chorv.) — hájnik
     </p>
    </div>
   </div>
  </div>
 </body>
</html>
