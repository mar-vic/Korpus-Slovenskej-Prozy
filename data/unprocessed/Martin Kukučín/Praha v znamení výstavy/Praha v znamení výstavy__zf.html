<html>
 <body>
  <div>
   <div class="titlepage">
    <div>
     <div>
      <h2 class="title">
       <a name="id2537253">
       </a>
       Praha v znamení výstavy
      </h2>
     </div>
    </div>
   </div>
   <p>
   </p>
   <p>
   </p>
   <p>
    Prvého mája! Robotnícke červené kravaty, široké klobúky a haveloky — vôbec všetko, čo
      súvisí s manifestáciami robotníckymi…
    <sup>
     [
     <a class="footnote" href="#ftn.id2517122" name="id2517122">
      1
     </a>
     ]
    </sup>
    Je to všade rovnako s tými tábormi robotníckymi, každé mesto ich bude mať, daktoré
      i viac, polícia aspoň bude môcť povedať: „Nie som tu darmo…“
   </p>
   <p>
    To nemá pre Prahu žiadneho významu, ba ani nie „veľký koncert“, toho dňa o štvrtej ráno v
      „Kráľovskej obore“ držaný,
    <sup>
     [
     <a class="footnote" href="#ftn.id2517160" name="id2517160">
      2
     </a>
     ]
    </sup>
    na ktorý popredku tešilo sa všetko, čo rado vstáva na svitaní, ešte prvej, ako
      začnú štebotať lastovičky, ktorých je tu toho roku veľmi, veľmi málo. Zaviazli kdesi, alebo
      pomrzli, kým preleteli ponad Alpy.
   </p>
   <p>
    Praha obracia inam pozornosť. Tým dňom vstupuje do znamenia výstavy.
    <sup>
     [
     <a class="footnote" href="#ftn.id2522921" name="id2522921">
      3
     </a>
     ]
    </sup>
   </p>
   <p>
    Ani nečuješ hovor o inom ako o nej. Všetko, čo sa robí, čo sa myslí — všetko je „pro
      výstavu“. Už vonkajšok, ako sa mesto navonok ukazuje, svedčí, že tu strojí sa čosi
      neobyčajného. Všetko, čo by na oči nemilo mohlo pôsobiť, odpratáva sa a zas vynakladá všetok
      zreteľ, aby mesto vyzeralo ozaj sviatočne, keď príde ten deň.
   </p>
   <p>
    Celé ulice sa predláždili, zvlášte tie, kde bude väčšia premávka a obchod. A to veru
      nebude nikomu na škodu. Parky sa zriaďujú, okrašľujú. Že tak pozde, toho je tá príčina, že i
      tu panovali veľmi plané časy a len po tieto dni sa akosi vyjasnilo i to ktovie, či nadlho.
   </p>
   <p>
    Veľkolepé múzeum je už hotové
    <sup>
     [
     <a class="footnote" href="#ftn.id2522971" name="id2522971">
      4
     </a>
     ]
    </sup>
    i zdnuky i zvonku. Nič neruší dojem, aký vyvoláva v každom pozorovateľovi pohľad
      na túto krásnu, nádhernú stavbu. Pred ňou na mnohých podstavcoch je socha Čechie a po stranách
      Morava a Sliezsko. Spod Čechie poleje sa mocný prúd vody z tlamy levovej a bude padať do
      bazénov, pod ním sa rozkladajúcich. Kto vystúpi až hore k vchodu do múzea, má pred sebou ako
      na dlani námestie Václavské, ktoré končí sa Priekopami a kedysi bude až po samú Vltavu
      predĺžené, čo mnohí netrpezlivo už čakajú. No i takto, zvlášte večer je to pohľad zriedkavý.
      Nekonečné rady plynových lámp zaplavujú svetlom toto najpriestrannejšie námestie. Okolo múzea
      bude zariadený pekný park a hriadky s kvietím a krovinami. Pätnásteho mája i múzeum bude
      oddané svojmu určeniu, spolu i nová akadémia vied a umení bude otvorená. Urobí to menom jeho
      jasnosti arciknieža Karol Ludvik, ktorý k tomu účelu dostaví sa do Prahy.
    <sup>
     [
     <a class="footnote" href="#ftn.id2523023" name="id2523023">
      5
     </a>
     ]
    </sup>
   </p>
   <p>
    Veru mnohá vec bola by sa ešte odložila, keby nie výstava. Už v tom je ona veľmi osožná,
      mestu a celej krajine. Niektorí nedbanlivejší majitelia domov musia svoje domy okľudiť ak nie
      podobrotky, tak pozlotky, to jest, na ich útraty prevedie to magistrát. Kamenný most Karlov,
      ktorý vlani povodeň zrútila,
    <sup>
     [
     <a class="footnote" href="#ftn.id2523085" name="id2523085">
      6
     </a>
     ]
    </sup>
    nemohol byť ešte napravený, ale je dočasne tak zreparovaný, že premávka po ňom už
      od troch mesiacov trvá. Medzi piliermi zachovanými je drevený most na vysokých pilieroch — ten
      potrvá do tých čias, kým Karlov most, pomník českej slávy nebude definitívne napravený.
   </p>
   <p>
    Pretože výstava bude v Kráľovskej obore, teda asi pol hodiny od mesta, prichodilo pomýšľať
      na to, aby premávka medzi mestom a výstavou bola bystrá, pohodlná a lacná. Pražská tramvaj už
      predtým ta viedla, ale tento podnik už preto je nepopulárny, že je v rukách cudzích kapitalistov.
    <sup>
     [
     <a class="footnote" href="#ftn.id2523124" name="id2523124">
      7
     </a>
     ]
    </sup>
    Táto akciová spoločnosť má ten účel, aby hodne nacicala pražských peňazí a
      odslúžila sa za to Pražanom — nemeckými úradníkmi. Niet týždňa, aby v novinách nečítali sme
      žaloby, ponosy, pokyny, rady — ale správa slávnej tramvaje má kožu ako elefant. Nie div, že
      mesto muselo urobiť, čo sa urobiť ešte dá: zariadiť lanovú dráhu od mosta Eliškinho na Letnú.
    <sup>
     [
     <a class="footnote" href="#ftn.id2523152" name="id2523152">
      8
     </a>
     ]
    </sup>
    Bude do výstavy tiež hotová. A pretože na tomto moste bude až veľmi živo, peší,
      kočiare, tramvaje atď., mesto dalo povyše neho vystaviť druhý most pontónový, ktorý je už
      skoro hotový a iste dobré služby bude konať, keď bude nával veľký. Pán František Křižík zase
      zavedie elektrickú dráhu z Letnej, tam kde lanová bude sa končiť až k výstavisku.
    <sup>
     [
     <a class="footnote" href="#ftn.id2523175" name="id2523175">
      9
     </a>
     ]
    </sup>
   </p>
   <p>
    Klub českých turistov stavia zas na Petříne „rozhlednu“.
    <sup>
     [
     <a class="footnote" href="#ftn.id2523198" name="id2523198">
      10
     </a>
     ]
    </sup>
    Má to byť vysoká veža, z ktorej otvorí sa ďaleký výhľad až po Krkonoše. Vstupné
      bude malé, prístup k nej pohodlný a lacný — dá sa očakávať, že klub zle nepochodí, ale nejeden
      hosť nebude ľutovať tejto cesty, aby mohol si obzrieť i okolie Prahy, ktoré je veľmi krásne.
   </p>
   <p>
    *
   </p>
   <p>
    Praha vynasnaží sa, aby cudzím hosťom nebolo clivo. Hry v Národnom divadle budú trvať cez
      celú sezónu. Riaditeľ Šubert vybral už kusy, ktoré dosiaľ dávali sa v divadle s najlepším
      úspechom a zostavil z nich repertoár,
    <sup>
     [
     <a class="footnote" href="#ftn.id2523236" name="id2523236">
      11
     </a>
     ]
    </sup>
    s ktorým hostia môžu byť spokojní. Opery, drámy, veselohry i balety budú sa
      zamieňať a priťahovať nových a nových návštevníkov. Umelci od divadla nebudú mať toho roku už
      vakácií. Malú vynáhradu mali cez Veľkú noc, keď trvali vakácie tuším celý týždeň. Väčšia
      vynáhrada bude od obecenstva, ktoré ich iste bude odmeňovať potleskom. Pretože Pražania tieto
      hry už videli a nechceli by cez výstavu bez divadla ostať, tomu odpomohli dedičia direktora
      Švandu ze Semčíc,
    <sup>
     [
     <a class="footnote" href="#ftn.id2523321" name="id2523321">
      12
     </a>
     ]
    </sup>
    vystaviac na Smíchovskom nábreží dočasnú scénu. Tam bude hrávať spoločnosť tohože
      Švandu, veľmi dobre známa. Cez zimu hráva v Národnom divadle v Brne. Na Kráľovských
      Vinohradoch je tiež letné divadlo, kde spoločnosť Pištěkova ako indy, tak i teraz bude hrávať.
    <sup>
     [
     <a class="footnote" href="#ftn.id2523368" name="id2523368">
      13
     </a>
     ]
    </sup>
   </p>
   <p>
    Čo prídu Nemci, tí pôjdu navštíviť staré a zostarené Landestheater
    <sup>
     [
     <a class="footnote" href="#ftn.id2523395" name="id2523395">
      14
     </a>
     ]
    </sup>
    na Ovocnom trhu. No ani budova, ani hry v nej ich nepozdvihnú. Urobí to dojem
      provinciálneho divadla. Okrem toho majú Nemci neďaleko spomenutého Múzea Neues deutsches Theater,
    <sup>
     [
     <a class="footnote" href="#ftn.id2523412" name="id2523412">
      15
     </a>
     ]
    </sup>
    nedávno vystavené. Zvonku a zďaleka ešte sa ta reprezentuje, hoci je veľmi
      rozčľapnuté, ako tučný a nízky žid — no zblízka vidno, že je to talminádhera.
    <sup>
     [
     <a class="footnote" href="#ftn.id2523436" name="id2523436">
      16
     </a>
     ]
    </sup>
    Tie sochy tamhore také, akoby ich bol remeselník napochytre vydlabal,
      nezodpovedajú, áno protivia sa štýlu. I dnuka vidíš, že čo sa ligoce, to nie je zlato, ale iba
      aurum mosaicum.
    <sup>
     [
     <a class="footnote" href="#ftn.id2523457" name="id2523457">
      17
     </a>
     ]
    </sup>
    Nuž vyzerá to ako tá nemecká nafúkanosť tu v Prahe — prizri sa jej, vidíš, aké je
      to smiešno…
   </p>
   <p>
    Bude mnoho ľudí, čo nemilujú divadlá, menovite keď reči nerozumejú. Tí pôjdu do Karlína do
      Theatre Varieté — je to čosi také, ako inde Orfeum. Bude cez celú sezónu pracovať.
   </p>
   <p>
    A ešte o Národnom divadle. Práve pred ním stavajú dva kandelábre, vysoké a nádherné. Budú
      do výstavy dohotovené. Tu hneď vidíš, že čo Čech raz postaví, to je i trvácno, i nádherné, keď
      raz chce ukázať, že dačo zmôže a vládze.
   </p>
   <p>
    *
   </p>
   <p>
    V kupectve, v remesle, vo všetkom badať, že krajina chystá sa k výstave. Mnoho a mnoho
      nových sklepov zjavilo sa a čo deň nové povstávajú. Noví ľudia snažia sa vykoristiť príhodný
      čas k započatiu kupectva. Zase staré firmy sa ponovujú. Mnohé jedálne, o ktorých si myslel, že
      nesmú byť vybielené a trochu priestrannejšie a vyššie — to všetko zväčšuje sa a rozpína. Len
      kde berie sa miesto v tých starých, sto a storočných domoch! Iní zakladajú záhrady, menovite
      pivovarčí, iní zas okrašľujú, kde-čo môžu. A všade ukazuje sa radosť, ako keď dakto čaká hostí
      a riadi, aby im bolo milo a dobre. To všetko je veľká výhoda nielen hosťom, ale i Pražanom.
      Lebo starousadlý Pražan je zvláštne stvorenie. Má podelený čas a toho sa drží a večer je rád,
      keď môže si posedieť vo „svojom“ pivovare a pri „svojom“ stole i so „svojimi“ priateľmi. Deň
      za dňom, rok za rokom — ani hostinský, ani hosť nebadajú, že oba stučneli. Ich deti sú na
      svojom chlebe, vlasy im vypĺzli alebo statočne zošediveli, a vždy len chodia k „svojmu“ stolu.
      A tá izba i ten stôl zostáva tak, ako bola, len čím diaľ je začadenejšia. Z tohto
      konzervatizmu dá sa vysvetliť, že popri moderných, elegantných reštauráciách je celý regiment
      starodávnych, v pravom slova zmysle „pivníc“. Vlasy sa dvíhajú, slzy tečú, dych sa kráti — ale
      Pražan sedí si pri svojom poháriku a nešiel by za svet do parádnej reštaurácie. No a teraz i
      na tieto prišiel rad. Ale zato nech sa nik nebojí, že z tých starých nezostalo nič. Veru je
      dosť takých, kde Švédi popíjali v tridsaťročnej vojne
    <sup>
     [
     <a class="footnote" href="#ftn.id2523502" name="id2523502">
      18
     </a>
     ]
    </sup>
    a skoro nič sa nezmenilo, iba že svieti sa nie fakľami a smoliarmi, ale plynom. To
      je výdobytok novej doby.
   </p>
   <p>
    O byty bola by bývala núdza. Tunajšie hotely neboli by vydržali stisk, aký panúva pri
      výstavách. Preto staré rozšírili sa, nové stavajú sa, i z privátnych bytov, hostincov,
      improvizujú sa dočasné kvartiele. Nikto nemusí sa báť, že by musel dľa starého dobrého mravu
      prenocovať pod dákou bránou, alebo na moste. Budú k dispozícii boháčom parádne salóny, menším
      boháčom izby, chudobnejším kabinety a i nocľahy lacné a hromadné, ako v kasárňach. O toto
      všetko stará sa ubytovacia kancelária výstavná a okrem toho je tu inštitút na zaopatrovanie
      bytov Oiketerion.
   </p>
   <p>
    Hromadné návštevy, menovite hosťov z ďalejška, budú slávnostne vítané. O to stará sa
      slávnostné komité Meštianskej Besedy v Prahe.
    <sup>
     [
     <a class="footnote" href="#ftn.id2504512" name="id2504512">
      19
     </a>
     ]
    </sup>
    Iste nejeden raz bude celá Praha na nohách, privítať hosťov, ak budú interesantní,
      alebo ináč príjemní. Pražania sa v tom veľmi vyznajú. Takých vítaniek inde ľahko nevidíš, ako
      tu.
   </p>
   <p>
    *
   </p>
   <p>
    Okrem toho spolky a všetky stavy starajú sa, aby prispeli na oslavu tohto národného
      sviatku. Tak hneď týždeň po otvorení výstavy Panie a devy české oddajú nádhernú zástavu
      študentskému ústrednému spolku Slávia. Tu bude celý rad slávností. Večer predstavenie v
      Národnom divadle. Tu budú obrazy z dejín českého študenta a slávnostný prológ, spísaný od
      Elišky Krásnohorskej k tejto príležitosti. Bude historický sprievod pešo i na koňoch v
      kostýmoch starodávnych, študentských. Na Žofíne bude improvizovaná benátska noc
    <sup>
     [
     <a class="footnote" href="#ftn.id2523522" name="id2523522">
      20
     </a>
     ]
    </sup>
    s elektrickým osvetlením, lampiónmi, gondolami a spevom.
   </p>
   <p>
    Budú ďalej závody velocipedistov neďaleko výstavy v Holešoviciach. Bývali i po iné roky,
      no teraz budú ešte nádhernejšie a účasť bude veľká.
   </p>
   <p>
    Koncom júna bude Zlet všesokolský,
    <sup>
     [
     <a class="footnote" href="#ftn.id2504607" name="id2504607">
      21
     </a>
     ]
    </sup>
    to jest sokoli zo všetkých strán zídu sa a budú závodiť. Tu bude celý rad
      slávností usporiadaných sokolmi.
   </p>
   <p>
    Nuž bude všetko, čo môže človeka vábiť k ceste do Zlatej Prahy. Ona čaká hosťov zo
      všetkých strán; srdečne ich privíta menovite zo Slovenska!
   </p>
   <p>
    O výstave budúcne.
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2517122" name="ftn.id2517122">
        1
       </a>
       ]
      </sup>
      <span class="emphasis">
       <em>
        Prvého mája! Robotnícke červené kravaty, široké klobúky a haveloky — vôbec
            všetko, čo súvisí s manifestáciami robotníckymi
       </em>
      </span>
      — pražské robotníctvo
          oslavovalo prvý máj od roku 1890, ako to opísal významný český spisovateľ Jan Neruda (1834
          — 1891) vo fejtóne Máj 1890. Prvomájové slávnosti sa niesli v duchu demonštrácie proti
          vzrastajúcemu útlaku veľkého kapitálu a proti zlému sociálnemu postaveniu robotníctva.
          Mnohí účastníci manifestácie mali „socialistický“ predtým „slovanský“ klobúk (pozri str.
          114) a široký plášť s dlhým golierom bez rukávov (havelok z angl.).
     </p>
    </div>
    <div class="footnote">
     <p>
      <sup>
       [
       <a class="para" href="#id2517160" name="ftn.id2517160">
        2
       </a>
       ]
      </sup>
      <span class="emphasis">
       <em>
        „veliký koncert“ toho dňa o štvrtej ráno v „Kráľovskej obore“
            držaný
       </em>
      </span>
      — výstavné koncerty usporiadal 16. mája 1891 i po ďalšie dni výstavy
          český spevácky spolok Hlahol v Prahe.
     </p>
    </div>
    <div class="footnote">
     <p>
      <sup>
       [
       <a class="para" href="#id2522921" name="ftn.id2522921">
        3
       </a>
       ]
      </sup>
      <span class="emphasis">
       <em>
        Tým dňom vstupuje do znamenia výstavy
       </em>
      </span>
      — Všeobecná krajinská
          výstava na oslavu jubilea prvej priemyselnej výstavy z roku 1791, ktorá bola usporiadaná z
          príležitosti korunovácie Leopolda II. za českého kráľa, ukázala obrovský rozmach českého
          priemyslu, poľnohospodárstva i umenia. Trvala od 16. mája do 18. októbra 1891.
     </p>
    </div>
    <div class="footnote">
     <p>
      <sup>
       [
       <a class="para" href="#id2522971" name="ftn.id2522971">
        4
       </a>
       ]
      </sup>
      <span class="emphasis">
       <em>
        Veľkolepé múzeum je už hotové
       </em>
      </span>
      — dnešné Národné múzeum vybudovali
          v rokoch 1885 — 1890 stavitelia Grégr a Starck podľa plánov J. Schulza. Na budove sú
          plastiky A. Wagnera, A. Poppa, J. Mandra, B. Schnircha, Seelinga, Wurzla, Mentzela,
          Seidana a Strachovského. Pred múzeom v popredí rampy je fontána so sochou Čechie, Moravy a
          Sliezska od českého sochára Antonína Wagnera (1834 — 1895). Múzeum s bohatými zbierkami
          sprístupnili verejnosti 8. mája 1891.
     </p>
    </div>
    <div class="footnote">
     <p>
      <sup>
       [
       <a class="para" href="#id2523023" name="ftn.id2523023">
        5
       </a>
       ]
      </sup>
      <span class="emphasis">
       <em>
        socha Čechie a po stranách Morava a Sliezsko… 15. mája múzeum bude oddané
            svojmu určeniu, spolu i nová akadémia vied a umení bude otvorená. Urobí to menom jeho
            jasnosti arciknieža Karol Ludvik, ktorý k tomu účelu dostaví sa do Prahy
       </em>
      </span>
      —
          dnešné Národné múzeum odovzdali verejnosti 18. mája 1891 (pozri pozn. k str. 31); „Česká
          akademie pro vědy, slověsnost a umění“, ktorej stanovy schválili roku 1890, bola
          slávnostne otvorená 18. mája 1891 arcivojvodcom Karolom Ľudovítom (1833 — 1896), cisárovým
          bratom, ktorý slávnostne otvoril aj Jubilejnú výstavu. Na oslave prehovoril prvý prezident
          akadémie Jozef Hlávka a o stave akadémie referoval gen. tajomník prof. Fr. Studnička.
          Slávnostné prednášky predniesli profesori Durdík a Albert. Úlohou Akadémie bolo podporovať
          mravne i hmotne české snahy vedecké i umelecké vydávaním pôvodných prác, udeľovaním
          podpôr, cien a štipendií. Bola rozdelená na štyri triedy: 1) pre vedu filozofickú, štátnu,
          právnu, spoločenskú, históriu a starožitnosti; 2) pre prírodné vedy; 3) pre jazykovedu; 4)
          pre krásnu literatúru, umenie výtvarné a hudbu.
     </p>
    </div>
    <div class="footnote">
     <p>
      <sup>
       [
       <a class="para" href="#id2523085" name="ftn.id2523085">
        6
       </a>
       ]
      </sup>
      <span class="emphasis">
       <em>
        Kamenný most Karlov, ktorý vlani povodeň zrútila
       </em>
      </span>
      — Karlov most
          založený roku 1357 Karlom IV., vyzdobený sochami v 17. a 18. storočí, bol značne poškodený
          pri veľkej povodni roku 1890
     </p>
    </div>
    <div class="footnote">
     <p>
      <sup>
       [
       <a class="para" href="#id2523124" name="ftn.id2523124">
        7
       </a>
       ]
      </sup>
      <span class="emphasis">
       <em>
        Pražská tramvaj už predtým ta viedla, ale tento podnik už preto je
            nepopulárny, že je v rukách cudzích kapitalistov
       </em>
      </span>
      — prvá konská tramvaj v
          Prahe, založená roku 1878, bola v rukách belgickej akciovej spoločnosti.
     </p>
    </div>
    <div class="footnote">
     <p>
      <sup>
       [
       <a class="para" href="#id2523152" name="ftn.id2523152">
        8
       </a>
       ]
      </sup>
      <span class="emphasis">
       <em>
        zriadiť lanovú dráhu od mostu Eliškinho na Letnú
       </em>
      </span>
      — v rámci
          Jubilejnej výstavy vybudovali lanovku na Letnú
     </p>
    </div>
    <div class="footnote">
     <p>
      <sup>
       [
       <a class="para" href="#id2523175" name="ftn.id2523175">
        9
       </a>
       ]
      </sup>
      <span class="emphasis">
       <em>
        František Křižík zase zavedie elektrickú dráhu z Letnej až ku
            výstavisku
       </em>
      </span>
      — František Křižík (pozri pozn. k str. 58) vybudoval prvú pražskú
          električku od lanovky k Stromovke. Slávnostné otvorenie bolo 17. mája 1891.
     </p>
    </div>
    <div class="footnote">
     <p>
      <sup>
       [
       <a class="para" href="#id2523198" name="ftn.id2523198">
        10
       </a>
       ]
      </sup>
      <span class="emphasis">
       <em>
        Klub českých turistov stavia zas na Petříne „rozhlednu“…
       </em>
      </span>
      —
          rozhľadňa na Petříne stojí podnes
     </p>
    </div>
    <div class="footnote">
     <p>
      <sup>
       [
       <a class="para" href="#id2523236" name="ftn.id2523236">
        11
       </a>
       ]
      </sup>
      <span class="emphasis">
       <em>
        Riaditeľ Šubert vybral už kusy, ktoré dosiaľ dávali sa v divadle s najväčším
            úspechom a zostavil z nich repertoár
       </em>
      </span>
      — František Adolf Šubert (1849 — 1915),
          český dramatik, novinár a spisovateľ bol prvým riaditeľom Národného divadla v Prahe (1883
          — 1900), zaslúžil sa o jeho rozvoj umelecký i hmotný, za jeho pôsobenia sa Národné divadlo
          stalo opravdivým stánkom českého umenia. V českom duchu zostavil aj repertoár na výstavu,
          keď za 156 dní z 222 predstavení bolo 112 českých predstavení, určitý počet cudzích opier
          a iba zopár cudzích činohier. Z významných českých opier hrali napr. Libušu, Predanú
          nevestu, Dalibora, Hubičku, Tajomstvo od B. Smetanu (1824 — 1884); Dimitrija, Jakobína od
          A. Dvořáka (1841 — 1904); Pelopove pytačky, Tantalovo zmierenie od Zd. Fibicha (1850 —
          1900); Lejlu od K. Bendla (1838 — 1897); Popolušku od J. K. Rozkošného (1833 — 1913);
          Nevestu husitskú od K. Šeboru (1843 — 1903) a V studni od V. Blodka (1834 — 1874) i ruskú
          operu Eugen Onegin od P. I. Čajkovského (1841 — 1893). Z cudzích opier hrali napr. od
          nemeckých hudobných skladateľov W. A. Mozarta (1756 — 1791), Dona Juana a Čarovnú flautu,
          od R. Wagnera (1813 — 1883) Tannhäusera, od francúzskych D. Aubera (1782 — 1871) Nemá z
          Portici, od A. Thomasa (1811 — 1896) Mignon, od Ch. Gounoda (1818 — 1893) Fausta a
          Margarétu a od G. Bizeta (1838 — 1875) Carmen, taliansku operu Otello od G. Verdiho (1813
          — 1901) ap. Pravda, okrem toho hrali i „kasové“ balety, ako Excelsior (pozri pozn. k str.
          14). Na počesť návštevníkov z jednotlivých krajov hrávali predstavenia len pre hostí.
          Väčšinou boli české. Národný charakter mala aj väčšina koncertov, baletov ap.
     </p>
    </div>
    <div class="footnote">
     <p>
      <sup>
       [
       <a class="para" href="#id2523321" name="ftn.id2523321">
        12
       </a>
       ]
      </sup>
      <span class="emphasis">
       <em>
        dedičia direktora Švandu ze Semčíc; vystaviac na Smíchovskom nábreží dočasnú
            arénu… cez zimu hráva v Národnom divadle v Brne
       </em>
      </span>
      — Pavel Švanda ze Semčic
          (1825 — 1891), český režisér a dramaturg bol riaditeľom Národného divadla v Brne, r. 1866,
          keď boli divadlá zatvorené, zostavil si divadelnú spoločnosť, s ktorou cestoval po
          Čechách. R. 1871 vystavil arénu na Smíchove, roku 1881 zimné Švandovo divadlo na Smíchove
          a roku 1891 letné divadlo na Smíchove pri Kráľovskej lúke. Má veľký význam pre rozvoj
          českého divadla. Smíchovské divadlo po jeho smrti viedli jeho deti Pavel, Karel (1867 —
          1928), Mária (vydatá za Stankovského) a žena Eliška, rodená Pešková (1833 — 1895) česká
          herečka a spisovateľka.
     </p>
    </div>
    <div class="footnote">
     <p>
      <sup>
       [
       <a class="para" href="#id2523368" name="ftn.id2523368">
        13
       </a>
       ]
      </sup>
      <span class="emphasis">
       <em>
        Na Kr. Vinohradoch je tiež letné divadlo, kde spoločnosť Pištěkova… bude
            hrávať
       </em>
      </span>
      — Jan Pištek (1847 — 1907), český tenorista a divadelný riaditeľ, r.
          1877 si zriadil vlastnú divadelnú spoločnosť, r. 1877 kúpil od J. E. Kramuela arénu v
          Kravíně na Vinohradoch, potom v Brne od r. 1884 bol prvým riaditeľom dočasného Národného
          divadla. Divadlo na Vinohradoch, najprv letné, premenil r. 1892 na drevené kryté Pištěkovo
          ľudové divadlo.
     </p>
    </div>
    <div class="footnote">
     <p>
      <sup>
       [
       <a class="para" href="#id2523395" name="ftn.id2523395">
        14
       </a>
       ]
      </sup>
      <span class="emphasis">
       <em>
        Landestheater na Ovocnom trhu
       </em>
      </span>
      — neskôr Stavovské, dnes Tylovo
          divadlo
     </p>
    </div>
    <div class="footnote">
     <p>
      <sup>
       [
       <a class="para" href="#id2523412" name="ftn.id2523412">
        15
       </a>
       ]
      </sup>
      <span class="emphasis">
       <em>
        Neues deutsches Theater
       </em>
      </span>
      — Nové nemecké divadlo, dnes Smetanovo na
          ulici Vítězného února, bolo vybudované v rokoch 1886 — 1887 viedenskými architektmi
          Fellnerom a Helmerom a vyzdobené Friedlom a Menclom. V týchto miestach stávalo už od roku
          1859 drevené Novomestské divadlo.
     </p>
    </div>
    <div class="footnote">
     <p>
      <sup>
       [
       <a class="para" href="#id2523436" name="ftn.id2523436">
        16
       </a>
       ]
      </sup>
      <span class="emphasis">
       <em>
        talmi
       </em>
      </span>
      — nepravý. Obyčajne ide o ozdobné alebo umelecké predmety,
          pozlátené v ohni platovaním; talmové zlato je 90% zliatina medi a 10% zinku.
     </p>
    </div>
    <div class="footnote">
     <p>
      <sup>
       [
       <a class="para" href="#id2523457" name="ftn.id2523457">
        17
       </a>
       ]
      </sup>
      <span class="emphasis">
       <em>
        aurum mosaicum
       </em>
      </span>
      (lat.) — mozaické zlato, sírnik cíničitý, užíva sa
          na pozlacovanie
     </p>
    </div>
    <div class="footnote">
     <p>
      <sup>
       [
       <a class="para" href="#id2523502" name="ftn.id2523502">
        18
       </a>
       ]
      </sup>
      <span class="emphasis">
       <em>
        Švédi popíjali v tridsaťročnej vojne
       </em>
      </span>
      — tridsaťročná vojna (1618 —
          1648) vznikla z odporu nekatolíckej šľachty proti habsburskej moci. Jej signálom bolo
          protestantské stavovské povstanie v Čechách, ktoré vzniklo roku 1618. Po počiatočných
          úspešných bojoch Čechov proti Habsburgom boli protihabsburské šíky 8. novembra 1620 na
          Bielej Hore pri Prahe porazené, hlavní účastníci odboja popravení (21. júna 1621) a
          postupne boli vypovedaní z krajiny všetci nekatolícki duchovní a príslušníci
          privilegovaných stavov, ktorí neprestúpili na katolícke náboženstvo. Potom sa vojna
          preniesla do Nemecka (vojna falcská a dánska). Víťazstvo Habsburgovcov v dánskej vojne
          prinútilo švédskeho kráľa Gustáva Adolfa a neskoršie i francúzskeho kardinála Richelieua
          (radcu francúzskeho kráľa Ľudovíta XIV.) otvorene sa zúčastniť vo vojne proti
          Habsburgovcom (vojna švédska 1630 — 1635, vojna so Švédskom a Francúzskom 1635 — 1648). Za
          týchto vojen sa boj niekoľko ráz preniesol do českých krajín.
     </p>
    </div>
    <div class="footnote">
     <p>
      <sup>
       [
       <a class="para" href="#id2504512" name="ftn.id2504512">
        19
       </a>
       ]
      </sup>
      <span class="emphasis">
       <em>
        komité Mešťanskej Besedy
       </em>
      </span>
      — Mešťanská Beseda, založená v Prahe r.
          1845, dôležité stredisko v národnom živote českej buržoázie.
     </p>
    </div>
    <div class="footnote">
     <p>
      <sup>
       [
       <a class="para" href="#id2523522" name="ftn.id2523522">
        20
       </a>
       ]
      </sup>
      <span class="emphasis">
       <em>
        Panie a devy české oddajú nádhernú zástavu študentskému spolku Slávia. Tu
            bude celý rad slávností. Večer predstavenie v Národnom divadle. Tu budú obrazy z dejín
            českého študentstva a slávnostný prológ spísaný od Elišky Krásnohorskej k tejto
            príležitosti. Bude historický sprievod… Na Žofíne bude improvizovaná benátska
            noc
       </em>
      </span>
      — 24. mája 1891 bolo slávnostné odovzdanie zástavy Slávii (pozri str.
          170). V predvečer odovzdávania (23. mája) bolo slávnostné predstavenie v Národnom divadle
          s prívetom českej spisovateľky Elišky Krásnohorskej (1847 — 1926) a živými obrazmi podľa
          návrhu Františka Kollára, ktoré znázorňovali založenie univerzity, Kutnohorský dekrét a
          študenta, pôsobiaceho v čase osvietenstva. Po živých obrazoch hrali pre spolok Slávia
          Smetanovu Hubičku. Pri tejto príležitosti usporiadali slávnostný sprievod na Žofín, kde
          Žofia Podlipná menom Karolíny Světlej povedala prívet študentom a za Sláviu sa jej
          poďakoval JUDr. Sokol. Na Žofíne bol i slávnostný večierok.
     </p>
    </div>
    <div class="footnote">
     <p>
      <sup>
       [
       <a class="para" href="#id2504607" name="ftn.id2504607">
        21
       </a>
       ]
      </sup>
      <span class="emphasis">
       <em>
        Koncom júna bude Zlet všesokolský
       </em>
      </span>
      — česká telocvičná organizácia
          Sokol, založená v Prahe roku 1861 dr. M. Tyršom, E. Grégrom a J. Grégrom konala v rámci
          Jubilejnej výstavy svoj II. všesokolský zlet — 28., 29., a 30. júna 1891. Zúčastnilo sa ho
          6000 sokolov; ich vystúpenie v Kráľovskej obore prijali priaznivo ako prejav sily a
          statočnosti českého národa.
     </p>
    </div>
   </div>
  </div>
 </body>
</html>
