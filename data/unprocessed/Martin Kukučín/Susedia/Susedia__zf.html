<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2506866">
       </a>
       1
      </h2>
     </div>
    </div>
   </div>
   <p>
   </p>
   <p>
   </p>
   <p>
    Mestečko Rapčice má krásnu romantickú polohu. Leží po oboch brehoch neveľkého potoka,
      ktorý ťahá sa malebnou dolinou, vrúbenou vysokými vrchmi. Na jednom z nich — prázdnym
      priestorom, ktorý bučina neuspela ešte vetvami zaplniť — vidno z rínku šedú, už dopoly zrumenú
      baštu, pozostatok to starobylého hradu, ktorý za časov husitských hral poprednú rolu. Rapčice
      čo do polohy môžu sa menovať pekným mestečkom. Domy sú zväčša jednoduché, prízemné; na rínku
      jesú dva-tri výstavnejšie, poschodové, ktorých front hľadí na vysokú sochu svätého Floriána,
      patróna miest. Mesto nemá žiadnych bočných ulíc; je dlhé, dolu ním tečie potok, na jeho
      brehoch ťahá sa hustý stromorad z jelší a líp záležajúci. Mestečko hneď na prvý pohľad urobí
      priaznivý dojem na pozorovateľa.
   </p>
   <p>
    Popri soche sv. Floriána kráča s hodným balom pod pazuchou pán Juraj Javornický,
      krajčírsky majster; vlastne nádejný majster, lebo sú tomu ešte len tri mesiace, čo pracuje na
      svoju ruku. Keď navandroval a napotĺkal sa v tom širokom svete, zišlo mu na um, že už tu čas
      zriadiť si vlastný kútik, kde by s matkou-vdovou, aj snáď s rodinkou príjemne bývať mohol.
   </p>
   <p>
    Juraj Javornický pochodí z Horice, obce to asi tri štvrte hodiny od Rapčíc ležiacej.
      Premávka medzi Rapčicami a Horicou deje sa výlučne chodníčkom, ktorý ťahá sa úzkym prielazom.
      Sama Horica leží v dosť priestrannej kotline. Tu bol Jurkov otec mlynárom. Starý Filip
      Javornický chcel syna svojho niečomu vyššiemu vyučiť, preto poslal ho na krajčírstvo. Jedinou
      útechou Filipovou v tomto špatnom svete bolo to, že synak jeho o pár rokov ušije mu zo
      svetlomodrého súkna nové šaty, akých nižný mlynár, Jozef Trfotka, ani nikdy nevidel. No táto
      jediná túžba jeho, čo jak mocná, nevyplnila sa, lebo chudák nanáhlo zomrel následkom
      prestydnutia pri vytínaní ľadu.
   </p>
   <p>
    Jurko hneď po otcovej smrti vrátil sa domov. Matku, ktorá Trfotkovi musela mlyn postúpiť,
      vzal sebou do Rapčíc a tam na námestí usadil sa s ňou v úhľadnom prízemnom domčeku. Matka mu
      ho vyriadila, obielila, až jagá sa zvonku a ostatné susedné domy skoro zatieňuje. Aspoň ten,
      čo hneď vyše Jurkovho stojí, ten vysoký, poschodový; je učadený, ublatený, ako čo by ho sotva
      kedy boli mazali. Jurkov šumný domec tak sa vyníma pri ňom, ako čo by umyté, učesané a v
      bielych šatách oblečené dievčatko kráčalo popri učadenom kováčskom učňovi. Ale náš Jurko je aj
      pyšný naň, koľkokoľvek ráz popredeň prejde, zakaždým vypne prsia a vykrúti dlhé riedke fúziky.
      Domcu len jedno ešte chybí a to veľmi podráža pýchu Jurkovu: chybí mu firma. Keby bol
      krčmárom, vyvesil by viechu so stružlinami, keby bol remenárom, uzdu, klobučníkom, starý
      cylinder; len krajčír nemôže vyvesiť svoj produkt, to ešte nikde nevídať. Už bol porobil
      kroky, aby mal čím skôr nápis; rozkázal ho vyhotoviť jednému veľmi chýrnemu maliarovi firiem,
      no nedajbože ho vymodlikať od neho. Javornický šípi, že v tom má prsty starý krajčír Hrudka,
      ktorý sa bojí Jurkovej konkurencie a tupí novší svet, že zrušené sú už cechy, mohutná obrana
      starých pánov majstrov. Mladý majster náš, koľko ráz na firmu pomyslí, toľko ráz zamračí sa
      ako páv, keď oči zvezú sa mu z lesklého peria na čierne zablatené nohy.
   </p>
   <p>
    Jurko kráča popod stenu dlážkami pekne vykladanú a dočista zametenú. Pri domci niet ani
      dvora; ten je pretvorený v malú záhradku. Jurko tam našiel pažiť i prekopal, ohradil to a
      nasadil do nej všeličoho po troche. Sú tam kuchynské zeleniny, spomedzi nich hore ostrvou
      teperí sa tekvica so svojimi veľkými listami. Záhradka so svojou zeleňou a na červeno
      zafarbeným plotom pekne sa vyníma pri bielom domci. Všetci, ktorí popri ňom prejdú, chvália
      usilovnosť Jurkovu; len suseda, pani Chrenková, zahubuje:
   </p>
   <p>
    „Len nedávno prišiel a už rozkladá sa tak, ako čo by dom bol už jeho. Už by nedbal celú
      ulicu zakúpiť. Bolo mu treba na ten plot osem zlatých vydať? Neborák, radšej si mohol kúpiť
      trojnožku do kuchyne alebo zo tri stoličky, aj tak nemá človek na čo sadnúť, keď príde k
      nemu!“
   </p>
   <p>
    Chrenková, dosť mladá vdovica po úradníkovi zo soľného skladu, vychýrená je pre husi,
      ktorých vše veľký kŕdeľ vychová. Tie pásavali sa najviac po pažiti, teraz v záhradku
      pretvorenej. Stadiaľ tá rozhorčenosť.
   </p>
   <p>
    Javornický, vojdúc do izby, položil balík na stôl a nosom chytal vôňu, ktorá odchýlenými
      dverci z kuchyne prichodila. Tvár jeho vyjasnila sa, niet na nej ani stopy po nejakej
      starosti; lebo z vône vyšlabikoval, že chystá sa dobré jedlo.
   </p>
   <p>
    Dverce na kuchyni otvorili sa dokorán, nimi vchodí do izby stará, dobre chovaná matróna.
      Na jej hlave biely čepiec s veľkou čiernou mašľou. Tvár rudá, až blčí horúčosťou; vidno, že
      bola pri ohni.
   </p>
   <p>
    „Ale si už prišiel, Juríčko?“
   </p>
   <p>
    „Áno, mamička, prišiel som.“
   </p>
   <p>
    „A čo si sa tam nezabavil, nepoprechodil? Škoda ti vždy len v izbe sedieť, to nezdravo pre
      mladých ľudí. O šiestej už v robote byť a potom ani sa neprejsť!“
   </p>
   <p>
    „Sme už navyknutí na to, mamička.“
   </p>
   <p>
    „A čo si mi to doniesol, Juríčko?“ pýta sa stará, zbadajúc na stole balík.
   </p>
   <p>
    „Robotu, mamička!“
   </p>
   <p>
    Tieto dve bytosti boli veľmi divné. Matka, zabudnúc, že od tých čias, čo Jurko v košieľke
      a bosý vôkol mlyna behával, už moc vody ušlo, že jej syn od tých čias už nejednu hábu ušil,
      ešte i teraz volala ho Juríčkom. Ona i vtedy, keď jej syn bol na remesle, v mysli najviac ním
      sa zapodievala, predstavujúc si ho i po rokoch čo malého chlapčeka s bielou tvárou a bielymi
      vlasmi, akoby mu ich bol niekto múkou posypal. A toľko ráz v duchu bola vyslovila: „Juríčko
      môj!“ — že nemôže tomu názvu odvyknúť ani teraz, hoci vidí, že ten, ktorého tak volá, je už
      nie chlapček, ale vyrastený mladík. A Jurko Javornický, podľahnúc kúzlu lásky, ktorá i po
      rokoch s rovnou nežnosťou prejavovala sa mu, matku svoju volal mamičkou.
   </p>
   <p>
    Stará, utrúc niečo umúčené dlane o zásterku, rozkrútila balík a vyňala z neho ľahkú látku
      na letné šaty.
   </p>
   <p>
    „Komu to bude?“
   </p>
   <p>
    „Pánu rešpicientovi.“
   </p>
   <p>
    „Ojej, ešte čo! Už toľkých pánov máš? Ach, Juríčko, Juríčko, to je radosť! Za rešpicientom
      prídu úradníci zo soľného skladu a za nimi iní — a tak ďalej. Ale ako si ty k tomu prišiel,
      môj holub zlatý?“
   </p>
   <p>
    „Vošiel som do sklepa, tam som zastihol pána rešpicienta, práve si vyberal látku na šaty.
      Kupec nebol doma, len jeho žena. Tá, keď odstrihla látku, nevedela, koľko k nej patrí futra a
      plátna do golierov a na vrecká. Opýtala sa mňa. Ja som jej potom všetko povedal, aj gombičky
      vybral. Pán rešpicient zmeral ma očima od hlavy do päty, a môj oblek musel sa mu pozdať, lebo
      prihovoril sa mi: ,Ste vy krajčír?‘ ,Áno,‘ odpovedal som. Potom musel som mu povedať i meno,
      aj vyrozprávať, kde bývam, či som ženatý, koho mám pri sebe. Keď som všetko vyrozprával,
      rozkázal mi, aby som vzal z neho merťuk. Tak som teda prišiel k robote. Do majálesu ju musím
      vyhotoviť.“
   </p>
   <p>
    „Bože môj,“ tlieskala rukami od radosti, „pán rešpicient pôjde v tých šatách na majáles.
      Všetci budú sa ho opytovať, kto ich šil, a môj Juríčko príde do chýru.“
   </p>
   <p>
    Majster neriekol nič, ale chytil sa do strihania látky; stará odbehla do kuchyne a
      doniesla synovi na tanieri raňajky: rascovú polievku s trhancami. Jurko sadol k stolu a vidiac
      len jeden tanier, opýtal sa matky:
   </p>
   <p>
    „A vy?“
   </p>
   <p>
    „Ja som už,“ odpovedala stará a vrátila sa do kuchyne, aby vyhasila oheň. Mladému
      remeselníkovi treba sporiť, aby ani jedna stružlinka darmo nezhorela. Dosť ohňa nahorí sa pod
      krajčírskym železom.
   </p>
   <p>
    Jurko je po raninách. Stará zoberie zo stola hrnček i tanier, zastanúc vprostred izby:
   </p>
   <p>
    „A čo tak málo ješ, Juríčko? Veď by to mucha na krídle uniesla.“
   </p>
   <p>
    „Mamička, dosť mi je, dosť!“
   </p>
   <p>
    „Horký dosť!“ O chvíľu bolo z kuchyne počuť chlipkanie: Javornická dojedala to, čo po
      synovi ostalo. Ona môže uspokojiť sa i s tým, čo ostane. Ak ostane niečo, dobre, ak nie, i to
      dobre. Takto robievala i za života mužovho.
   </p>
   <p>
    Ako v iných mestách, tak i v Rapčiciach býva ráno pri jatke veselo. Tu zíde sa všetko čo
      mladšie po mäso, staršie osoby zriedkakedy vídať tam. Ale ako by aj neťahal sa ta mladý svet,
      zvlášte dievčatá, keď tam seká mladý mäsiar, a to švárny mocný šuhaj. A on je i veľký
      líškavec; on vie každému niečo do smiechu povedať. O šprým a smiechoty mu je málo, tie sype
      ako z rukáva; celá spoločnosť smeje sa, akoby ju bol najal.
   </p>
   <p>
    V nedeľu a vo štvrtok je malá odchýlka od tejto obyčaje, lebo vtedy prichodia sem aj
      staršie, vážnejšie matróny, ktoré nemilujú žarty a smiechoty. Tak i dnes kráča sem pani
      Chrenková, majúc na ruke zavesený šumný košíček. Vzdor tomu, že je ešte len osem hodín, ona je
      už v plnej paráde. Svetlé kartúnové šaty, biela zásterka a tak ďalej, všetko jej svedčí
      znamenite. Na jej jemnej, neohorenej tváričke kvitne ľúbezný úsmev, ktorým by mohla okúzliť i
      starších synov Adamových. Mladá čeliadka vôkol jatky, jak len zahliadla Chrenkovú, robí o nej
      poznámky:
   </p>
   <p>
    „Pán majster, už ide Chrenková.“
   </p>
   <p>
    „Už? Dobre. Už má nahotovené spod obličky,“ a ukázal tam kus mäsa, obrasteného lojom, na
      ňom oblička.
   </p>
   <p>
    „A zas vyobliekaná ako do kostola!“
   </p>
   <p>
    „A usmieva sa; aha, takto!“ a dievča, ktoré to vravelo, zalomiac hlavu do krku a
      usmievajúc sa, kročilo pár drobných krokov popred jatku, aby to mladý mäsiar mohol vidieť.
   </p>
   <p>
    „Krásne, krásne,“ pokýval on hlavou, aby ukázal ako sa mu to páči.
   </p>
   <p>
    „Tá musí celý týždeň len prať, aby vo štvrtok mohla prísť tak vyobliekaná.“
   </p>
   <p>
    „Veru var’ len viac perie že ty.“
   </p>
   <p>
    „Čože, veď ja nemám tak kedy ako ona. Sluha nie pán. Ja musím pri inom byť!“
   </p>
   <p>
    „Ale rada by som vedieť, proti komu sa to tak cifruje. Tuto proti pánu majstrovi?“ a
      hovoriace dievča tajne si povzdychlo.
   </p>
   <p>
    „Vyššie tá rúbe,“ poznamenal mäsiar.
   </p>
   <p>
    „Za starým Ťažkanom,“ doložilo iné dievča.
   </p>
   <p>
    „A bol už tu dnes Ťažkan?“
   </p>
   <p>
    „Nie!“
   </p>
   <p>
    „A prečo nepri…“ zvedavé dievča nedopovedalo, lebo suseda ho škubla za lakeť:
   </p>
   <p>
    „Ticho, už je tu!“
   </p>
   <p>
    A pani Chrenková stojí už pri jatke. Dievčatá, bársjak vysmievali sa jej, predsa úctyplne
      rozstúpili sa, urobiac tak miesto švárnej vdovičke. Mäsiar po pozdravení zdvorile sa opýtal:
   </p>
   <p>
    „Ako zdravie slúži?“
   </p>
   <p>
    „Ó, dobre, dobre!“ odpovedá vdova, pozrúc na cestu, skadiaľ bola prišla, istotne na to, či
      nejde ešte starý Ťažkan.
   </p>
   <p>
    Ťažkan (krstné meno mu nik z Rapčíc nezná, lebo ešte s nikým nezhováral sa dôverne, aby mu
      bol svoje meno zjavil), je obyvateľ onoho začmudeného domu, ktorý vyše Jurkovho stojí. Ťažkan
      je známy len čo podivín. A nie bez dôvodu, lebo z domu nevychádza, ani k sebe nikoho nepúšťa.
      Fáma hovorí, že ho raz navštívil švagor. Ťažkan ho síce vpustil, ale vraj len do ambitu. Tam
      stratil s ním dve-tri slová a podávajúc švagrovi ruku, povedal mu:
   </p>
   <p>
    „Zbohom, švagre, viem, že máte robotu!“ a skoro vyhodil ho von.
   </p>
   <p>
    Brána na jeho dome je vždy zamknutá. Deti popod ňu začali kukať do dvora; Ťažkan, aby im
      to zamedzil, pribil ta dosku. Potom i mládenci pozerali kľúčovou dierkou. Sotva to Ťažkan
      zbadal, pripravil na ňu pokrývku. Najhoršie mu bolo s bytom. Lebo keď mu v prízemí začali
      oblokmi do izieb pozerať, musel sa stadiaľ na poschodie preniesť, čo ho mnoho roboty stálo. No
      ani tu nemal pokoja. Zvedaví susedia za každú cenu chceli vidieť, čo zavretý Ťažkan robí.
      Večer teda, keď Ťažkan svietil, vyšli na pôjd a výhľadmi dívali sa mu do izby. Ťažkan to ihneď
      zbadal; na druhý deň opustil tú izbu, prichlopiac na oblok železnú okenicu, a prešiel do inej,
      odľahlejšej izby. Tak povandroval všetkými svetlicami, chcejúc obrániť sa pred ľudskou
      zvedavosťou; konečne zastavil sa v svojom sťahovaní a usalašil v najodľahlejšej izbici, na
      rohu domu sa nachodiacej. Jej oblok hľadel priamo na Javorníckovský domec. Ťažkan úfal, že od
      týchto Javorníckovcov bude mať pokoj. No sklamal sa. Do tohto obloka často mu pozerala vdova
      Chrenková, keď vše okolo svojich husí behala. A raz div že nezamdlela. Dopadla Ťažkana, keď
      pozeral na ňu oblokom. Ľudia o ňom vraveli, že to akýsi špata človek, že preto i skrýva sa,
      ale Chrenková nemohla nič špatného nájsť na tvári jeho, ba zdalo sa jej, že to celkom riadny,
      hodný človek, pravda (a prečo ho najviac ľutovala), už šedivý ako holub. Od tých čias začala
      do jatky chodievať, aby mala príležitosť zísť sa s ním, lebo i on každý štvrtok a nedeľu ta
      prišiel. A zišli sa mnoho ráz, ale nezoznámili, lebo Ťažkan nemal k tomu vôle a Chrenková
      spôsobu. Ona preto nezúfala; ba považovala i to za veľký výdobytok, že Ťažkanov oblok od jej
      dvora býval často otvorený. Ona z toho uzavierala, že Ťažkanovi nepadá na ťarchu. Ale zlí
      ľudia nájdu, kde koho lapiť; tak i to hneď zbadali, prečo Chrenková chodí každý štvrtok do
      jatky. Chudinka, ani nesnívala, len keď prišla svetu pod jazyk. A ten zná veľmi dobre opierať
      špiny; on vynájde i ten najmenší fľak a perie ho, ale v nečistej vode, takže prádlo, keď spod
      piestu vyjde, je zafúľanejšie, než bolo pred praním. A čo bolo horšie, Chrenková nemala
      človeka, ktorý by jej bol povedal, čo verejná mienka vraví o nej. Ona sama od seba neprišla na
      to.
   </p>
   <p>
    Dievčatá ustúpili Chrenkovej, aby čím skôr odbavila sa; no táto odmietla úslužnosť veľmi
      zdvorile:
   </p>
   <p>
    „Len sa vy najprv odbavte; ja som prišla pozdejšie, môžem i čakať.“
   </p>
   <p>
    „Aha, čaká Ťažkana,“ dumali dievčatá.
   </p>
   <p>
    Mäsiar, múdry, skúsený človek — veď na dlhej vandrovke len mohol to i to vidieť — šiel
      Chrenkovej po vôli: ponáhľal sa, aby dievčatá čím skôr odišli. Sekal teda takým chvatom, že
      rozseknuté koštiale len tak po jatke fŕkali. Dievčatá rozhorčene pozerali naň, nebolo im po
      vôli, že tak skoro musia opustiť toto pre ne tak milé miestko.
   </p>
   <p>
    Vtom prišla k jatke mladá dievčica so starým košíkom v ruke. Mäsiar pozerá zvedavo na
      dievča, lebo dnes prvý raz vidí ho v svojej jatke. Snáď dostáva v nej dnes nového prívrženca,
      ktorý snáď odskočil od toho, čo tam na nižnom konci seká podozrivé mäso. Mäsiar bádavým zrakom
      meria dievčinu, až jej tvár poleje sa purpurom ako jabĺčko pod vplyvom žhavých lúčov letného
      slnka. Dievča pýta mäso; majster i Chrenková akoby jedným dúškom zhíkli: v ruke dievčaťa
      zazreli historický košík, s ktorým starý Ťažkan každú nedeľu a štvrtok chodieval po mäso.
      Mäsiar len ako z obyčaje a zdvorilosti, aby predsa len niečo povedal, spýtal sa:
   </p>
   <p>
    „Komu to?“
   </p>
   <p>
    Dievča akoby nebolo počulo, schválne zamestnávalo sa vyberaním peňazí.
   </p>
   <p>
    „Komu to bude? Ja to musím vedieť,“ vyhováral sa majster, „aby som vedel, aké mäso dať.
      Jeden rád zo stehna, druhý spod obličky, a tretí zas pánbohvie skadiaľ.“
   </p>
   <p>
    „To je do Ťažkanov,“ odvetilo dievča. Nebolo jej milé, že zvedavé zraky k nej sa obracajú.
   </p>
   <p>
    „No tak; to už viem, aké mäso dať. Tu musíme na dôvažok priložiť kus čiernej pečene pre
      drozdy — a či čo to ten starý pán chová. No, tu je!“
   </p>
   <p>
    Chrenková tiež chcela sa prihovoriť dievčaťu, ale bola v rozpakoch, či mu vykať a či
      tykať. Vstúpila na neutrálnu pôdu a riekla:
   </p>
   <p>
    „Teda pánu Ťažkanovi; to sme susedky. Ja som Chrenková, bývam tam hneď pri Ťažkanovi. Veru
      susedky!“
   </p>
   <p>
    Dievča nepovedalo nič viac, len:
   </p>
   <p>
    „Tak? No dobre!“ a odišlo preč.
   </p>
   <p>
    Chrenková zostala ako obarený rak. Hnietlo ju, že to dievča nedrží ju za hodnú toho, aby
      sa s ňou zoznámilo. Jej obočia stiahli sa, oči metali iskry. Mäsiarovi bolo sprvu do smiechu,
      no nevdojak pozrúc na jej tvár, pocítil k nej istú úctu. Pozostavšie tam dievčatá utajovali
      smiech, tisnúc ústa pod ručníky. Ale Chrenková nebola zlá ženská. Chytro vzplanula hnevom, lež
      ešte chytrejšie prišla do rovnováhy. I teraz hneď opýtala sa mäsiara:
   </p>
   <p>
    „Čo to za dievča?“
   </p>
   <p>
    „Ja neviem. Čudno, že pani Chrenková, tak blízka suseda Ťažkanovi, a nevie ani to, aké sú
      uňho dievčatá. Snáď sa potajomky oženil. Akiste!“
   </p>
   <p>
    „Ale choďte, to by sa zbláznil! Vy, pán majster, na míľu dookola mali by ste o každom dome
      vedieť, kto doň pribudne alebo ubudne. Veď k vám sa schádza celé mesto, preto každý mäsiar má
      byť klebetníkom. A mne je divné, že vy nie ste takým. A ja veru tiež neviem ničoho o
      Ťažkanovi. Vo dne je ako jazvec v svojej skrýši, neukáže sa na božie svetlo. A táto dievčica
      tiež sa mu ide podobať.“
   </p>
   <p>
    „Je to hodné dievča,“ poznamenal mäsiar, a snímajúc z klina stehno, opakoval: „Veru
      hodné!“
   </p>
   <p>
    „Ale u Ťažkana dievča! To mi nejde do hlavy. Toto je pád! Predsa len zunoval ten starý
      večnú samotu. Hja, nedobre človeku samotnému, treba mu pomoc,“ dumala Chrenková.
   </p>
   <p>
    V Rapčiciach pri obede mali o čom hovoriť. Látkou rozhovoru bol Ťažkan i s dievčaťom,
      ktorého smelosť obdivovali, že odhodlalo sa ísť bývať k tomu starému pustovníkovi, podivnému
      odľudovi. Iní divili sa Ťažkanovi, že na staré kolená takto zmenil svoj domáci poriadok.
      Chlapi potuteľne usmievali sa:
   </p>
   <p>
    „Je akiste chorý, treba mu opatery!“
   </p>
   <p>
    Ženy s hnevom im odvrávali:
   </p>
   <p>
    „Veru opatery! Blaznie na staré dni! To je tá opatera!“
   </p>
   <p>
    Starý pán Ťažkan i s neznámym dievčaťom nechtiac rozvlnil verejnú mienku v Rapčiciach,
      nemajúc ani zďaleka tušenia, jak ostré úsudky lietajú o ňom po meste.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505010">
       </a>
       2
      </h2>
     </div>
    </div>
   </div>
   <p>
   </p>
   <p>
   </p>
   <p>
    Jurko Javornický vyhotovil šaty pánu rešpicientovi. Veškeré umenie krajčírske, aké mu
      poskytla dlhá vandrovka, vynaložil na to, aby dobre stáli pánu rešpicientovi, a aby skrze ne
      získal si čo krajčír prajný chýr v Rapčiciach i v okolí. A keď pán majster pozrel na svoje
      dielo, úsmev samoľúbosti obživil jeho ináč apatickú tvár. Mamička každú chvíľu pribehúvala z
      kuchyne do izby, aby videla, čo to budú za šaty.
   </p>
   <p>
    „Ach, Juríčko môj, to budú šaty! Len tak hľadia na človeka. A sú ten pán rešpicient
      mladý?“
   </p>
   <p>
    „Ťahá do štyridsiatich.“
   </p>
   <p>
    „To ale musí byť boháč, také šaty nosiť! Môžu mu do smrti potrvať.“
   </p>
   <p>
    „Do takto roka, mamička. To by bolo zle na krajčírov, aby jedny šaty tak dlho trvali.“
   </p>
   <p>
    Keď syn s matkou hovoril, ktosi zaklopal na dvere. A keď tí dnu to nepočuli, patričný bez
      ďalšej ceremónie vošiel dnu.
   </p>
   <p>
    „Klopem a nik sa neohláša. Vošiel som bez privolenia.“
   </p>
   <p>
    Javornická vítala príchodzieho a ponúkla mu jedinú v izbe ešte prázdnu stoličku, aby si
      sadol.
   </p>
   <p>
    Prišlý pán bol už starý. Šaty na ňom vyplavené, čižmy mocné. Kadiaľ stúpil, všadiaľ
      zostali stopy po širokých klincoch, ktorými mal podošvy vybité. Tvár skoro medenočervená a na
      nej divne vynímala sa ako srieň šedivá okrúhla brada s krátkym, ale mocným fúzom. Javornický i
      jeho mamička, hoci už od troch mesiacov v Rapčiciach bývajú, nemôžu sa rozpamätať, či kedy
      tohto pána videli. Konečne zatvárali, že to bude nejaký pán z okolia.
   </p>
   <p>
    Starý pán položil k novoušitým šatám vyplavený, z hrubej mocnej látky zhotovený kabát a
      povedal:
   </p>
   <p>
    „Pán majster, doniesol som vám robotu. Tento kabát mi pekne prevrátite. Rozumeli ste?“
   </p>
   <p>
    Jurko zarazil sa, už ho začalo hnevať, že mu tak hovoria, akoby len dnes bol prvý raz
      chytil ihlu do ruky.
   </p>
   <p>
    „Pravdaže som rozumel; len či sa odplatí prevracať.“
   </p>
   <p>
    „Ako by sa nevyplatilo! Látka celkom dobrá. Ale, ako vidím, vám ťaží sa so starými vecami
      zapodievať sa; my starí zas neradi takéto čačky,“ a podhodil opovržlivo nové pána
      rešpicientove šaty.
   </p>
   <p>
    Jurko sa zapálil. Len toľko, že neodsekol niečo korenitého starému pánovi, ale v tom
      bránila mu matka, ktorá stanúc za chrbát starého pána, úzkostlivo synovi hrozila. Jurko teda
      mierne odvetil:
   </p>
   <p>
    „Mne sa veru neťaží; ja vďačne urobím, ako vy rozkážete.“
   </p>
   <p>
    „No, veď som preto prišiel k vám, že vy mi to ako mladý majster ešte urobíte. Lebo verte
      mi, ako sa krajčírik trochu otrie o svet, už mu smrdí stará robota; ale vy začiatočníci musíte
      najprv preukázať sa na starých kabátoch.“
   </p>
   <p>
    „Pozajtre ráno už bude,“ hovoril Jurko, akoby urážlivé slová starého pána ani nebol počul,
      „áno, bude, môžete si poň poslať, a či ja mám ho doniesť? Ale,“ a tu Jurko nevedel v rozpakoch
      kam z konopí, „ale neviem, kde bývate.“
   </p>
   <p>
    Starý pán sa chutne zasmial.
   </p>
   <p>
    „Naozaj? Veď sme susedia, a to najbližší. Pozrite, tamto bývam; som Ťažkan.“
   </p>
   <p>
    Javornický urobil náramne sprostú tvár. Temer sa zapotácal k obloku ako opilý.
   </p>
   <p>
    „No len mi nezamdlite, mladý človek,“ vysmieval sa Ťažkan, „snáď len nevyzerám tak, že by
      mohli mnou deti strašiť. Keď som vošiel k vám, hovorili ste celkom riadne a teraz omdlievate.
      Čo vás tak zarazilo moje meno? Ale znám, znám: vidíte pred sebou suseda, toho odľuda, haha!“
   </p>
   <p>
    Krajčír nemohol preriecť ani slova. Žiadna múdra výhovorka nechcela mu zísť na um. Príchod
      tohto podivína držal ho v rozochvení. Starý pán doložil:
   </p>
   <p>
    „Po kabát si pozajtre ráno sám prídem. Nechcem, aby ste museli ísť do mojej skrýše. Tam
      zavýjajú vlci, vy by ste strachom zomreli.“
   </p>
   <p>
    Kým si Jurko pretrel oči, starý pán už popod stenu kráčal domov.
   </p>
   <p>
    „Ach, Juríčko, takáto robota! Ľudia sa ťa chytajú. Pamätaj, budeš chýrnym majstrom.“
   </p>
   <p>
    „Veru, na Ťažkanovi zbohatnem; každé leto potrebuje nové šaty, a to najnovšej módy,
      pozrite, ako tento kabát. A vrecká; Bože môj, ruka vojde do nich po samý lakeť. Za oných časov
      museli vo vrecku hrach nosiť.“
   </p>
   <p>
    „Vrecko treba na šatku,“ vyhovárala matka.
   </p>
   <p>
    „Áno, aj na tabak, fajku a kresivo. Celý kabát dymom páchne. Ale, mamička, tento kabát už
      bol raz prevracaný; pozriteže!“ A Jurko rozpáral švík na podšívke i videl, že je i rub už
      vyplavený.
   </p>
   <p>
    „Veru už bol raz prevracaný,“ dotvrdila matka.
   </p>
   <p>
    „To ho mám zas z rubu na líce obrátiť; či má kabát aj tretiu stranu? Ale, čo má kto zo mňa
      bláznov robiť? Ja sa nedotknem tejto roboty. Nech si on z hlavy vyhodí, že by som ja bol
      utisnutý na jeho prácu.“
   </p>
   <p>
    „Juríčko, daj ty tomu pokoj! Mladý remeselník nech sa nikdy neukáže hrdým. Keď on chce, ty
      mu ho prevráť i sto ráz. Nech len dobre zaplatí. A on zaplatí; povedajú, že je veľký boháč.
      Možno nevie, čo má s grošmi robiť. A ja už viem, načo dáva kabát prevracať. Tak je! Chce sa
      vyobliekať proti tomu dievčaťu, čo uňho býva. Starý mech, už zemou páchne a na takéto márnosti
      myslí,“ a stará vzdychla pobožne, ďakujúc Bohu, že jej ešte nechytá sa takáto márnosť svetská.
   </p>
   <p>
    „Veru, keď do tohto kabáta oblečie sa, to dievča ľahko môže rozum stratiť — od smiechu.“
   </p>
   <p>
    Majster Jurko zavesil Ťažkanov kabát na žrď medzi iné šaty, a poberal sa tiež preč.
   </p>
   <p>
    Starý pán Ťažkan vrátil sa domov. Bránu opatrne zavrel, kľúčovú pokrývku zachlopil a
      primkol ťažkú dosku k vrátam. Tak dvor i ambit je už hermeticky zavretý. Na svoj vek pružným
      krokom vyšiel hore schodmi na poschodie, ktoré obýval. Otvoril dvere malej izbičky, kde na
      stoličke pri ručnej práci sedelo mladé, červené dievča, Julka.
   </p>
   <p>
    „Ach, chvalabohu, už som doma!“ a hodil sa lenivo na pohovku, akoby bol bohvieako ustal.
      „Už som tu. Ďakujem Bohu, Julka, že nemusím chodiť a drieť sa v tom zaprášenom svete. Tam mi
      je všetko protivné. Ľudia pozerajú na mňa ako na nejaký zázrak, že sa človek musí báť, aby
      nedostal z očú. Keď niekomu svoje meno poviem, zamdlieva od strachu ako i tento krajčírik,
      ktorému nohy triasli sa od ľaku ako libačka. Dievča, povedz mi, čo je na mne tak strašného?“
   </p>
   <p>
    „To, že nechodíte nikam a neukážete sa svetu ani len v priestupný rok. Potom nie div, že
      keď vás raz vidia, idú si oči vyočiť na vás. Keď ja idem dolu mestom, na mňa nik ani
      nepozrie.“
   </p>
   <p>
    „A to ti je ľúto, čo? Nedbala by si, aby každý mládenec hľadel za tebou. Viem ja!“
   </p>
   <p>
    Julka zapýrila sa, ale neriekla nič.
   </p>
   <p>
    „Nuž, dievča, povedz mi, ku komu mám ísť, čo mám v meste hľadať. Lebo len nemôžem uhly
      podopierať ako bláznivý Hrybko!“
   </p>
   <p>
    „Urobte si známych; tuto váš sused je krajčír, býva vždy doma, poseďte si uňho,
      pozhovárajte sa.“
   </p>
   <p>
    „Nepleť, dievča!“ zatákol ju starý a buchol päsťou o stôl, že podskočil a klbko, čo na ňom
      bolo, skotúlilo sa na zem. „Netrep; či som ti nerozprával, že každý krajčír…“ a starý pán
      začal sa miasť, „že žiaden krajčír nedrží na statočnosť? Ešte je len učňom a už poza švík
      pára. Ja nechcem mať s krajčírmi nič.“
   </p>
   <p>
    Julka neriekla nič, len krotkým pohľadom hľadela utíšiť starca.
   </p>
   <p>
    „No i ty sa tak dívaš ako tí druhí. Tí práve tak ústa otvoria a vyvalia oči ako plánky!
      Celkom tak.“
   </p>
   <p>
    „No, už nebudem hľadieť na vás,“ a dievča konzekventne pozeralo na svoju robotu.
   </p>
   <p>
    „No, už je zle,“ vykríkol podráždený starý, „už je zle! Poviem niečo, zle je; nepoviem nič
      — ešte horšie. Málo som ti pohovoril — môžem i menej.“
   </p>
   <p>
    A starý odišiel do druhej chyže rozhnevaný a rozpálený, že nevedel si rady. Pri prudkom
      otvorení dverí udrel starý pán veľkého psa po nose, z čoho povstalo veľké zavíjanie.
   </p>
   <p>
    „Môj Pleško, poď sem, poď, môj pekný. Ty si mi nikdy nič neurobil a ja som ťa teraz udrel.
      A hneváš sa, či nie?“ a starý hladil ho, pritískajúc mu na kožu svoju ruku, až to Plešu
      kvákalo. Psova koža poddávala sa pod rukou pánovou a šmýkala sa po hladkej lebke; v tyle hrubé
      rance tvorili sa z nej, oči sa zúžili a nos nadvihol sa. Pes div nezašiel sa radosťou nad
      blahosklonnosťou pánovou a vyskočiac mu do lona, pár hbitými ťahmi oblízal mu ruky aj ústa.
   </p>
   <p>
    „Ty môj dobrý Pleško, človek ťa len pohladí, a už nevieš, čo máš od radosti robiť. Ľudia,
      ľudia, učte sa od môjho Pleška! Ten ani nekradne, ani nezbíja, a tu je! Ach, dajme tomu pokoj,
      pozrime radšej Murka!“
   </p>
   <p>
    Murko bol starý kocúr; tam ležal v pánovej posteli v kútiku, kde mal vyležaný brloh,
      tiché, teplé hniezdočko. Tam ležiaval od rána do večera. Starý ako Plešu, tak aj Murka
      vyriadil od malička, oboch v jeden rok nadobudol; sú teda vrstovníci. On vytkol si tú úlohu,
      že psa s kocúrom spriatelí, čo sa mu celkom podarilo. Docielil to tak, že pod jednu pazuchu
      chytil Plešu a pod druhú Murka a držal ich tak, aby jeden druhému do očú hľadeli. Túto muštru
      pes nemohol vydržať; bál sa kocúrovi smelo, junácky do očú pozrieť, ale ako ostýchavý záletník
      hľadel vbok, kým v otupelom hľadení nezadriemal. Podobne stalo sa i s kocúrom, a konečne i s
      pánom. Všetci traja v príkladnej svornosti požívali siestu na jednej pohovke. Po viacerých
      takýchto manévroch pes a mačka stali sa príkladnými priateľmi.
   </p>
   <p>
    „No, Muro, čo drichmeš? Ty si už nie taký úprimný ako môj Pleško. Čo nepribehneš ku mne
      tak, ako on? No ty si lenivec, nevďačník!“ a Ťažkan pohol kocúra, ktorý zo sna vytrhnutý
      mrzuto zavrčal.
   </p>
   <p>
    Ťažkan vôkol seba utvoril zvláštny, zvierací svet. Tu pes s mačkou, tam na stene povešané
      klietky s rozličnými vtákmi. V jednej kanáriky, ktoré vedia dľa verklíka vyspievať po dve
      mazurpolky; v druhej celá família čiernych drozdov, ďalej stehlík hbite poskakuje z pántika na
      pántik; tam zas ohromná klietka s hrdličkami. To Ťažkanov svet, v ktorom on neobmedzene
      vládne; v ňom nachádza radosť, vyrazenie i náhradu za divný vrtoch, že zriekol sa ľudskej
      spoločnosti. A náhrada to dostatočná, aby oželel spoločnosť ľudí, aspoň on nachodí v nej
      všetko, čo jeho duševnému životu zodpovedá. Od pár dní je uňho síce Julka, ktorú rodičia sem
      vypravili, aby ujca svojho opatrovala a vraj obveselila; no Ťažkanovi dievča je miesto
      obveselenia prameňom starosti a omrzlosti, lebo vidí, že mu svet tento nezodpovedá, že svet
      dievčaťu je von z tohto pustého domu. Preto mrzí ho prítomnosť dievčaťa; on čo by tu i samotný
      len bol, nemal by dlhej chvíle. V zime je aj tak krátky deň; prejde chytro, akoby dlaňou
      pľasol. Kým klietky vyriadi, v dome poupratuje, zakúri, navarí — už deň pominie a večer je tu.
      V lete zas, keď sú dlhé dni, včasráno vstane, všetko poriadi, zvyšok dňa strávi krásnou
      zábavou: chytaním múch, ktoré behom dňa votreli sa mu do izby. Celý deň ich urputne
      prenasleduje a v tom neustane prv, kým len jednu vidí. Ba niekedy zariadi si aj miniatúrnu
      poľovačku na ne. Položí na stôl omrvinu chleba a čaká, kým mucha sadne na ňu. Keď sa to stalo,
      nakraj stola položí ihlu tak, aby jej uško von trčalo a nacieli ju do muchy. Pružným nožom
      udretá ihla letí rovno do muchy a napichne ju.
   </p>
   <p>
    Starý pozerá na svojho Murka, a tu do izby vstupuje Julka. On dosť nevrlo pozrel na ňu;
      nebol jej vďačný, že ruší jeho pokoj. K tomu pocítil aj istý ostych, že nachodia ho v svätyni
      jeho, v ktorú — dľa jeho už dávneho rozhodnutia — nebol by mal nik vniknúť. On vedel, že kruh
      ten, ktorý jeho blaží, iní votrelci, jeho neznajúci ľudia, zaznajú, ba v posmech uvedú. A kto
      mu mohol ručiť za to, či medzi nimi nebude aj Julka, či mu ona porozumie. Ba neblahá predtucha
      ozývala sa v ňom, že úloha tohto dievčaťa je rozrušiť i ten kľud, ktorý on v tomto svojom
      svete nachodí. A táto myšlienka vliala doň hnev, ktorý rozprúdil sa mu žilami.
   </p>
   <p>
    „No, čo chybí?“ jeho nevrlé slová zostril skoro hnevný pohľad.
   </p>
   <p>
    „Ujček, mne je smutno tam samotnej. Na človeka všetky kúty vrčia…“
   </p>
   <p>
    „Nech sa páči, tu to máme!“ zvolal hnevno starý. „Dobre som ja vravel, že mne tu nikoho
      netreba; ale núkajú sa človeku, konečne nemožno im odolať; prijmeš ich, a teraz im je u mňa
      smutno. To by som všetko tak nechal a trepal s tebou. Preč ja ťa expedujem, alebo, moja
      dievka, musíš samote privykať. Ja som tak bol tu roky a roky a nebolo mi smutno.“
   </p>
   <p>
    Julku mráz prešiel; bála sa človeka, ktorý môže roky bývať osamote. Čo ho mohlo pohnúť k
      tak divnému činu; zaiste veľká pohnútka, snáď nečistá minulosť? A ona, mladé dievča, ešte na
      prahu života, naplnená všetkým, čo devu šťastnou robiť môže, ona má byť pochovaná, od ľudí
      oddialená týmto človekom, ku ktorému nie lásku, ale ani len sympatiu necíti. Ona má obetovať
      svojho žitia najkrajšiu dobu snáď okamžitým vrtochom podivína, snáď obeť priniesť človeku,
      ktorý len svoje predošlé hriechy pyká osihotením svojím… Bolo jej temer nepochopiteľným, ako
      ona sem prichodí, ľutuje, že ona sama z akejsi ľútosti nad ujcom odhodlala sa sem ísť bývať.
      No v tomto okamihu cítila, že by to teraz nemohla urobiť nie dobrovoľne, ale ani na priamy
      rozkaz otcov a čo by hneď celou váhou autority alebo hnevu naliehal na ňu. Veď len pár dní
      minulo, čo je v tomto väzení a už počína v ňom tratiť rumeň líca, veselosť, aj všetku pružnosť
      ducha a na tvári viditeľné znaky zádumčivosti, predtým celkom neznámeho hosťa.
   </p>
   <p>
    „Ujček, ja by som nemohla, ani nemôžem. Tam doma je tak pekne! Človek ide do poľa na
      trávu, zaspieva si tam, zahrá sa s vrstovnicami, v záhradke si pleje, riadi, v podvečer ľudí
      vidí, ako sa zhovárajú. To je krásne, ujček; verte mi, i vám by sa to páčilo.“
   </p>
   <p>
    „Dievča, ako vidím, my veľmi skoro vysalašíme. Vidím, že nepáči sa ti tu. A ja nedivím sa
      tomu, ani nezazlievam ti to; veď i ja som rád videl spoločnosť, keď som bol v tvojich rokoch.
      Od tých čias, pravda, mnoho zmenilo sa, prišli také veci…“ Hlas starého vlniť sa počal, no
      premohol sa a oceľovým hlasom dokončil: „Ty nebudeš tu dlho, sotva príde sem tvoj otec, vrátiš
      sa domov.“
   </p>
   <p>
    Julka pocítila razom súcit k starému ujcovi. Jeho trhaná, úryvkovitá reč, vlniaci sa hlas
      dali jej tušiť, že on nie darmo opovrhuje spoločnosťou ľudskou, že to sotva okamžitý vrtoch.
      Snáď úpreky,
    <sup>
     [
     <a class="footnote" href="#ftn.id2504459" name="id2504459">
      1
     </a>
     ]
    </sup>
    ktoré dostali sa mu od ľudí, vedú ho k tomu, aby svetom opovrhoval a obchodil.
      Razom jej ľúto padlo zanechať tohto starca osamote. Vmyslela sa v jeho smutný lós, pustú
      sirobu — a v očiach pocítila vlahu, slzy.
   </p>
   <p>
    „A vy, ujček, vy ostanete sám? Zas len sám musíte sa o všetko starať?“ táto otázka plynula
      jej zo samého súcitom teplého srdca.
   </p>
   <p>
    „Ja nebudem sám. Pozri, tu sú moji známi, veľmi dobrí priatelia; tí ma nikdy nezradia,“ a
      starý ako v triumfe pokázal na svoju menažériu. Jeho zrak ukazuje, že on spokojný je v svojom
      úzkom svete. Sladkobôľny úsmev poletoval mu vôkol rtov.
   </p>
   <p>
    Julku to dojalo. On, ujček, mať tak blízku rodinu a predsa odkázaným byť na spoločnosť
      nerozumných zvierat a čo snáď horšie, na spoločnosť nemilých rozpomienok! Julka pocítila, že k
      tomuto podivínovi viažu ju zväzky súcitu, a tým prekonaná zvolala:
   </p>
   <p>
    „Nie, neostanete tu sami. I ja tu budem, nenechám vás!“
   </p>
   <p>
    Starý, úprimne rečeno — netešil sa nad rozhodnutím Julky; on cítil, že so samožertvou
      hraničí úmysel ten, ktorý jestli by prijal, musel by i on urobiť zaň snáď také ústupky, ktoré
      vyššie cenil že z Julkinho rozhodnutia pochodiaci úžitok. Takto rozvážiac okolnosti čisto
      sebectvom vedený, odmietol nabídnutie dievčaťa:
   </p>
   <p>
    „Nie, Julka, ty nesmieš tu ostať. To ja nežiadam, ani nechcem. Ja som zvyknutý samote, ona
      mňa teší, a nedám sa strhnúť opäť do víru sveta nikomu a čo by si ako dobíjala do mňa. Ja tu
      zostanem, ale ty musíš na svetlo; ty nesmieš svoju mladosť tu pochovať. Ja aspoň nemohol by
      som hľadieť na tvoje vädnutie, to by mi i túto samotu neznesiteľnou urobilo a snáď i mňa z nej
      vyhnalo a to by bola moja smrť. Preto: ty musíš ísť domov!“
   </p>
   <p>
    „Pôjdem, ale nie bez vás; vy pôjdete so mnou. A u nás vám tak dobre bude! Budete u rodiny,
      na pokoji.“
   </p>
   <p>
    Starý ľadovým hlasom odvetil:
   </p>
   <p>
    „Ja chcem byť i napotom sám ako dosiaľ. Ja medzi svetom nemám čo hľadať, ale stratiť môžem
      mnoho, všetko! Dievča, ty mňa ďaleko ženieš svojou neústupnosťou, ženieš ma do priepasti.
      Bože, zjav mi vinu moju, prečo si toto pokušenie dopustil na mňa; prečo si dal, aby moji
      najbližší zbuntovali sa proti mne, aby môj pokoj na staré dni zničili; zjav mi ju, Hospodine,
      a ja ju odpokutujem, len to nežiadaj, aby som obetoval pokoj, ktorý som po dvadsaťročnom
      zmietaní našiel. Bože, zachovaj mi ho!“
   </p>
   <p>
    „Ujček, strpte ma tu ešte zo tri dni. Sľubujem vám, že…“ nedovravelo. Slzy udusili jeho
      slová.
   </p>
   <p>
    Náruživá a hlasitá rozmluva i na menažériu pôsobila. Vtáčky oddávna asi nepočuli tak
      hlasitej reči ako dnes, i usilovali sa prekričať ju. Všetko, čo mu hrdlo stačilo, spievalo.
      Plešo, ktorý na zemi driemal, prebudil sa týmto krikom a vyrušený z pohodlia, mrzuto zazíval,
      vyplaziac tenký jazyk a zaškrabúc tupými pazúrmi po doskovej podlahe.
   </p>
   <p>
    Starý Ťažkan ale prvý raz po mnohých rokoch cítil sa zle v kruhu svojich zvierat; pohľad
      na Julku otrávil všetku radosť, ktorú inokedy pocítil tuná.
   </p>
   <p>
    Majster Javornický začal sa vyberať, akoby chcel niekam ísť. Mamička pozrela naň tázavým
      zrakom tak výmluvne, že Jurko tomu hneď a hneď porozumel.
   </p>
   <p>
    „Idem do Horice. Trfotkove šaty sú už ušité, musím mu ich zaniesť.“
   </p>
   <p>
    Tvár mamičky zamračila sa. Mrzelo ju nie to, že syn do Horice ide, ona sama tiež rada
      spomínala túto dedinku čo svoje vtedajšie bydlisko, ale trápilo ju to, že ide k Trfotkovi,
      ktorého ona nikdy nemohla vystáť, ba ktorého i nebohý Filip celým srdcom nenávidel. A čo jej
      hnev proti Trfotkovcom roznietilo, bolo to, že Horičania po Filipovej smrti Trfotku osadili do
      toho mlyna, v ktorom ona skoro tridsať rokov bola gazdinou. To ju mrzelo. Mlyn mali radšej
      bárským iným obsadiť, len nie tým bezbožníkom. Jurko dobre čítal z rozochvenia matkinho, čo sa
      v nej robí; i podhodil sa ochotne:
   </p>
   <p>
    „Alebo choďte vy, mamička.“
   </p>
   <p>
    „Božechráň, Juríčko, to nie; oj, to už nie! A čo by mi Trfotka cestu samými ružami alebo
      aj dukátmi vyložil, nepôjdem k nemu; nie, na moje staré dni to neurobím, tomu šarhovi. Ty
      choď, ty musíš ísť, za dve zlatky musíš i kozu podojiť, ale ja — ja by nešla. Nuž len choď a
      nebuď mi tam dlho.“
   </p>
   <p>
    „Ale dedinu len poobzerám, veď viete, že je trinásť rokov tomu, čo som v nej nebol, kreme
      otcovi na pohrebe, i to len tak chytvano.
    <sup>
     [
     <a class="footnote" href="#ftn.id2504663" name="id2504663">
      2
     </a>
     ]
    </sup>
    Nuž a mám len i známych toho i toho, kým ich ponavštevujem, poobzerám, čas sa
      pomaly minie. Ale u Trfotkov nebudem, len práve čo robotu oddám, hneď odídem. Lebo ak je to
      pravda, čo ste mi už o nich rozprávali, Trfotka je zlý človek i so svojou ženou. Chcem i ja
      mať s ním pokoj.“
   </p>
   <p>
    „Tak, tak, Juríčko,“ horlive prisviedčala matka, „veď sme im už vystúpili, môže im byť
      srdce na mieste. Veď ledva dočkali, kým môj muž dušu vypustí. Ešte bol teplý a už zberali sa
      do nášho mlyna. Len div, že nevyhnali nás ešte pred pohrebom.“ A stará utierala slzy, ktoré
      bohatým prúdom valili sa z jej očú. Čo raz spomenula muža, musela za ním zaplakať, a teraz
      okrem tých boli aj slzy málomocného hnevu na Trfotkovcov. Jurko pocítil žravý bôľ vôkol srdca;
      Trfotka zaľahol mu v hlave čo nepriateľ a škodca rodiny. Veľmi ťažko mu padlo potešiť starú:
   </p>
   <p>
    „Neplačte, mamička, veď to bude všetko dobre.“
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2504459" name="ftn.id2504459">
        1
       </a>
       ]
      </sup>
      <span class="emphasis">
       <em>
        úpreky
       </em>
      </span>
      — urážky, výčitky
     </p>
    </div>
    <div class="footnote">
     <p>
      <sup>
       [
       <a class="para" href="#id2504663" name="ftn.id2504663">
        2
       </a>
       ]
      </sup>
      <span class="emphasis">
       <em>
        chytvano
       </em>
      </span>
      — nachytro
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2504716">
       </a>
       3
      </h2>
     </div>
    </div>
   </div>
   <p>
   </p>
   <p>
   </p>
   <p>
    Horica ležala medzi vrchmi a dobre zachovalými horami. Osada táto založená je v minulom
      storočí, a síce tak, že zemské panstvo poslalo sem uhliarov, aby pustošili a pálili horu. Títo
      na rúbaniskách zasiali zrno a žali z neho nesmiernu úrodu. To ich pripútalo k pustému miestu,
      ba prilákalo aj iných chudobných ľudí, takže prisťahovaním osada zľudnatela a dnes pripočíta
      sa k najbohatším dedinám v celom okolí. Ešte nevyžitá pôda i teraz dáva hojnú úrodu, takže
      Horičania i výživu v hojnosti majú, aj utŕženými za zrno peniazmi všetky dávky splácajú. Na
      každom rapčickom trhu vídať Horičanov, ako predávajú svoje ťažké, plné zrno, ktoré je veľmi
      hľadané. Stoja oni v radoch na trhu, každý drží za uzdu koníka, na ktorom zrno do trhu
      privezené bolo, pretože medzi Horicou a Rapčicami niet žiadnej cesty a komunikácia deje sa
      výlučne dosť, ba až priveľmi úzkym prielazom.
   </p>
   <p>
    Horica leží cele vbok medzi horami v neveľkej kotline. Je v spojení jedine s Rapčicami, i
      to v dosť slabom pre nedostatok cesty. Zárobkov v Horici niet žiadnych, ale neboli by ani
      treba, lebo Horičania majú sa až pridobre. Zbytok zrna nahradí všetky, i najskvelejšie zárobky
      a umožní veľmi pohodlnú úsporu.
   </p>
   <p>
    Jurko Javornický kráča teda do svojej rodnej dediny. Dobre mu padne obdivovať ju. Málo,
      veľmi málo premien, všetko pri starom. Tam, hľa, na úpätí hory pri chatrnom jarčeku je mlyn, v
      ktorom Jurko strávil najkrajšie dni života. Tam býva a rozkladá sa teraz nový árendátor, Jozef
      Trfotka, ktorému Jurko nesie nové šaty. Mlyn je krajný dom v dedine, popri ňom slabý jarok,
      povstalý tu v doline hôrnej snáď len z piatich lebo šiestich prameňov, v ňom tak málo vody, že
      ani jelšovka sa v nej nedrží. A akože utiahne tak malá voda celý mlyn? Ako môže mlyn vyhovieť
      požiadavkám pol dediny, žijúcej skoro výlučne len z múčnych jedál? Hja, každej veci spôsob.
      Horičania asi dvadsať krokov nad mlynom vykopali rybníku podobný jaz, do ktorého voda z
      jarčeka vteká. Keď hať naplní sa už vodou, mlynár vytiahne stavidlo a narazí vodu na mlyn, i
      melie sa to o milých päť. V lete, keď voda opadne, treba i tri dni zbierať vodu, v jar a v
      jeseň dostačí k tomu i len jeden deň. V takýchto okolnostiach jeden mlyn nevystačil by pre
      celú Horicu, preto na nižnom konci dediny je druhý, práve takýto, lenže pri ňom niet žiadneho
      jazu, a ani ho netreba, lebo tá istá voda, čo vo vyšnom mlyne v hati nazbierala sa, ťahá práve
      tak i nižný mlyn. A tak nižný mlynár je akosi odvislý od vyšného, lebo musí vtedy mlieť, keď
      ten, ak nechce, aby mu drahá voda bez osohu ušla. Preto v Horici mlynári avanžírujú z nižného
      mlyna do vyšného.
   </p>
   <p>
    Mlynár Trfotka dnes pustil mlyn. Aby chatrná voda čím najväčšiu silu vyvinula, vodné
      koleso je ohromné, ale nepomastené, lebo čo raz skrútne sa, zakaždým ostro zapískne, až
      človeku nabehne husia koža. A načo to? Nato, aby Horičania počuli, že mlyny idú a aby doniesli
      zrno. Je to pokynutím aj dolnému mlynárovi, aby zobral sa a nasypal, kým voda trvá. Taký je,
      hľa, spôsob v Horici.
   </p>
   <p>
    Jurko, vstúpiac do pitvora, pána majstra mlynára zazrel na mlynici, práve keď nasýpal do
      starobylého koša. Hvízdal si veselo, ani za oných čias, kým ešte tovarišom bol. Nasypúc
      vymeral si mýto do meričky a ľahkým krokom vybehol hore krátkymi schodmi na povalu, kde sú
      skrine, preplnené všelijakým zbožím. Len keď na mlynicu vrátil sa, zbadal Jurka Javornického
      vo dverách stáť.
   </p>
   <p>
    „Ej, vitajteže, vitajte; ani čo by ste boli z neba spadli. A tu dávno stojíte? Človek nič
      nepočuje, tak to tuná klepoce a hrmí ani v nejakej fabrike. Človek nezná, kam sa prv hodiť.
      Roboty tu dosť i pre desiatich!“
   </p>
   <p>
    Majster Trfotka rád popýšil sa mlynom aj množstvom roboty; a pretože zriedka trafila sa mu
      k tomu príležitosť, keď sa raz naskytla, aj využil ju.
   </p>
   <p>
    „Veru to hučí!“ zakričal Jurko mlynárovi do ucha, lebo skutočne nebolo vlastného slova
      počuť; hrmelo tu ani v ohromnom arzenáli. Trfotku potešila Jurkova poznámka; rástol od
      radosti, že mlyn jeho vzbudzuje obdiv mešťanov. Celý uveličený odskočil od koša a zareval
      Jurkovi do ucha, že mu len tak brnelo:
   </p>
   <p>
    „No všakver’ väčšmi to hrmí že pri vašej ihle?“ a mlynár zasmial sa srdečne na svojom
      výtečnom vtipe, až mu kožená zásterka na bruchu prašťala. Jurko nebol schopný vôbec slova,
      hukot mlynský a rev mlynárov rozladil jeho čuvy; istá otupelosť, akoby opilosť, zmocnila sa
      ho.
   </p>
   <p>
    Trfotka zato po chlapsky obhadzoval sa okolo kasne, kde bola namletá múka. Vyhrnul ju
      dlhým užívaním náležite obdratou lopatkou von do predného priečinu a sňal zo sošky svätého
      Jozefa, z dreva vyrezanej a navrch koša vsadenej, oblúky, aby otvory vriec náležite roztvorené
      boli a tak aby bolo ľahko múku do vriec lopatkou vkladať. Soška i obluky zapadnuté sú múkou,
      takže sotva kto poznal by v soche svätého Jozefa, patróna tesárov a mlynárov. A žiaden div, že
      všetko múkou zapadne, keď pán majster Trfotka ju do vreca nešetrne hádže, až okolo hlavy múka
      kundolí sa v podobe veľkého oblaku a sadá na sošku i na mlynára, zvlášte na jeho klobúk a
      kučeravé huncútky, ktoré od nej vyzerajú ako šedivé. Nech je všetko zamúčené, keď Trfotka
      melie; nech nik nepovie, čo to za mlyn, keď nemožno v ňom ani len zamúčiť sa.
   </p>
   <p>
    Keď už vrece bolo plné, Trfotka posepkal a potriasol ho, ale šetrne, aby — vraj —
      neprasklo (vpravde, aby menej do vreca vošlo) a uviazal na ňom mlynársky uzol, pričom odvrátil
      sa od Jurka, aby ten nevidel, aký je v tom fortieľ a nepochytil ho od neho.
   </p>
   <p>
    „No a teraz poďme dnuká, kým toto vymelie sa, za ten čas si posedíme,“ a chytiac Jurka
      popod pazuchy, skoro v náručí doniesol ho do svojej chyže, pričom na to hľadel, aby Jurko ani
      o mak nebol černejší, čistejší než on sám. Trfotka cítil temer detinskú radosť, keď mohol
      vyčistených ľudí dôkladne zamúčiť. Mlečky — tie ho už znali. Ešte len blížil sa k nim, už
      rozpŕchli sa po sade. Na čom sa pán majster schuti zasmial. Tak aj keď do mesta šiel na trh,
      vždy si vzal zamúčené šaty, aby ukázal celému svetu, že on vyšný mlynár z Horice.
   </p>
   <p>
    „Mlynárka, pozri, koho ti vediem!“ Mlynárka, tichá, chudorľavá ženička, v rozpakoch stála
      pred Jurkom; patrné, že mu nebola veľmi vďačná. Veľmi tichučko ho uvítala.
   </p>
   <p>
    „Mlynárka, veď si ho ani poriadne nevidela; pozri len, aký to chlapisko! Pozri, aké má
      plecia! Eh, škoda vás pri ihle, večitá škoda! Na vaše plecia po centovom vreci a nie do rúk
      také pletky; ihla je pletka. Nech to hrom zabije; a potom vždy len sedieť, či to pre chlapa?
      Prečo ste nie mlynárom? Po otcovi vám zostal kameň, kôš, vreteno, všetko, čo mlynárovi treba.
      Mohli ste v nižnom mlyne teraz sedieť a trebárs i tu vo vyšnom. Vidíte, mne voda sama živnosti
      naženie, samo sa mi namelie a vy musíte tou cverničkou tisíc ráz prebehnúť sem a ta. Ale ozaj,
      povedzte mi, ako môžete šaty tak chytro ušiť? Veď ja, kým pyteľ len poplátam, pol dňa vysedím
      a vypotím sa pritom, že len tak zo mňa tečie. Eh, to sprostá robota.“
   </p>
   <p>
    Takto si uľavil Trfotka a živo gestikuloval. Stranný pozorovateľ bol by myslel, že sa vadí
      s niekým. Jurkovi za celý čas nedal pokoja, ale zvŕtal ho zboka nabok ako komediant svoje
      figúrky, pričom Jurkove ramená ako cepíky sem-tam opálali sa. Trfotka dbal aj na to, aby
      svojho hosťa celkom dokonale domúčil. Len mu bolo ľúto, že Jurkov klobúk, ktorý už bol na
      posteli odložený, nemožno zamúčiť. On ho chytil do rúk, pomačkal, poobzeral, sem-tam
      poobracal, kýmkoľvek nebol biely, a vtisol ho Jurkovi na hlavu. Tento sa vzpieral, nechcel byť
      v cudzom dome v klobúku, no mlynár nepopustil:
   </p>
   <p>
    „A načo dolu? Sme vari v kostole alebo u pánov? Klobúk je na to, aby bol na hlave!“
   </p>
   <p>
    „Jaj, starý, starý, už si ty len tárač! Jurkovi daj pokoj, vidíš, ako si ho zamúčil, veď
      sa to nepatrí!“
   </p>
   <p>
    „Netrepže, stará, do sveta. Zamúčil! To ho mám vari omediť! Pravda, i to by som vďačne,
      ale veru na tento čas medu nemám,“ a pritom akoby v starosti o med poškrabal sa za uchom.
   </p>
   <p>
    „Vidíte, môj starý je dosiaľ taký trepaj, ako za mladi. Nič si rozumu nenadobýva,“
      sťažovala sa mlynárka.
   </p>
   <p>
    „Stará, tvoje nohy pôjdu do kuchyne, ruky nakladú ohňa, upražíš na panvici slaniny a do
      toho zabiješ osem, ale lepšie bude, desať vajec, rozumela si? A…“ mlynárka už bola v
      kuchynských dverách, „počkaj, stará, zabi desať vajec a napraž praženice takej, akej ešte
      žiadna šestonedieľka nejedla, nech je prižiarená; a so slaninou neskúp, neboj sa, máš kŕmnika
      v chlieve, nech bude škvarka na škvarke.“
   </p>
   <p>
    Kým mlynár hovoril, jeho žena akiste i ohňa za ten čas nakládla. Jurko musel sadnúť za
      stôl, do kúta, skadiaľ bol len jeden východ, ktorý ale majster Trfotka tučným telom zaplnil
      tak, že Jurkovi nepozostávalo len vzdať sa mu na milosť a nemilosť, lebo bez mlynárovej vôle
      nemohol spoza stola ani na krok.
   </p>
   <p>
    „No tak!“ oddýchol si Trfotka, keď sa usadili, „pozhovárame sa do dobrej vôle, aj tak
      budete tu nocovať.“
   </p>
   <p>
    „Božechráň!“ vymklo sa Jurkovi z úst. Zišlo mu na um všetko, čo od matky o Trfotkovi
      počul. Pod vplyvom jej slov tuho si umienil, že vyslobodí sa stadiaľto.
   </p>
   <p>
    „Ej, to už hej! Vy si doma rozkazujete, a nie u mňa. Viete?“ a Trfotka širokou päsťou
      udrel o stôl, že sa hneď uhol.
   </p>
   <p>
    Mlynárka na neobyčajný ten buchot prišla z kuchyne a pozerá po oboch mužoch:
   </p>
   <p>
    „Vari sa bijete?“
   </p>
   <p>
    „Čo sa ti to prisnilo?“ zasmial sa srdečne mlynár. „Človek položí ruku na stôl, a jej to
      hneď bitka. Kedy, s kým som sa ja bil? No povedz!“
   </p>
   <p>
    Ale mlynárka nepovedala, lebo neznala na to prípadu, Trfotka bol chlap, akých málo;
      hrmotný síce, ale zato skutočne dobrá, úprimná duša, že i košeľu by dal zo seba. On nevedel
      nahnevať sa seriózne. Keď kričal na niekoho, to bol prázdny krik bez žlče. Jurko s predsudkom
      blížil sa k nemu, znal ho bol ako chlapec, i to len zďaleka, a teraz dľa opisov matkiných. No
      hneď, ako niekoľko slov zamenili spolu, Jurkove predsudky mizli a stopili sa v nulu. On videl
      pred sebou muža rýdzej, veselej povahy a dobrého srdca. Pomaly vtiahnutý bol Trfotkom do
      veselého krážu, kde mlynár bol doma. Jurko na vtipoch jeho smial sa ako chlapec a Trfotka bol
      blažený, že tento krajčírik tak dobre cíti sa v jeho dome. Jurko obdivoval bohatstvo
      Trfotkovo, ktoré počnúc od mlynárovho zaokrúhleného tela až po najostatnejší kus nábytku vo
      všetkom sa zračilo. Jurko nevdojak porovnal chudobný nábytok rodičov svojich s týmto, čo tu
      videl, a prišiel k smutnému rezultátu. Izba skoro meštiansky zariadená; postele dve, a na nich
      perín a hlavníc temer po samú povalu. Ej, inak to má Trfotka, než chudák otec Filip, ktorý rád
      sklenice nachyľoval. On síce hovorieval, že fľaše meria, či sú spravodlivé; no nikdy neprišiel
      v svojom častom bádaní k žiadnemu výsledku, lebo kým na dno prišiel, potratil všetky koncepty,
      takže meranie na iný čas zostalo. Trfotka okrem vody a mlieka nezná žiadneho nápoja.
   </p>
   <p>
    Praženica už hotová. Mlynárka prišla z kuchyne, držiac v ruke dosť hodnú panvicu, ktorá
      bola ešte celkom horúca. Položila misku na stôl a prevrátila na ňu panvicu. O chvíľu vypadla z
      nej praženica; ako samorastlá, tak sa spolu držala. Pred oboch vložila po tanieri a vidličky,
      aby jedli, ako mešťanom patrí. Jurko nabral z misky hodne, vediac, že tu treba jesť. No
      Trfotkovi i to sa málilo.
   </p>
   <p>
    „Ej, ba u mňa budete jesť, to vám povedám. A škvarky vy neradi, že ich nič neberiete?
      Načože sú tu, či len pre cifru?“ a nakládol hosťovi škvariek, neohliadajúc sa ani mak, ako sa
      ten vzpiera. A tak to išlo medzi núkaním, kým miska nebola čistá ako oko.
   </p>
   <p>
    „No a teraz sem poď, stará, i ty. Jurko nám bude rozprávať, čo a ako sa mu vodilo. Ale ti
      vopred vravím, oči drž, aby nezadriemali, dnes budeme do jedenástej hore.“
   </p>
   <p>
    „Ale mne treba domov ísť, čochvíľa je večer tu.“
   </p>
   <p>
    „To v Rapčiciach taká obyčaj, že keď sa ľudia najedia, poberajú sa preč? Ale vy ste akiste
      hladný, trochu cítim i ja. Stará, choď ty ešte variť.“
   </p>
   <p>
    Jurko div nezúfal, keď videl, že mlynárka chce ísť variť. Cítil, že až primnoho jedol, nie
      že by bol hladný. Musel sa prisahať, že je najedený ako buk a len potom doložil:
   </p>
   <p>
    „Musím domov, lebo len na dneska som sa vybral. Mám mnoho roboty a matke som sľúbil, že
      ešte dnes prídem.“
   </p>
   <p>
    Pri ostatných slovách tieň nevôle mihol tvárou mlynárovou. Konečne povie Trfotka, ostro
      pozerajúc Jurkovi do očú:
   </p>
   <p>
    „Mať vám naložila, aby ste sa vrátili. Bojí sa, že vám my ublížime. Ale my sme vám nikdy
      nechceli zle, ani nechceme, a vaša mať predsa hnevá sa pre čosi na nás. Po vášho otcovej smrti
      prišiel som do vás, poklonil som sa, ako kresťanovi aj svedčí. Keď sme za živa — reku —
      nemohli zniesť sa, pomerme sa aspoň teraz. Váš otec — nech mu je zem ľahká — tam na doske
      ležal, ale myslíte, že vaša mať odpovedala na môj pozdrav? Keď som vošiel, už nestačila vyjsť,
      ale aby nemusela so mnou hovoriť, odvrátila sa odo mňa. Hej, to mi je veru ľúto, to ma veľmi
      mrzí a to som i vám chcel povedať, aby ste sa i vy bez spôsobu nehnevali. Ale, ako vidím,
      pozde som prišiel, už i váš hnev je tu. Dali ste sa veľmi ľahko nastrojiť.“
   </p>
   <p>
    Jurko nevrle prijal túto výčitku:
   </p>
   <p>
    „Hľa, kto by sa bol nazdal? Najprv ma div nezje od radosti, že som uňho a teraz mi takto
      za golier leje. Líškavec!“
   </p>
   <p>
    A nahlas rázne povedal:
   </p>
   <p>
    „Áno, hneváme sa, ale ja nie. Mne ste nikdy nič neurobili, ale moja mať veľmi žaluje sa na
      vás. Už musí byť v tom čosi, lebo moja mať veru nerada daromné hnevy; verte mi, tá mnoho
      prepáči, kým sa raz nahnevá. Nuž a vy sa nehneváte? Hneď ako som matku pred vami spomenul,
      stratili ste dobrú vôľu. Skúste sa len, i u seba nájdete hnevy!“
   </p>
   <p>
    Trfotka veselým, úprimným smiechom prerazil klepotanie mlyna:
   </p>
   <p>
    „Ale ja že sa hnevám? Ó, človeče, to ma neznáte. To ste Trfotku nikdy nevideli. A prečo by
      som sa ja hneval? Pre tú kvapku vody? Dajmibože!“
   </p>
   <p>
    „Čo za vodu spomínate?“ pýtal sa zvedavý Jurko.
   </p>
   <p>
    „Tak, to vy neviete? A nerozprávala vám mať vaša o tom? Nuž rozpoviem to ja. Tu sú,
      vidíte, dva mlyny. Vo vyšnom bol váš otec mlynárom a v nižnom som bol ja. Váš nebohý otec,
      chudák, si rád takto…“ a mlynár urobiac z ruky rúrku, priložil ju k ústam a nahol, ako keď
      pijeme, „ale sa nenahnevajte! Išlo to sprvu po mále, ale potom vždy viac a viac. Veď to i sami
      viete. Preto mu nič nestačilo, čo hneď vo vyšnom mlyne býval a mal hať. Ja som prišiel sem
      tiež chudobný čeľadník, ale oženil som sa a gazdoval, ako Pán Boh prikázal, a šlo mi dobre.
      Začal som pomaly i bohatnúť i tučnieť; to bolo vášmu otcovi tŕňom v oku, lebo i vaša mať
      vytýkala mu, prečo je nie taký ako ja. Umienil si snáď, že ma z doliny vyženie, i začal mi
      robiť protiveň. Ja som od neho mnoho strpel i opatrne zachodil s ním; ustupoval som mu, ako
      som len mohol. Ale žid búril ho proti mne. Keď toho už bolo moc, vzbĺkol som i ja, a potom
      bolo horšie že predtým. Váš otec namastil dobre koleso, aby nevŕzgalo, aby ja nepočul, že sa
      tu melie. Ja som si ľahol a spal som ako v oleji, znamenite; iba ráno, keď mi povedia, že hať
      je už prázdna, že Javornický celú noc mlel o milú dušu. Ja som si, pravda, vlasy škubal, keď
      som videl rad nastavaných vriec na mlynici a vody nič. Šiel som vášmu otcovi dohovárať, čo to
      urobil, čo pustil vodu naprázdno. Ten sa mi vysmieval: bolo nedrichmať, keď si mlynár; veď
      voda na tvoj mlyn išla, čo si si ju nenarazil na žľaby? Či ti ja mám ísť ešte i kameň pokovať
      i nasypať, ty leňoch, ty spáč, taký a taký. Ja som odišiel so psím kúrom
    <sup>
     [
     <a class="footnote" href="#ftn.id2578837" name="id2578837">
      3
     </a>
     ]
    </sup>
    a ľudia sa mi smiali ako pochabému bláznovi. Takto mi váš otec urobil nie raz, ale
      i desať ráz. No počkaj — reku — zahrám ti i ja nôtu, viem, že nebude ti po vôli; nedám si ja
      tiež skálie tĺcť na hlave. I raz, keď váš otec bol dokonale načrel a išiel spať, ja som doma
      prihotovil mlyn, nasypal do koša a vyšiel do vás. Bolo práve jedenásť hodín, keď som pustil
      jaz, voda šla dolu žľabmi, ale za stavidlom sa vyrazila a obišla váš mlyn, môj — ten celú noc
      mlel až milá vec. Keď sa váš otec ráno zobudil, v jaze nebolo ani kvapky vody, ale na mlynici
      plno veľkých noší. Tak sme sa pustili do procesov, váš otec žaloval raz, ja druhý raz a ľudia
      sa na nás smiali.“
   </p>
   <p>
    I stará vmiešala sa do rozhovoru:
   </p>
   <p>
    „A vaša mať sa potom na smrť hnevala. Ja som jej povedala, čo nás do chlapov, nech sa
      vadia; ako sa povadia, tak sa pomeria. Čert ako diabol, jeden za devätnásť, druhý bez jedného
      za dvadsať, ale tá nič nedbala na moje reči, len sa hnevala a dosiaľ sa hnevá.“
   </p>
   <p>
    Jurkovi bolo otupno. Zle mu padlo počúvať obvinenia na rodičov bez toho, aby ich bol mohol
      brániť. Nedôverivo pozeral na Trfotku a jeho reči bral s veľkou rezervou. Trfotka tiež nebol
      takej dobrej vôle, ako sprvu sľuboval, i jeho čelo zatiahlo sa mráčkom, pocítil, že z Jurka
      vanie chlad, chlad väčší, než očakával. Jurko len ako zo slušnosti, aby dlhé mlčanie pretrhol,
      opýtal sa:
   </p>
   <p>
    „A kto prišiel na vaše miesto?“
   </p>
   <p>
    „Mladý, hodný človek. U mňa sa vyučil.“
   </p>
   <p>
    „Ste spolu dobre?“
   </p>
   <p>
    „Ó, ja s bárským vyjdem.“
   </p>
   <p>
    Jurko začervenal sa, lebo pocítil i toto seknutie, ktorým mu Trfotka dal na vedomie, že
      len s jeho rodičmi nemohol vyjsť. Jurkovi napadlo, že má Trfotka dcéru:
   </p>
   <p>
    „Aha, dobre ti chváliť sa; viem, ten mladý človek akiste zachodí sem často. Dievča je
      práve v rokoch, od trinástich rokov mohlo len narásť. Ba či sú už nie zobratí.“ I opýtal sa
      Jurko nesmelo:
   </p>
   <p>
    „Je nižný mlynár ženatý?“
   </p>
   <p>
    „Nie!“
   </p>
   <p>
    „Predsa nie,“ podumal Jurko; „ale kde je dievča, to je tá otázka. Pýtať sa, či nie?“
   </p>
   <p>
    Jurko nevedel si rady, či o dievčati má vypytovať sa, a či nie. Rátal si na gombičkách na
      veste: pýtať sa, nepýtať sa; na ostatnej mu vyšlo neopýtať sa, i poslúchol Jurko pokynutie
      osudu a mlčal. „Veď sa ja niekoho iného spýtam, alebo mamičky, tá mi povie,“ podumal si Jurko.
   </p>
   <p>
    „Žena, ty už driemeš; poďme, aj mlyn zastavíme.“
   </p>
   <p>
    A Trfotka vyšiel von, aby urobil tak. O chvíľu prestal klepot, piskot a rozhostilo sa v
      mlyne ticho. Jurko po dlhej chôdzi a tom hukote ustatý, s pravým pôžitkom hodil sa do postele.
      Mäkké periny prikryli ho ako peny vzbúreného mora zakryjú utopenca.
   </p>
   <p>
    „Zadusím sa tu, horúce, strach,“ dumal Jurko a odhrnul spústu perín nabok. Myslel, že hneď
      zaspí; no dnes počuté historky o otcovi vzbúrili jeho myseľ, takže i teraz ešte nemohol sa
      utíšiť.
   </p>
   <p>
    „Líškavci, do očú sú mi dobrí a za chrbtom ktovie či i mňa nebudú ohovárať.
      Trfotka-líškavec, no budem sa mať na pozore. Ale predsa i o sebe vedel vyrozprávať, predsa nie
      je taký, akým ho mamička robila. Nie, nie je taký!“ a toto slovo sa mu plietlo, potom akési
      verše z knižky miešať sa začali so snom; sen už-už rozšíril svoje krídla nad ním, keď Jurko
      videl kohosi zhýbať sa nad posteľou, kde ležal. Troška odchýlil víčka, aby rozoznal, kto to, a
      hľa, zasvietila sa mu dobrá, okrúhla tvár Trfotkova, ako sa zhýba nad ním a šepce:
   </p>
   <p>
    „Zamrznete, človeče, prikryte sa!“ a ako starostlivá matka poukrýval mlynár svojho hosťa,
      ktorý bol zohriaty ako v lázni; i sperlil sa pot na jeho čele a oddychoval:
   </p>
   <p>
    „Uf, uf!“
   </p>
   <p>
    Majster Jurko o šiestej ráno už bol doma. Trfotka pustil do dňa mlyn, ktorého klepot a
      piskot zobudil vyznojeného Jurka. I schytil sa a zaberal do Rapčíc ako hriešnik, ktorý,
      dopustiac sa viny, stúpa po zaslúžený trest do súdu. Čoho sa bál, to bola matkina lekcia. No,
      tá nevypadla chýrne. Matka naoko celkom nepredpojate opýtala sa ho:
   </p>
   <p>
    „Kde si nocoval?“
   </p>
   <p>
    „V mlyne.“
   </p>
   <p>
    Stará neriekla na to nič, len pomyslela:
   </p>
   <p>
    „Vábia ho, vábia k Julke. Teraz by sa radi meriť — po nečase.“
   </p>
   <p>
    „Čo si tak zamyslený, Juríčku? Neodpovedáš ani slova.“
   </p>
   <p>
    „Ja, ja som nie zamyslený, mamička, mám náhlo.“
   </p>
   <p>
    „Aha — tají, už je tam, už je čosi vo veci. Bojí sa ma,“ dumala stará.
   </p>
   <p>
    Jurko skutočne rozmýšľal o Trfotkovcoch. Divná povaha mlynárova bola predmetom premietania
      jeho. Mlynárova priamosť a úprimnosť zapáčila sa mu. Mamička tiež na mlynárovcov myslela. Za
      tri mesiace, čo je v Rapčiciach, nemala kedy Horica jej zísť na um, zabudla ju veľmi skoro;
      len lecikedy zatesknila za nebohým mužom, ktorého vzdor mnohým chybám vždy verne milovala.
      Dnes po troch mesiacoch prvý raz zaleteli jej myšlienky do Horice, kde krásny mladý vek
      strávila, ale aj mnohé neresti zakúsila; kde jej muž odpočíva, ale aj jej úhlavný nepriateľ sa
      rozkladá. Zaviedla jej myseľ tá zamyslenosť a zatvorenosť synova. Inokedy, keď prišiel
      zdakadiaľ, všetky skúsenosti jej vyrozprával, len dnes nehovorí nič, mlčí ako ryba. Ten, ktorý
      dodnes výlučne jej patril, s celou detinskou oddanosťou k nej sa vinul, ide sa jej odcudziť.
   </p>
   <p>
    „Oj — už to nie ten môj Juríčko, len včera aký bol — a dnes!“ stará by bola hneď zalomila
      rukami.
   </p>
   <p>
    Šaty pána rešpicienta sú už úplne hotové, len gombíky prišiť. Jurko sňal zo žŕdky Ťažkanov
      kabát. Aké to vrece oproti modernému kabátu rešpicientovmu! Švíky nedajbože rozpárať, ani čo
      by dratvou boli zošité. Poznať, že to nie moderného krajčíra robota, ale nejakého z tých
      starých časov.
   </p>
   <p>
    Jurkove tenké prsty ustali v ťažkom páraní, ba i driemota nadchodila ho. Cítil veľkú
      ochablosť vo všetkých údoch, ruky sotva hýbať sa vládali.
   </p>
   <p>
    „Spať nejdem,“ húta Jurko, „mamička by myslela, že som celú noc nespal; ale pôjdem sa
      vyvetrať.“
   </p>
   <p>
    A Jurko šiel pod stenu, k svojej záhradôčke. Slnko mocne pripekalo, skaly pod stenou len
      tak horeli. Jurko zašiel do chládku, ktorý tvorila fazuľa hore špagátom ku krovu vedená. Tu
      vytiahol sa a hlasite zazíval ako pes na pazderí. Za Jurkovým domom bol domec Chrenkovej. Po
      malom dvorčeku na žinkách rozvešaná bielizeň vdovičky. Pani Chrenková stojí práve vo dverách a
      pozerá na Jurka, ako sa rozťahuje. Čo raz sa vytiahol, to ruky vyše hlavy zalomil a zašťukal
      dlhými nožnicami, ktoré nevdojak sebou vyniesol.
   </p>
   <p>
    „Bude pekne,“ dumala si vdova, „mních vyšiel z búdky, aj s dáždnikom som ho videla chodiť
      a keď má dáždnik, vtedy býva pekne. Aspoň mi bielizeň obschne, pozajtre majáles!“ A usmiata
      pani Chrenková vbehla dnu.
   </p>
   <p>
    Jurko sa len vyťahoval a šťukal tými nožnicami. Náhodou pozrel oproti a — na Ťažkanovom
      dome otvorený oblok, v ňom zavesená klietka s kanárikmi. Vtom čosi u Ťažkanov buchlo, ako keď
      dvere strmo zatvoríme, a v obloku ukáže sa dievča, pekné červené, dva dlhé mocné vrkoče
      odvisli dolu, keď otvorilo klietku, aby vtáčkom podalo zvyčajnú potravu.
   </p>
   <p>
    „Aha, toto je to Ťažkanovie dievča, a aké hodné, hm, hm…“ — a zišli mu na um všetky chýry,
      ktoré o Ťažkanovi a jeho dievčati kolovali. Bola ich už celá zbierka, opakovali a ďalej
      podávali sa v krajších lebo špatnejších variáciách dľa toho, z akých prameňov pochodili a
      akými žľabmi tiekli ďalej. Jurko od včerajška, čo sa zišiel so starým pánom, vysmial sa
      klebetám, lebo Ťažkan vydobyl si uňho úctu; dnes i dievča ľutoval, že tak mladé a krásne a
      predmetom blbej pomluvy.
   </p>
   <p>
    Po takomto prevetraní Jurko cítil posilu. Sadol k stolíku a chytil sa do Ťažkanovho
      kabáta. Barchanové futro ležalo na zemi, kabát rozpáraný na kusy; len švíky treba očistiť od
      starej cverny, čo z nich ešte trčí, aj golier rozpárať. Golier je hrubý, na rube i líci hrubá
      vrstva masti. Z neho kus hrubého zrebného plátna sa opála.
   </p>
   <p>
    „No, už s týmto škoda čas mariť,“ dumá Jurko, „staré fúry!“
   </p>
   <p>
    Keď rozpáral golier, zrazu zastal, oči mu vysadli, brada odvisla, tvár náramne zdlžela,
      ruky s golierom klesli na lono, nožnice z rúk mu vypadli na podlahu. Celý Jurko akoby bol
      obrátený v stĺp soľný. Na čom sa diví? Hja, našiel čosi v golieri. Ohromný nález! Odhodil
      všetko nabok a beží do kuchyne.
   </p>
   <p>
    „Mama, mama, poďteže sem!“ vo veľkom spechu skrátil mamičku na mamu. Stará sa hrozne
      zľakla, vidiac Jurka ako vymeneného, i zvolala:
   </p>
   <p>
    „Preboha, čože je, Juríčko? Povedz!“
   </p>
   <p>
    „No len poďte!“ a chytil mamičku za plece a strmým krokom viedol ju k stolu, že kosti v
      nej len tak hrkotali.
   </p>
   <p>
    „Ach, Bože, či to kedy videl ktorý človek; takýto zázrak! Óvy, óvy! Juríčko, povedz, kde
      sa to tam vzalo?“
   </p>
   <p>
    „To bolo tamdnu.“
   </p>
   <p>
    „Ó Bože, neuvoďže nás v pokušenie! Vymni to stadiaľ!“
   </p>
   <p>
    „Veď vám to tam bolo zašité. Ja som sa divil, čo ten švík dookola tam robí; ja, že je to
      záplatka — a ono bolo tam toto!“
   </p>
   <p>
    „Kto to všil do tohto kabáta? Veď starý povedá, že ho už raz dal prevrátiť. Krajčír to
      sotva ta všil.“
   </p>
   <p>
    Jurko rozotrel nájdené na dlani i zajagala sa mu do očú nová-novučičká stovka, ani čo by
      len teraz bola spod lisu vyšla.
   </p>
   <p>
    „A je dobrá, nie košútka?“
    <sup>
     [
     <a class="footnote" href="#ftn.id2579263" name="id2579263">
      4
     </a>
     ]
    </sup>
    stará ich mala celú galériu v truhlici.
   </p>
   <p>
    „Nová-novučičká, nate, vložte ju do truhlice!“
   </p>
   <p>
    Stará otvorila truhlicu, vyňala z nej modlitebnú knižku a schovala do nej nájdenú stovku.
      Kľúč od truhlice zastrčila si za pás.
   </p>
   <p>
    „Juríčko, to starý Ťažkan zašil, chce ťa skúsiť.“
   </p>
   <p>
    „Veď mu ja dám, zo mňa bláznov robiť. Myslí si, že som dnešným.“
   </p>
   <p>
    „I ja mu veru ohradím poctivosť; nech sa nenazdáva, že ja za jeho peniazmi bažím. Ach,
      Bože, zlata, striebra nemám, ale som nikdy nikomu nič neukradla, ani čo by za necht vošlo, nie
      to aby som toľký groš vzala; veď by nás Boh skáral!“ a starú pošteklilo na konci nosa i začala
      fňukať.
   </p>
   <p>
    Ako lev na púšti, tak bol rozhnevaný Jurko; pozbieral staré popárané fúry, zakrútil ich do
      futra a zviazal špagátom.
   </p>
   <p>
    „Čo chceš urobiť, Juríčko?“ pýta sa ho stará.
   </p>
   <p>
    „Ja toto zanesiem tomu splesnenému bláznovi a vyčítam mu kapitolu, akej ešte nepočul. Ej,
      neujde ten môjho jazyka.“
   </p>
   <p>
    „Juríčko, darmo ta pôjdeš! Vieš, že je brána zapretá.“
   </p>
   <p>
    „Ja mu ju vyborím a vojdem dnu a ukážem mu, či som ja cigáň, zlodej, zbojník!“ Jurko bol
      skutočne rozpálený, žily mu na čele nabehli. Bol by sa hneď chytil s niekým za pasy. Stará sa
      ho zľakla a začala krotiť:
   </p>
   <p>
    „Nehnevaj sa, môj kvietok zlatý; nechoď ta, narobíš po meste daromných rečí; budú ťa
      ohovárať, že si taký a taký grobian. A nechajú ťa tvoji ľudia na holej dlani. Aj tak, ako
      povedal — zajtra ráno príde po kabát, potom budeš nielen ty čítať lekciu, ale ani ja mu
      neodpustím. Ej, veru nie!“
   </p>
   <p>
    Jurko svojím horlením už docielil, čo chcel: aby ho matka tešila. Jemu lichotilo, keď
      stará žalovala sa pred susedmi:
   </p>
   <p>
    „Môj Juríčko je dobrý, dobrý, keby len nebol taký náramný, ale sa vám hneď nahnevá, a
      potom — nech Pán Boh chráni!“
   </p>
   <p>
    Ľudia potom s väčším uvážením hľadia na takého človeka. Tak aj teraz rozkrútil balík a
      začal zošívať, čo prv popáral.
   </p>
   <p>
    „Zošijem, sfercujem a oddám. Nejdem sa ja veľmi trápiť s jeho fúrami.“
   </p>
   <p>
    A šil, fercoval, ako vedel, a bolo to dobre. Kabát bol do obeda hotový, aj hnev prešiel
      Jurka úplne:
   </p>
   <p>
    „Ej, figliar, počkaj si ty!“ a hrozil sa nožnicami k Ťažkanovmu domu. „Ale má hodné
      dievča, darmo je, má hodné. Kde sa len uňho vzalo. Taká suseda a nemôcť s ňou ani slova
      stratiť! Ale dnes ráno šibla očkom i pod našu stenu, keď počula šťukot. Zazrela tam kohosi a
      odbehla.“
   </p>
   <p>
    Jurko o tomto rozmýšľal a koniec bol, že vzal nožnice do ruky, hodil robotu na stôl a šiel
      pod stenu vyťahovať sa.
   </p>
   <p>
    Zazíval raz-dva, pozrel do obloka, tam v klietke skákal kanárik z pántika na pántik, ale
      neukázal sa nik na šťukanie. Len suseda, pani Chrenková, začula čosi a zazrúc Jurka, aké
      komédie vystrája, podumala:
   </p>
   <p>
    „No, už je sväto, že bude pekne, mních často vychodí z búdky. Ale čo toľko šťuká tými
      nožnicami? Potvora!“
   </p>
   <p>
    Pán majster vošiel dnu celý rozladený, že manéver nevydaril sa. Nevedel inej rady, ako
      chytiť sa do práce. Šil o milých päť, cverna mu úvalom ubúdala.
   </p>
   <p>
    „Počkaj, starý, i ja budem boháč, i ja budem s chudobnými krajčírmi takéto žarty robiť.
      Počkaj!“ a pohrozil náprstkom k domu Ťažkanovmu. Lež ako nevdojak pozrel ta k oknu Ťažkanovmu,
      zazrel tam dievča. Prášilo akúsi šatu, no skoro zaprelo oblok a zmizlo zas v izbe.
   </p>
   <p>
    „Odkedy som už tu a ešte som jej nevidel, len dneska tieto dva razy. Škoda, škoda!“ stará
      vošla do izby, syn pýta sa jej:
   </p>
   <p>
    „Mamička, videli ste to dievča, čo je u Ťažkanov?“
   </p>
   <p>
    „Ja — ój, nie. A tys’ ju vari videl?“
   </p>
   <p>
    Jurko miesto odpovede usmial sa pokrytecky.
   </p>
   <p>
    „No hľa, nemyslí len na Trfotkovú, ale i na iné. To je chvalabohu. Ale či je táto lepšia?“
      a stará zmrzla nad svojím synom.
   </p>
   <p>
    „A je pekná? Hovoria, že je pekná,“ vyzvedala ďalej stará.
   </p>
   <p>
    „Možno, možno,“ odvetil lenivo syn, ktorý nemal vôle reči o tomto veľmi šíriť. Stará si
      pomyslela:
   </p>
   <p>
    „Počkaj, veď ja ťa vystrežiem, čo si za jedna!“ a celý deň vybehávala na dvor a pozerala
      na susedove obloky. No nebola šťastná: nevidela nič.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2578837" name="ftn.id2578837">
        3
       </a>
       ]
      </sup>
      odišiel
      <span class="emphasis">
       <em>
        so psím kúrom
       </em>
      </span>
      — ušiel
     </p>
    </div>
    <div class="footnote">
     <p>
      <sup>
       [
       <a class="para" href="#id2579263" name="ftn.id2579263">
        4
       </a>
       ]
      </sup>
      <span class="emphasis">
       <em>
        košútka
       </em>
      </span>
      — starý peniaz, zavedený za revolúcie 1848. Názov má
          podľa mena vodcu povstania Lajosa Kossutha.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2579495">
       </a>
       4
      </h2>
     </div>
    </div>
   </div>
   <p>
   </p>
   <p>
   </p>
   <p>
    Javornickovci ráno túžobne vyčkávali Ťažkana. Jurko bol celý rozochvený, ani robiť
      nemohol. Jeho matka chodila bez účelu z kuchyne do izby a naopak, zakaždým zabudnúc cieľ
      svojho chodenia. Oheň v kuchyni vyhasol a až pozde zišlo jej na um, že treba Juríčkovi dať
      niečo jesť. Juríčko by jej bol nenapomenul, lebo rozčúlením zabudol, či raňajkoval a či ešte
      nie. On len na dvere pozeral, kedy otvoria sa a kedy vstúpi nimi Ťažkan. Stará, vidiac
      rozochvenie synovo, s hnevom pomyslela na Ťažkana:
   </p>
   <p>
    „Ale by ten bol hoden?“ A Jurko zas podumal:
   </p>
   <p>
    „Takto sa triasť, to hanba na majstra! Za učňovstva netriasol som sa takto, keď som
      majstra z jarmoku čakal.“
   </p>
   <p>
    Konečne vstúpil do izby ten bolestne očakávaný Ťažkan. Ani sa nepozdravil, len rovno
      pristúpil k Jurkovi a postavil ho proti svetlu:
   </p>
   <p>
    „Človeče, vy ste chorý, ste ani stena; čo vám je?“
   </p>
   <p>
    Jurko sa usmial a riekol:
   </p>
   <p>
    „Ja neviem, mne nie nič; som chvalabohu zdravý!“
   </p>
   <p>
    Ani Jurkovi ani starej, bársjak hotovili sa na kázeň, nebolo teraz možno ani slova
      preriecť. Starcove šediny, vážny, prísny, odmeraný pohľad imponoval im, takže Jurko ako
      očarený musel sa oprieť o svoj stolík. Ťažkan s pohrdlivým úsmevom sledoval pohnutie Jurkovo a
      ako zdalo sa, so záľubou pásol sa na jeho rozpakoch. Konečne pohodil:
   </p>
   <p>
    „Mne sem prísť je vec svedomia.“
   </p>
   <p>
    Jurko už prebral sa z rozochvenia i pýta sa:
   </p>
   <p>
    „A prečo?“
   </p>
   <p>
    „Vždy zľaknete sa ma, ani čo by som bol kominár. Museli ste sa v zlú planétu narodiť. Ale
      sa nebojte!“ a pristúpiac k majstrovi, hladkal ho ako nedospelé decko po mäkkej, až dievčensky
      neohorenej tvári. Jurka toto hladkanie dopálilo:
   </p>
   <p>
    „Čože chce, vari sa mi bude vysmievať! Čakaj len, hneď ti tromfa vysvietim!“ dumal Jurko.
   </p>
   <p>
    „Čože ste taký divný, mladý človek; prečo tak mlčíte? Aha, akiste kabát neprevrátený. Lebo
      keď krajčír nevyhotoví robotu a keď kto po ňu nenazdajky príde, nevie chytro nájsť výhovorku,
      potom len stojí a mlčí. To ste i vy už taký ako tí starí majstri; sľúbite na dnes robotu a
      vyhotovujete na takto rok? To ste…“ — a Ťažkan mu dôverne poklepal na plece, „privčas
      zleniveli. Mladí majú byť ešte pilní, len neskoršie nech sú pánmi.“
   </p>
   <p>
    Jurko zimnične očervenel. Narážky Ťažkanove vyvolali purpur na jeho tvár, akoby ju bol
      žihľavou vyšibal. Konečne premohol hnev a vyriekol:
   </p>
   <p>
    „Ja medzi tých nepatrím.“
   </p>
   <p>
    Starý, tak zdá sa, mal zvláštnu radosť ľudí dráždiť, lebo odpovedal:
   </p>
   <p>
    „Áno, áno, verím vám; nová metla! Za pár rokov obdrie sa a bude zas len tak, ako tie
      ostatné zametať.“
   </p>
   <p>
    „Váš kabát je tu, nemusíte nikoho súdiť,“ a Jurkov hlas triasol sa duseným hnevom.
   </p>
   <p>
    „Nože no — pozrimeže, kabát prevrátený! Nuž ste ho prevrátili; to ste chlap, keď ste
      držali slovo; to sa mi už páči…“ — a starý pán prívetivejšie pozrel na Jurka a potľapkal ho po
      pleci. Tu Jurko cítiac, že je už na koni, chcel sa popýšiť a starému vrátiť požičané
      lichotiny:
   </p>
   <p>
    „No veru, jest mi tu roboty! Storočný kabát prevrátiť! Ale druhý nebol by sa s ním
      zabával; to som len ja urobil vám ako susedovi. Nechodia do vás žobráci? Pravda, zabudol som,
      že žobráci nemajú krídel, aby ponad dom preleteli. Pravda!“
   </p>
   <p>
    „Čo chcete so žobrákmi?“ pýtal sa zadivený Tažkan.
   </p>
   <p>
    „Aby ste ten kabát daktorému darovali.“
   </p>
   <p>
    Tažkan nepohol ani žilkou, chladnokrvne prijal vtip Jurkov. Tento triumfujúc pomysel si:
   </p>
   <p>
    „Počkaj, ešte ti zakúrim!“
   </p>
   <p>
    Tažkan pýtal sa, pokážuc na kabát:
   </p>
   <p>
    „Čo príde od toho?“
   </p>
   <p>
    „Tri zlatky.“
   </p>
   <p>
    Starý pán vytiahol z kešene šatku, na ktorej uzlík rozviazal a vyčítal tri zlatky na stôl.
      Čo mu ostalo, to položil do vrecka. Kým Jurko odberal zo stola peniaze, Ťažkan už bol vo
      dverách. Jurko pobehol za ním a chytil ho za rukáv:
   </p>
   <p>
    „Čakajte, čosi vám mám povedať!“
   </p>
   <p>
    „Mne?“ divil sa starý.
   </p>
   <p>
    „Áno. Len si tuto sadnite!“
   </p>
   <p>
    Jurko vytiahol z truhlice knižku a preberal v nej, kým nenašiel stovku:
   </p>
   <p>
    „Starý pán, nate, schovajte si toto. Jestli máte teraz mnoho peňazí, môžu sa vám preriediť
      a neskoršie ešte lepšie zísť. Ja som mladý človek, vyrobím si dosť; verte mi, nie som utisnutý
      váš golier párať.“
   </p>
   <p>
    „Čo to pletiete, synak, čo to za peniaze?“
   </p>
   <p>
    „Vaše peniaze, v golieri boli zašité. Vy ste mysleli, že sa vám ja ulakomím na ne. Ale to
      nie — ó, nie!“
   </p>
   <p>
    „My veru sme statoční ľudia,“ vmiešala sa do reči i stará, „my chceme pracovať, ako Pán
      Boh prikázal, a nie v golieroch zbíjať — ó, to už nie.“
   </p>
   <p>
    Starý pán odhodil prevrátený kabát, skočil na rovné nohy a chytiac do oboch dlaní tvár
      Jurkovu, vybozkával ju, až očervenela.
   </p>
   <p>
    „Vy ste ma zahanbili, zahanbili.“
   </p>
   <p>
    Jurkovi ale to nedostačovalo, ešte nebol udobrený. Ba až teraz krv sa mu búrila, ako keď
      mlieko v dbanke mútia. Čím väčšmi ho objímal Ťažkan, tým väčšmi Jurko bránil sa objímaniu.
   </p>
   <p>
    „Ako vám to na um zišlo, mňa z cigánstva potvárať? Povedzte! Cigáňom, zlodejom chcieť
      urobiť mňa: vyučeného remeselníka, majstra! Toto je čudný svet.“
   </p>
   <p>
    „No, zahanbili ste ma, zahanbili. Sem moje peniaze: vyrozprávam vám, ako som prišiel na
      to, aby som vás skusoval.“
   </p>
   <p>
    Jurko rozčúlený chodil sem-tam po izbe, naježil si vlasy, vtisnúc medzi ne všetkých desať
      prstov ako hrebeň. Konečne jeho pohnutie začalo miznúť a on prichodiť do svojej koľaje. Tak
      utíšený sadol pred starého pána a počúval.
   </p>
   <p>
    Starý pán začal:
   </p>
   <p>
    „Ja som tiež vyučený krajčír.“
   </p>
   <p>
    „Ale, naozaj?“ vpadli mu razom do reči stará i Jurko.
   </p>
   <p>
    „Pochodím nie stadiaľto, ale z Letopolia, kde môj otec bol horárom. Ešte som nezačal ani
      chodiť, keď som zostal sirotou. Mohol som byť zo sedemročný, keď sa mi mať vydala za jedného
      tkáča, ktorý otčimovsky zachodil so mnou, takže už v desiatom roku sám som si musel živnosť
      hľadať, musel som pásť letopoľské husi. Neskoršie mať zaviedla ma do mesta, kde ma dala k
      jednému krajčírovi za učňa. Od tohto času počalo mi byť lepšie. Ja som sa usiloval, bol som
      schopný, pilný; majster ma veľmi rád videl, ale čo bola chyba, to bolo to, že som ani čítať,
      ani písať nevedel. Na šťastie starší učeň, ktorý bol z veľmi dobrého domu, privrel ma ku
      knižke a ja po nedeľných nešporoch som tak ďaleko prišiel, že v pätnástom roku som krásne
      knihy čítaval, a medzi učňami nebolo žiadneho, ktorý by sa mi bol v čítaní a písaní vyrovnal.
      Keď ma za tovariša prepustili, šiel som na vandrovku a za päť rokov potĺkal som sa po
      väčších-menších mestách; tak som prišiel do Kvetian, veľkého to stoličného mesta, kde som v
      jednej veľkej dielni pracoval. Môj majster ani nepracoval; vedenie práce ponechal jednému z
      tovarišov; on sám bol najviac v sklepe. Ja za tri roky som uňho pracoval a získal som dôveru
      jeho tak, že zveril mi dielňu, hoci som ja nebol najstarším tovarišom. Mal aj jedinú dcéru, tú
      mi tiež dal za ženu; tak som prišiel do hotovej dielne a okrem toho mi mal zostať hodný sklep
      na strižný tovar. Keď mi bolo dobre, rozpamätal som sa i na mater a dva razy som jej písal,
      ale ani raz som nedostal odpoveď; môj prvý majster mi potom oznámil, že matka zomrela, otčim
      že kamsi odišiel, zanechajúc malé dievčatko u svojej sestry. Tak som ja posielal peniaze
      svojej nevlastnej sestre, ktorá keď vyrástla, veľmi dobre vydala sa.
   </p>
   <p>
    Kým mi tesť žil, šlo nám znamenite. Ja som riadil dielňu, on viedol sklep. Ale tesť,
      chudák, vo vysokom veku zomrel a na mňa veľká starosť padla. Ja, aby som si obľahčil, odpravil
      som deväť tovarišov a nechal som si štyroch, takže som potom mohol viesť i dielňu i sklep. Ale
      čo, ja som obchodu nerozumel, a ľudia ma začali dokonale klamať. Istý bohatý krajčír, ktorému
      už i tesť mnoho zveril a ja ešte viac, nejakým klamom padol, takže som ja nedostal z mojich
      tisícov ani len jeden nový. Ja som zbankrotovaného krajčíra dal posadiť do chládku, ale tým
      nenahradilo sa mi nič, ja som musel zaprieť sklep a chytiť sa len zanedbanej ihly. Ale človek
      veľmi chytro odvykne robote; remeslo netešilo ma už tak ako predtým, lebo som sa už v ňom
      dobre nevyznal. Prichodili nové a nové módy, ktoré som ja neznal, a tak sa stalo, že mladší
      krajčíri, ktorí medzičasom v Kveťanoch osadili sa, vytisli moju robotu a ja musel i ostatných
      pomocníkov odpraviť. Tu svedomie začalo ma hrýzť, že majetok, čo tesť horko-ťažko nahonobil,
      ja tak ľahko som skoro celkom umárnil a k tomu i v remesle takto zaostal. Môj úpadok zle
      pôsobil aj na moju ženu, lebo i tá o pár rokov zomrela. Ja som ju sotva mal za čo pochovať,
      lebo majetok môj záležal len v nemovitostiach, z ktorých som ja skoro žiaden osoh nebral. Smrť
      ženina mi dodala. Ja som začal za ňou pokorovať, a keď som nemal ani brata, ani sestry, čo by
      ma boli potešili, tešil som sa sám — vínom. Tak som upadal vždy nižšie a nižšie, nezostal mi
      len môj prázdny palác, ktorý i len do prenájmu dať som nemal kedy pre svoje pijanstvo. Vtom
      prišiel do Kvetian môj starý známy, ten, ktorý ma naučil čítať a písať. Ja som obnovil s ním
      priateľstvo, a on ma naviedol, aby som veľký palác predal, keď ho aj tak už nepotrebujem, a za
      utŕžené peniaze znovu robiť začal a aby som sa z Kvetian presťahoval. Ja som slúchol, predal
      som dom za pár tisíc zlatých, ani sám neviem, za čo — nestaral som sa o to — so všetkým som sa
      spustil na svojho priateľa. Urobili kontrakt, podpísali, a ja hneď po uzavretí jeho dostal som
      osemtisíc. Neviem ako, dosť na tom, stalo sa, že môj dobrý, starý priateľ mi tieto peniaze
      ukradol a mňa nechal na holej dlani. Od tých čias som ho viac nevidel a ani vidieť nechcem.
      Viem, že ak aj dobre mu ide, svedomie trápi ho, že mňa, žobráka, i o kapsu ešte pripravil. Ja,
      sotva som za predatý dom ostatnú sumu dostal, odišiel som z Kvetian a usadil som sa tu. Kúpil
      som si tento dom a od tých čias bývam v ňom. Práve minulo tomu osemnásť rokov, čo som v
      Rapčiciach. Nemám tu nikde známeho okrem vás, ani som nikdy nikoho nenavštívil, ani k sebe na
      návštevu nevolal. Ba zaprel som pred ľuďmi dvere, aby som s nimi nemusel mať žiadneho obchodu.
      Ale pozdejšie začal som sa meriť so svetom; myslel som, že predsa jesú i statoční ľudia. Veľmi
      som si žiadal aspoň raz statočného človeka nájsť. I začal som ho hľadať medzi krajčírmi. Čo
      jeden mladý krajčír zjavil sa tu v okolí, poslal som mu prevracať tento kabát. Zakaždým zašil
      som do goliera päťdesiat zlatých. Kabát bol sedem ráz prevrátený, ale z tých siedmich
      päťdesiatok nedostal som ani jednej. Nuž, hľa, mladým pánom zišli sa do remesla. No — myslím
      sebe — nejdem ja viac krajčírov skusovať, vydal som na to už tristo päťdesiat zlatých a
      nenašiel som ani jedného statočného medzi nimi. Čo, reku, vydám i to ostatné, čo mám, sotva by
      som trafil na takého, a už, reku, i beztoho viem, že čo krajčír, to zlodej. Vtom ste prišli do
      Rapčíc vy; ja som vám chcel dať pokoj s kabátom, ale keď som vše išiel po mäso, počul som, ako
      vás chvália, že ste taký a taký poriadny a statočný človek. No reku, skúsme ešte tohto. A
      pretože má viac statočnosti že druhí, dajme mu viac za ňu. Zašil som vám teda celú stovku. No,
      vy ste ju nevzali. Ďakujem vám za to: vy ste mi tým mnoho osožili: Ja som znovu začal žiť a na
      moje staré dni môžem byť ešte šťastný.“
   </p>
   <p>
    Stará utrela si slzy, ktoré hojne prelievala nad smutným osudom Ťažkanovým, aj nad tým, že
      jej Juríčko zostal v takej chvále.
   </p>
   <p>
    „No, hneváte sa na mňa? Nehnevajte sa preto, čo som vám prv napovedal, viete, ja som už
      starý, omrzlý, i nevinnému ublížim. Ľudia ma toľko poklamali, že som pred nimi zaprel dvere.
      Vy ste mi dokázali, že jesú statoční ľudia, aj statoční krajčíri na svete. Nech vám to Boh
      odplatí! Nuž, hneváte sa?“
   </p>
   <p>
    „Ach, to už nie,“ odpovedal celkom udobrený Jurko, ktorému začal sa starý pán už páčiť.
      Sprvu myslel, že to podivín nejaký, a hľa, aký to dobrý pán. A Ťažkan zapáčil sa i starej,
      ktorá nad jeho osudom slzila.
   </p>
   <p>
    „No, ľudia povedali, že to iba odľud akýsi, a ono aký zhovorčivý človek, ako sa vytúži
      pred nami, ani pred vlastnou rodinou.“
   </p>
   <p>
    „Poďte ku mne. Vidíte: u mňa ešte žiaden mešťan nebol, vy budete prvý. Poďte!“
   </p>
   <p>
    Jurko bol ako v nebi, že pôjde k Tažkanovi, do toho domu, do ktorého toľkí sa žiadali a
      nemohli vojsť. Povedomie to lichotilo mu.
   </p>
   <p>
    „A vy tiež idete s nami,“ obrátil sa Ťažkan k starej.
   </p>
   <p>
    „Druhý raz, druhý raz, musím doma striezť.“
   </p>
   <p>
    „Mamička, zostanete doma?“
   </p>
   <p>
    „Áno, Juríčko.“
   </p>
   <p>
    A tak Jurko a starý pán odišli, Javornická zostala sama.
   </p>
   <p>
    Starej po odchode Jurkovom nebolo voľno. Za tri mesiace až príliš privykla na synovu stálu
      prítomnosť, a hľa, po tieto dni Jurko začína dom zanedbávať a tratiť tú prítulnosť, dôveru,
      ktorú bol dosiaľ tak detinsky matke dosvedčoval. Ako jej to predtým lichotilo, keď videla, že
      jej syn venuje jej tak okázale lásku, ako snáď žiaden syn v okolí, tak, ba omnoho bolestnejšie
      dotklo sa jej teraz, že veci idú vziať akýsi iný, neprajnejší obrat. Jej syn už častejšie
      zamyslený, do seba zatvorený, nezdieľny: poznať, že čosi trápi jeho čistú dušu. Predtým
      jedinou jeho túžbou bolo osladiť život matkin, dnes poznať na ňom, že túžba táto bledne,
      zatisnutá v úzadie túžbami novšími, len nedávno vzniklými. Skadiaľ tá premena? Javornickej
      napadla len odvtedy, ako jej syn bol v Horici.
   </p>
   <p>
    „Tí to robia, veď to z nich aj vystane. Pozaobchodili mi ho, aby mňa neslúchal. Majú tú
      dievčicu, chcú ju s ním spliesť. Tí sa vyznajú v takých veciach, očaria chlapca a hneď je zle.
      Keby môj Jurko len vedel líškavým ľuďom odporovať, ale ten im všetko uverí do litery. Nepôjdeš
      ty viac, Juríčko, do Horice, a čo by ti cestu dukátmi vyložili, nepôjdeš. Ja ti to zabránim.
      Uvidím, či ma slúchneš!“
   </p>
   <p>
    „Ach, či sa Boha neboja,“ vzdychla ďalej stará, „takto materiam synov kaziť. Mať ho
      vychová, horko-ťažko vyriadi, a keď chlapec vie na vlastných krídlach lietať, potom odvedú ho
      od nej a pokazia. Potom biedna mať plač a sužuj sa; seď tam v kúte, kým ťa i stadiaľ nevyženú.
      Bože, Bože, keby som aspoň muža mala; ale i vdovou byť i od syna opustená byť…“
   </p>
   <p>
    Stará teraz vpravde pocítila ťarchu i trpkosť vdovského chleba. Nemôže sa na nikoho
      spoľahnúť, len na seba. Predtým, keď nejaké dielo zle vypadlo, ľahko jej bolo všetku vinu
      zvaliť na mužove široké plecia: dnes už niet barana, čo by na rohy pobral hriechy iných.
      Starká, čo jednáš, budeš odteraz jednať na svoj vlastný vrub.
   </p>
   <p>
    „Ach, môj syn drahý, už si mi, akoby ťa mala pochovať. Už nebudeš viac mojím dobrým
      synom.“
   </p>
   <p>
    A starká utrela si slzy. Predstavila si, ako by plakala, keby syna svojho videla v rakve —
      na konci nosa ju pošteklilo a slzy boli tu. Potom jej zišlo na um, ako by Jurkovi bránila,
      keby si chcel Trfotkovu dcéru vziať a ako by sa Jurko bránil proti matke, i vzdychla:
   </p>
   <p>
    „Ach, terajší svet, terajší svet! Kurča chce byť múdrejšie že sliepka!“
   </p>
   <p>
    No zabudla na to, že keď bola ona kurčaťom, tiež nechcela svoju kvočku slúchať, keď jej
      bránila vydávať sa za ľahkomyseľného Filipa.
   </p>
   <p>
    Stará sedí v kútiku a opretá o malý kozúbok narieka. Žravý bôľ cíti vôkol srdca. Zabúda v
      ňom na vonkajší svet, ale vždy hlbšie a hlbšie ponoruje sa do temných dúm. V plači ani
      nepočuje, že ktosi zaklopal na dvere a preto nepovedá nič. Len keď počuje, že dvere otvárajú
      sa a pozrúc ta, vidí, ako zvedavá hlavička krúti sa medzi nimi a dve živé očká sliedia po
      všetkých kútoch izbice, a ako zbadali Javornickú pri kozube sedieť, hneď všmykla do izby celá
      postava.
   </p>
   <p>
    „Človek pochodí i po kuchyni, po komore, hľadá, počúva — nikde nič. Idem, reku, do izby
      pozrieť, kde môže byť tá pani suseda, a hľa…“ a pani Chrenková bola by tak nôtila i do
      poludnia, lež zazrela slzy, ktoré Javornická nestačila utrieť. Tie účinkovali na jej štebotavý
      jazýček tak ako studená voda na rozkvokanú slepicu.
   </p>
   <p>
    „Ach, pani suseda, plačete? Bože môj, čože vám je? Mať tak hodného syna a plakať. Aj, aj!“
   </p>
   <p>
    „Čerti ťa sem dohnali!“ pomyslela stará, „keď je človek v najväčšej strasti, vtedy príde s
      takými sprostými rečami.“
   </p>
   <p>
    A skutočne, ako úprimné tešenie v biede nám je balzamom, tak bezcieľne klepanie je
      neznesiteľnou ťarchou. Jak do chuti stará osamote vyplakala by sa, ako by jej odľahlo na
      srdci, keby táto Chrenková nebola prišla o daromniciach klebetiť. Keby bola mohla, bola by
      Chrenkovú hneď poslala preč; takto len prehodila:
   </p>
   <p>
    „Veru plakať nám už prichodí. Mám syna, ale to je nie všetko! Mnoho sme stratili. Nemáme
      už muža!“
   </p>
   <p>
    „Ach, veď i ja, veď i ja! Koľko ráz vyplačem sa do chuti za mojím Karolom,“ a vdovička
      utiera oči (ktoré boli suché ako púšť Sahara), „nuž ale poteším sa zas, že to ešte všetko…“
   </p>
   <p>
    „Môže sa premeniť. Čo?“ zatákla ju podráždená Javornická; „čože, vám je dobre, ste mladá.
      Vám svet môže závidieť.“
   </p>
   <p>
    Chrenková sa zapálila. Starú tešilo, že ju zahanbila. Konečne prerečie Chrenková:
   </p>
   <p>
    „Ako je to dobre, keď človek môže sa vytúžiť. A keby to čím častejšie bolo, ani by hriešna
      vdova necítila ten vdovský stav tak veľmi. Vdovy by mali spolu potešovať sa a nie každá osebe
      smútiť.“
   </p>
   <p>
    „Veru, veru!“ dosviedčala horlivo stará a pichľavo dodala. „A koľko jest vdovcov bez
      potechy! Ako i náš sused Ťažkan. Tiež vdovec — a smutný!“
   </p>
   <p>
    Chrenková nepocítila osti; ona prostodušne zniesla narážky starej. I teraz zvedavo sa
      pýtala:
   </p>
   <p>
    „A nie starý mládenec?“ Vcelku bola vďačná, že prechodia na ten interesantný predmet,
      ktorému kvôli vlastne sem prišla. Videla stadiaľto Ťažkana odchodiť: prišla na výzvedy.
   </p>
   <p>
    „Ach ba, vdovec je on, chudák, už dvadsať rokov. Ale veľmi poriadny a hodný človek!“
   </p>
   <p>
    „No, to ako to!“ vyšmyklo sa Chrenkovej. „Je už prišedivý.“
   </p>
   <p>
    Starej, hoci v očiach mala slzy, bolo nutno smiať sa na prostorekej vdovičke; celá
      rozveselená nad Chrenkovou zvolala:
   </p>
   <p>
    „Veď ja nevravím, že na tvár hodný; ale takto, dľa reči!“
   </p>
   <p>
    „Aha, tak ? To možno, to možno. Pravda, ja som s ním ešte nikdy nehovorila.“
   </p>
   <p>
    „Mohla si sa mu do obloka vyškriabať a tak s ním hovoriť,“ nadávala jej v duchu zlomyseľne
      stará.
   </p>
   <p>
    „A váš syn šiel s ním? Kam to šli?“
   </p>
   <p>
    „Volal ho k sebe.“
   </p>
   <p>
    „Ale si skúpa na reči! Ak aj tvoj mlyn tak mlel, ako teraz tvoj jazyk, nie div, že nič
      nemáš!“
   </p>
   <p>
    Potom doložila Chrenková:
   </p>
   <p>
    „To dievča, čo?“ a usmievala sa výrazom, ktorým doplňujeme to, čo nadrečieme.
   </p>
   <p>
    Javornická zo zásady mlčala. Chrenková odvážila sa bližšie k horúcej kaši:
   </p>
   <p>
    „To je hodné dievča, čo? Chvália ju, chvália, ale škoda…“
   </p>
   <p>
    Významne pomlčala, čakajúc, aby stará doplnila myšlienku. Táto jej vyhovela, lebo
      doložila:
   </p>
   <p>
    „Čo škoda? Že je v rečiach?“
   </p>
   <p>
    „Áno,“ ochotne doložila vdovička; a akoby ustarostená nad úbohým dievčaťom, s bôľnym
      výrazom prehodila:
   </p>
   <p>
    „Tie reči, tie reči!“
   </p>
   <p>
    „Orechy bez jadra!“ povedala stará.
   </p>
   <p>
    „Ale starý vdovec a — a pri ňom byť — nuž to!“
   </p>
   <p>
    „To ľudia rozchýrili, zlí susedia,“ riekla Javornická.
   </p>
   <p>
    „Kto? Susedia?“ divila a zľakla sa Chrenková.
   </p>
   <p>
    „Áno, najbližší susedia! Hnevajú sa na ňom, že ich nepustí k sebe; teda z protivne také
      chýry… Ale ja nie, mne veru malá starosť on,“ doložila stará.
   </p>
   <p>
    Najbližší susedia boli Javornickovci a Chrenková, a pretože stará seba vyňala spod
      spoločného obvinenia, vdovička hneď zbadala, na koho to padá:
   </p>
   <p>
    „Nuž to ja, teda ja! No pekne, pani suseda, pekne. Najlepšie: zastávať toho (to bol
      Ťažkan) a mňa do mláky! Tak! No rozumieme, ó, vieme, koľko bilo!“
   </p>
   <p>
    A rozhorčená vdovička odišla preč. Javornickej bolo veselšie vôkol srdca; tešila sama
      seba, že tak krásne odbavila tú jazyčnicu.
   </p>
   <p>
    „Neprídeš ty viac do nás na klebety. Ale preto malá starosť. Ach, nešľachetný svet!
      Chudák, starý človek a na staré dni prísť do takých chýrov! Ale predsa, čo to za dievča, keď
      neriekol nič o ňom. To je čudné! Veď on Jurko bude mi vedieť o ňom povedať. Už mi je ľúto, že
      som nešla hneď za horúca, ako ma volal.“
   </p>
   <p>
    Ale stará načakala sa Jurka: prišiel len pred samým poludním, a to tak rozjarený, veselý,
      ani čo by bol býval na nejakej zábave. Stará počula ho i hvízdať, keď šiel popod stenu.
   </p>
   <p>
    „No, čože je to, Juríčko! Zabudol si už na pokoru? Ešte ti otec nezastydol, a ty už takto!
      A aký si veselý!“
   </p>
   <p>
    Jurko objal mamku náružive, ani keď bol malým chlapcom.
   </p>
   <p>
    „Mamička, ja som vám akýsi veselý, ani neviem prečo. Ale otec, chudák, keby žil,
      nenahneval by sa preto na mňa ako vy.“
   </p>
   <p>
    „A čo tam? Akože tam? No!“
   </p>
   <p>
    „Nuž len tak!“ a Jurko nedbale pomykal plecami.
   </p>
   <p>
    „Ale predsa niečo divného tam jest, či nie?“ vyzvedala mamička.
   </p>
   <p>
    „Jest, jest, a koľko je toho, Bože môj!“ a Jurko všetkými desiatimi vošiel si do vlasov,
      až naježili sa mu.
   </p>
   <p>
    „A čo také?“
   </p>
   <p>
    „Trinásť klietok!“
   </p>
   <p>
    „Ach, Bože; a čo je v nich?“
   </p>
   <p>
    „V jednej kanáriky — aha, tamto v tej — v druhej drozdy — a kto by to vyrátal všetko, čo
      tam jest! Musíte ísť samy si to obzrieť; len potom budete vidieť. Pôjdete ešte dnes po obede.
      No, všakver’, mamička?“ A Jurko líškal sa jej; ona ho pohladila po hlave a narovnala mu
      naježené vlasy.
   </p>
   <p>
    „A to dievča?“ osmelila sa stará.
   </p>
   <p>
    „To dievča?“ opakoval Jurko; „nuž hľa, to vám je tak, veď viete, pamätáte, keď hovoril —
      keď tam bol — kdeže to bol, mamička?“
   </p>
   <p>
    „Nerozumiem, Juríčko, čo vravíš.“
   </p>
   <p>
    „Viete, starý pán mal sestru, nuž to dievča, hej — to dievča…“
   </p>
   <p>
    „Je tá sestra?“ pomáhala mu stará.
   </p>
   <p>
    „Nie, to dievča je tej sestry dcéra!“
   </p>
   <p>
    „Ach, ešte čo! A Chrenková ich tak potvára, že tak a tak. I teraz tu bola, ale som jej
      posvietila; viem, že i bez lampáša trafila domov.“
   </p>
   <p>
    „I vy, mamička, ste predtým všelijako vraveli. Ale kto by sa na to pozdal, ani živá duša!
      Ozaj, zabudol som vám povedať: dáva vás pozdravovať.“
   </p>
   <p>
    „Ale!“ riekla akoby zahanbená mamička, v rozpakoch ometajúc ruky o zásteru. Potom zrazu
      pohliadla živo na Jurka a pýtala sa:
   </p>
   <p>
    „Je hodná?“
   </p>
   <p>
    „No!“ a tým slovom Jurko viac povedal, než mienil. Stará mu videla až do srdca…
   </p>
   <p>
    „Páči sa ti?“
   </p>
   <p>
    Jurko nakrivil hlavu a bez slova pokrčil ramenami.
   </p>
   <p>
    „Nuž povedz: áno, či nie?“
   </p>
   <p>
    „Trochu, mamička, trochu.“
   </p>
   <p>
    „Tak! To som vedela! A skadiaľ je?“
   </p>
   <p>
    „Ja — ja neviem, mamička,“ riekol Jurko a fúziky uťahovali sa mu. Stará pomyslela:
   </p>
   <p>
    „Ej, šelma, šelma!“
   </p>
   <p>
    A prísne pozrúc na Jurka, vytýkala mu:
   </p>
   <p>
    „Nevieš ani, skadiaľ je, a páči sa ti. Ako je to, Jurko? Do sveta, len tak do sveta? Čo je
      jej otec, mať?“
   </p>
   <p>
    „Ani to neviem.“
   </p>
   <p>
    „Máš — on ani to nevie, on nič nevie! A prečo si sa jej neopýtal?“
   </p>
   <p>
    „Zabudol som. Veď viete, ako je to naponáhle,“ vyhováral sa Jurko.
   </p>
   <p>
    „Jurko, zachovaj si, že máš sa opýtať po prvé: kto si, čo si, skadiaľ si, ako sa voláš a…“
   </p>
   <p>
    „Mamička, to viem: volá sa Julka.“
   </p>
   <p>
    „No hľa, to vie!“ a musela sa i ona zasmiať.
   </p>
   <p>
    „Ale, mamička, nehnevajte sa; musíte i vy ta ísť a uvidíte, že sa i vám zapáči. To je
      isté!“
   </p>
   <p>
    A Jurko sadol k robote a šil opreteky. Chcel nahradiť to, čo pred obedom zameškal. Stará
      začala tiež tratiť ťažké myšlienky: dobrá vôľa synova obodrila i ju. Len trošku ju mrzelo to,
      že Jurko neobzerá sa o budúcnosť. Nie preto, že by bol snáď lenivý — to nie, ale preto, že
      nehľadí ženbou postaviť sa i materiálne na nohy. Ona by bola tešila sa, keby bol Jurko najprv
      vyzvedal: koľko tam majú statku, poľa, plátna, kapitálov, dlhov a len potom, koľko dievčat,
      ktoré je najlepšie, najpilnejšie, a až na ostatku, ktoré je najkrajšie. Ale Jurko — ten
      nemieni sledovať tento logický chod. On ho začal sledovať od opačného konca, a kým príde k
      prostrednému ohnivu tejto logickej reťaze, zaľúbi sa a — ožení. Len keď bude mať už ženu a v
      komore bude to i to chybovať, potom, keď je už pozde, prejde i k tým najprvším a najhlavnejším
      otázkam. Nuž tak to býva teraz — myslí si stará. No mýli sa, v terajších časoch mnoho ráz i
      pri ženení zadržia pravidlá logiky.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2580672">
       </a>
       5
      </h2>
     </div>
    </div>
   </div>
   <p>
   </p>
   <p>
   </p>
   <p>
    Javornická sotva oddala obed a po dome usporiadala, vyobliekala sa do smútočných šiat,
      ktoré jej svedčia znamenite. A keď si položí čepiec na hlavu — veru by sme jej roky neuhádli.
      Jurko sedí pri práci a šije, akoby ani nepozoroval, čo mamička robí. Ale keď mu tá povie:
      „Juríčko, poď!“ Jurko je hneď hotový, ani sa nepýta, kam, len chytí klobúk a už je na ceste.
   </p>
   <p>
    „Ani sa neopýtaš, kam ideme?“
   </p>
   <p>
    „A načo, mamička? Viete, že ja vždy slúchnem.“
   </p>
   <p>
    Stará mu päsť priložila k čelu a hrozila mu:
   </p>
   <p>
    „Ty — bezbožník!“ a Jurko objal mamku:
   </p>
   <p>
    „Jaj, mamička, ako vás ja rád!“ a mať pohladila ho a povedala:
   </p>
   <p>
    „Môj holub zlatý!“ práve tak, ako keď bol ešte malým chlapčekom a pomyslela si:
   </p>
   <p>
    „To je syn, to je dieťa! Nedarmo som si ho mala ako kus zlata. To je dieťa!“ A pyšná nad
      svojím synom, so vztýčenou hlavou kráčala popri mešťanoch, ktorí tam oproti jej domku na
      preddomí sedeli.
   </p>
   <p>
    „Ale kráča tá Javornická,“ povie jeden mešťan.
   </p>
   <p>
    „Ako pávica po dvore,“ poznamenal iný. Jeho polovička vzala Jurka na mušku a výsledok
      pozorovania ihneď nastolila:
   </p>
   <p>
    „Ten jej syn zas kráča, akoby bol ražeň zhltol. A bol by dosť hodný, keby sa mu päta jedna
      do druhej netĺkla. Keby mu to mal kto povedať…“
   </p>
   <p>
    „Ale, daj pokoj! Polovic života päty otĺkal, môže tak i druhú polovicu chodiť!“
   </p>
   <p>
    „Veď je tak!“ spokojila sa žena.
   </p>
   <p>
    „A kam to idú, pozrite len!“
   </p>
   <p>
    „Do Ťažkanov!“
   </p>
   <p>
    „No, veď vás ta pustia! Brána dokorán otvorená, len vojsť. Čis’ nevedel?!“
   </p>
   <p>
    „Búchaj, nebúchaj: všetko jedno; skôr vojdeš k baranovi že k Ťažkanovi.“
   </p>
   <p>
    „Ale čo tam chcú? Toto je zázrak! A pozrite, otvorená brána, hm, hm,“ a mešťania nevedeli
      sa dosť nahmkať nad tým zázrakom.
   </p>
   <p>
    Javornickovci vošli do priestranného ambitu; tam bedny pokladené jedna na druhej; od tých
      čias sú tu, čo Ťažkan z Kvetian sem presťahoval sa. Hore úzkymi schodmi vychodilo sa na
      poschodie, ktoré Ťažkan obýval. Ostatne všade pusto, uzučký dvor celkom prázdny, ako vymretý,
      len pár kúr krákorí v ňom. Stará, hoci bol deň, po všetkých kútoch obzerala sa, či nejaké
      strašidlo nezjaví sa im. Keď vstúpili do izby, zastihli Ťažkana sedieť pri stole, na ktorom
      boli porozkladané po zdĺžine skrčené, dopoly obdraté karty. Na každej vysypaná dosis magnesiae,
    <sup>
     [
     <a class="footnote" href="#ftn.id2580790" name="id2580790">
      5
     </a>
     ]
    </sup>
    ktorú kávovou lyžicou na karty delí, aby každú dózu do osobitnej kapsičky odložil.
      Chcel to mať pred užívaním dôkladne podelené. Na nose okuliare už s obdratým, zašlým sklom,
      vpraveným do čierneho „fišpánu“ dľa starej módy.
   </p>
   <p>
    Starej v izbe všetko zapáčilo sa. Nábytok je i pekný a — čo viac — masívny, pretrval by i
      Ťažkanových vnukov. Čo ju prekvapilo, bola príkladná čistota, ktorá v celej izbe žiarila.
      Ťažkanovo dievča u starej postúpilo o pár stupňov vyššie.
   </p>
   <p>
    Do izby vošla Julka. Nečakala tu žiadnych hostí a preto prekvapená stála pri dverách.
      Jurko prísne pozoroval mamku. Mnoho mu záležalo na tom, aby vyskúmal, aký dojem urobí dievča
      na ňu. A ten dojem bol mocný; tak mocný, že stará musela chytiť sa stola, aby nepadla. Cítila
      akýsi závrat v hlave. Konečne vykríkla:
   </p>
   <p>
    „Julka, to si ty?“
   </p>
   <p>
    Dievča nerieklo nič, len dľa obyčaje pristúpilo k nej a bozkalo jej vyrobenú ruku. Stará
      pod vplyvom prvého dojmu uponížila sa a bozkala Julku na hladké čelo.
   </p>
   <p>
    „Kde si sa tu vzala, Julka, veďže hovor!“
   </p>
   <p>
    „Prišla som k ujčekovi na pár dní.“
   </p>
   <p>
    „Tak? Mlynárka z Horice je vaša sestra? Tak?“
   </p>
   <p>
    „Áno, tak!“ doložil Ťažkan.
   </p>
   <p>
    Stará so stiahnutým obočím pozrela na syna a prísne sa pýtala:
   </p>
   <p>
    „Vy sa znáte?“
   </p>
   <p>
    „Áno, odo dneška!“
   </p>
   <p>
    „Predtým si Julku nevidel; môžeš to tajiť, tak veľmi?…“ A stará nevládala dopovedať, hlas
      triasol sa jej od hnevu: „A mňa tak klamať, keď som sa ťa opytovala!“
   </p>
   <p>
    „Ale, mamka, veď ja som len dneska zoznámil sa s Julkou. Pred trinástimi rokmi, kým som
      ešte bol doma v Horici, sme sa dobre znali. Ale od tých čias zmenila sa Julka tak, že som ju
      včera ani nepoznal, keď som ju v obloku videl. Len predpoludním som zvedel, že to Julka,
      mlynárova z Horice.“
   </p>
   <p>
    „Ale keď si prišiel domov, nepovedal si mi nič o novej známosti, len toľko si na moje
      otázky odpovedal, že nevieš. To nebolo v poriadku!“ A stará pozrela na syna; tam v tom pohľade
      zračila sa najtrpkejšia výčitka. To zarazilo i Ťažkana, ktorý o planom pomere medzi Trfotkovci
      a Javornickovci nič neznal.
   </p>
   <p>
    „Ako vidím,“ prehovoril, „u mňa vám je čosi proti vôli. Tuším Julka?“
   </p>
   <p>
    „Ach, nie, to nie,“ horlivo protestovala stará, „ale syn mi nepovie, s kým sa mám zísť.
      Človek je potom ako omámený.“
   </p>
   <p>
    „Ale, ale,“ tíšil ju starý, „on chcel vedieť, či vám je Julka milá a či nie. Lebo keď sa
      zídeme nenazdajky s milou nám osobou, milo sme prekvapení a tešíme sa. No na vás to nebadať…
      Ja nechcem viac hovoriť; škoda by bolo.“
   </p>
   <p>
    A pozrel na Julku, ktorá hlboko urazená stála na boku, nepozrúc ani na jedného z
      hovoriacich. Držanie sa Javornickej malo na ňu veľmi neprajný účinok.
   </p>
   <p>
    Stará, preberúc sa z prekvapenia, ľutovala, že dala sa zachvátiť k slovám, akých nikdy
      nemala voči Julke užívať. Veď dobre pamätala, že Julka nikdy nič protivného jej neurobila, ba
      musela vyznať, že sama cíti k nej mimovoľne akúsi sympatiu. I uľútilo sa jej zahanbenej Julky
      a pristúpila k nej a pohladila ju.
   </p>
   <p>
    „Neplač, moja dievka, neplač. Veď ja som nie taká zlá, ako si ty myslíš!“
   </p>
   <p>
    Dievča prívetivo pozrelo do červenej, rozpálenej tváre starenky a usmialo sa. Stará
      nemohla mu odolať. Zabudla na všetko, čo medzi ňou a Trfotkovci sa stalo a v podivnom
      pozabudnutí ešte raz poľúbila dievčatko. Jurko dobre všímal si premeny, ktorá v jeho matke
      udala sa, ba aj Ťažkan, ináč tupý k pozorovaniu duševných poryvov, spozoroval, že tu niečo
      mimoriadneho sa zbehlo.
   </p>
   <p>
    „Ale kto by to bol pomyslel, že je Julka tu!“ divila sa ešte stará.
   </p>
   <p>
    „Bodaj váš kabát ešte sto rokov trval a vy s ním!“ zvolal blažený Jurko, „keby nie ten,
      ani by som nebol Julky videl.“
   </p>
   <p>
    Julka pod akousi zámienkou vytratila sa. Plešo skučal pri dverách, išla ho odohnať a potom
      dolu schodmi bežala kamsi. Jurko poberal sa za ňou.
   </p>
   <p>
    „Kam ideš, Juríčko?“ oslovila ho mamka.
   </p>
   <p>
    „Domov; viete, že čaká ma robota. Zajtra je majáles, treba sa ponáhľať.“
   </p>
   <p>
    „Dobre, Juríčko!“ povedala stará a v duchu si pomyslela: „To je dieťa, do roboty ako osa.
      Bude boháč!“
   </p>
   <p>
    Jurko v ambite našiel Julku. V zásterke mala jačmeň a po zrnku, po dve hádzala ho kurám,
      ktoré vôkol nej zbehli sa. Dievča ani nepozrelo na rozjareného Jurka. Tento pristúpil bližšie
      a pozrúc do sklonenej tváre Julkinej, vykríkol: „Dievča, ty plačeš! Čo sa ti stalo?“ A chytil
      ju za ruku, ktorá rozochvením triasla sa ako osikový list pri vánku vetra. Dievča hanbilo sa
      pre svoje pohnutie i hľadelo obísť Jurka a vymknúť sa z ruky jeho. Ale Jurko mocne držal ruku
      devinu. Trhaním vyšmykla sa zásterka z ruky a jačmeň rozsypal sa po ambite. O chvíľu bolo
      počuť pravidelné ďubkanie zobákov; kury mali hostinu, kohút vývodil vprostriedku.
   </p>
   <p>
    „Ale, Jurko, pusť ma!“ a po jej tvári preletel akoby záchvev hnevu, ako keď po rozkvitlej
      lúčine preletí tieň chmáry, jachajúcej po belasom nebi.
   </p>
   <p>
    „Ty sa hneváš, Julka, — a to na mňa. Naozaj sa hneváš? Prečo?“
   </p>
   <p>
    „Mám robotu, pusť ma!“
   </p>
   <p>
    „Nepustím ťa, kým sa hneváš, aby si takúto tvár pred mamičkou neukázala. Vidíš, ako sme my
      boli dobrí v Horici. Vtedy sa nám rodičia hnevali a my sme sa spolu zabávali. A keď som sa
      lúčil, pamätáš, ako sme oba plakali? A keď mi mamička upiekla merindu aj vtáča, pamätáš, ako
      som ti ho na oblok položil?“
   </p>
   <p>
    Dievča nepovedalo ani slova, len zhýblo tvár ešte nižšie, aby Jurko nevidel úsmev, ktorý
      sa na jej tvári rozhostil. Ale on dobre vedel, čo sa u Julky robí; on temer cez šatku prezrel
      a videl úsmev, i zaplesalo v ňom srdce nevýslovným blahom.
   </p>
   <p>
    „No už sa nehnevám,“ a Julka pozrela na krajčíra priamo a veselo, takže on videl sa v jej
      čiernych očiach, ktoré zrosené slzami dvojmým leskom skveli sa.
   </p>
   <p>
    „A čo ti bolo? Moja mamka?“
   </p>
   <p>
    „Tá je taká divná. Tak prísne pozrela na mňa…“
   </p>
   <p>
    „Neboj sa, Julka, to všetko my napravíme. Len mi musíš povedať, či ma tak rada, ako keď
      sme sa lúčili. Áno?“
   </p>
   <p>
    „Nie,“ odvetilo dievča celkom určite; zarazený nad tým Jurko vypustil jej ruku zo svojej a
      oslobodené dievča odskočilo a hlasite sa zasmialo.
   </p>
   <p>
    „Čudná stvora!“ podumkal Jurko, „najprv plače a zas sa smeje.“
   </p>
   <p>
    „Ale naozaj?“
   </p>
   <p>
    „Naozaj!“ Jurkovi to nešlo nijak do hlavy. On na vandrovke bol čítal v jednej knižke, že
      tí, čo sa radi mali, kým boli deťmi, keď po dlhom rozlúčení zišli sa, zase sa radi mali. A
      Julka nie. To je divné, čudné!
   </p>
   <p>
    „Julka, ty si strašne divná; to som nikdy nevidel.“
   </p>
   <p>
    Julka nepovedala nič, len smiala sa mu do očú. Jurko chcel použiť lesť a opäť zmocniť sa
      jej ruky. No nepoviedlo sa mu, lebo dievča utieklo hore schodmi. Jurko chvíľu počúval,
      dúfajúc, že dievča vráti sa, no buchot dverí zničil túto jeho nádej.
   </p>
   <p>
    „No, už sme na čistom! A veru — ako chce, nedbám,“ a rozladený Jurko vrátil sa domov.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2580790" name="ftn.id2580790">
        5
       </a>
       ]
      </sup>
      <span class="emphasis">
       <em>
        dosis magnaesiae
       </em>
      </span>
      — dávka magnézia
     </p>
    </div>
   </div>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2581142">
       </a>
       6
      </h2>
     </div>
    </div>
   </div>
   <p>
   </p>
   <p>
   </p>
   <p>
    Rapčice sú v ohromnom rozčúlení. Ľudia od božieho rána chodia ako na strunách, v napätom
      očakávaní; musia niečo veľmi dôležitého šípiť. Oheň na ohniskách povyhášal, čo slúžky, ba i
      domáce panie viac hľadia na ulicu než do kuchyne. Keď dvaja mešťania stretnú sa na ulici, pýta
      sa jeden:
   </p>
   <p>
    „Ale už?“ druhý záporne, ale s významnosťou pokrúti hlavou.
   </p>
   <p>
    Jurko je tiež v rozochvení. Nie že by i on mal nejakú účasť v tom očakávaní, ale tento
      všeobecný duševný pohyb chytil sa i jeho nevdojak, ako móda chytá sa nás, že ani sami to
      nebadáme. Jurko dnes odbavil už zo desať robôt. Tu jednému naponáhle rozpáraný švík zbodnúť,
      druhému šaty vyrovnať, tretiemu na lakti, ale len malú roztrhlinu zašiť — a tak to ide do
      nekonečna. Jurko sa náhli, bezžistne pracuje, bez výhľadu na nejakú plácu.
   </p>
   <p>
    „Čo som podlžen, pán majster?“
   </p>
   <p>
    „Nuž čože by — nuž nič!“
   </p>
   <p>
    „A, ďakujem.“ Toto je Jurkova pláca.
   </p>
   <p>
    Keď sa všetci vymleli, Jurko v zamyslení chytil kúsok súkna a strihal na uzučké stužky.
   </p>
   <p>
    „Eh, ešte mi sem niekto príde s daromnou robotou, keď ma vidí pri stole sedieť.“
   </p>
   <p>
    A Jurko vyšiel von. Pozrel na oblohu — i to bola v ten deň všeobecná obyčaj — a vyťahoval
      sa.
   </p>
   <p>
    „Dnes bude dážď, a to hodný,“ prorokoval v duchu a zašťukal nožnicami, ktoré zas nevdojak
      vyniesol. Pani Chrenková, počujúc šťukot, vyšla na preddomie a prášiac si bielu zásterku,
      zaprorokovala:
   </p>
   <p>
    „Bude pekne, mních presúša sa zase. Ale načo šťuká, potvora!“ A zmizla v bielom domčeku.
   </p>
   <p>
    Vtom Ťažkanov oblok rozletel sa, a v ňom Julka, aby nakŕmila kanáriky. Jurko cez noc
      stratil všetku nevôľu oproti Julke a teraz vidiac ju, zašťukal na ňu. Tá sa usmiala.
   </p>
   <p>
    „Si už vstala?“
   </p>
   <p>
    „Áno.“
   </p>
   <p>
    „A neplačeš!“
   </p>
   <p>
    Julka stratila sa v izbe.
   </p>
   <p>
    Tu bolo počuť kdesi od rínku muziku, akoby nejaký pochod. Jurko vyšiel na ulicu a pozrel
      dolu mestom. Razom celá ulica obživla, pred každým domom stojí tucet ľudí; všetko, čo vládze
      chodiť, vyšlo na diváky. Hja, stojí to za podívanie! Hore mestom tiahne muzika, pred ňou dľa
      taktu podskakuje zástava na vysokej žrdi so silnými kystkami. Za muzikou pestrá zbierka
      uličníkov a učňov. I tí chcú užiť muziky a tancujú za ňou.
   </p>
   <p>
    „Len trúba im chybí,“ nadhodil tam pred domom švec, ktorému prvým a ostatným nástrojom
      hudobným bola trúba. Bol hornistom pri vojsku.
   </p>
   <p>
    „Ale aj bubon,“ doložil jeho tovariš, ktorý slúžil u honvédov.
   </p>
   <p>
    „A kto je to s tou zástavou? Ako sa nadhadzuje! Hahaha!“ zasmiala sa ševcová.
   </p>
   <p>
    „Neznáš ho? To je Hrybko!“
   </p>
   <p>
    „Poďme dnu, nemajme s ním nič!“ A všetko tratilo sa spred domov, sotva blížil sa podivný
      sprievod. Báli sa Hrybku, ktorý bol poloblázon. Nikto nechcel mať s ním styku, lebo koho raz
      pochytil, i celý deň ho trápil výplodmi svojej chorej, podráždenej fantázie.
   </p>
   <p>
    „Blázni!“ poznamenal na nich Jurko a hrdým krokom vošiel do izby. Ale ani tu nemal
      posedenia: čosi ho mrzelo. Sem-tam chodil po izbe a rozmýšľal o Julke:
   </p>
   <p>
    „Kto by sa bol pozdal, že je taká pekná! Ale ja musím jej dať pokoj, ona je nie pre mňa.
      Ani dnes som nemal šťukať na ňu. A načo? Nemôže ma vystáť, uteká predo mnou ako pred bláznivým
      Hrybkom. Možno myslí, že som Hrybko, že ju budem sužovať bláznovstvami. Ach, za trinásť rokov
      sa len premení ten človek. A tá Julka tiež! Ale, čo ma toľko do nej!“ a Jurko rozmrzený oprel
      sa o stôl a len ďalej dumal.
   </p>
   <p>
    „Juríčko, si smutný? Dnes, keď celé Rapčice sa radujú, prečo si ty smutný?“
   </p>
   <p>
    „Ani nie som smutný, mamička, ale mi je všetko dnes proti vôli. Ľudia sa bláznia, akoby
      mali menej rozumu že Hrybko. Najradšej by som utiekol z týchto Rapčíc.“
   </p>
   <p>
    „Musel si dnes nedobre z postele vstať, keď si taký nahnevaný. Počkaj, hneď budeš veselší,
      nech len vyjdeš do Viech na majáles a uvidíš hodné dievčatá a Julku od Ťažkanov. Či vieš, že
      nás ohlási?“
   </p>
   <p>
    „Ja neviem. A čo ma do dievčat, čo ma do nej? Nech kto chce ide, ja nepôjdem ani na piaď.
      Otec v hrobe ešte ani nezastydol, a ja by som už po majálesoch chodil. To by bolo pekne!“
   </p>
   <p>
    „Teda nejdeš? I tak dobre! Ale čo ti je, Juríčko? Prečo si takej zlej vôle? Keď som šla
      včera do Ťažkanov, aký si bol veselý. Zle sa ti povodilo niečo?“
   </p>
   <p>
    Jurko oprel hlavu o lakeť a tupo hľadel pred seba. Raz sa hneval na Julku, raz túžil za
      ňou. Mamička pristúpila k nemu a položila mu ruku na bielu hlavu a tónom, ktorému nemohol
      nikdy odolať, pýtala sa:
   </p>
   <p>
    „Čo ti je, Juríčko? Komu sa zdôveríš, ak nie mne?“
   </p>
   <p>
    „Čo budem mať z toho, mamička, čo sa vám aj zdôverím? A potom, ani sám neviem, čo mi
      chybí.“
   </p>
   <p>
    „Tak bolo, Juríčko, aj so mnou. Človek zažiada si niečo, a keď to hupkom neobsiahne, začne
      zúfať. Ale keď sa zdôverí iným, dobrým ľuďom, hneď mu odľahne. A vieš, že predtým si bol ku
      mne vždy dôverný? Len teraz chceš byť taký, akoby si mi ani synom nebol.“
   </p>
   <p>
    Mamička utrafila na pravú strunu. Jej reči tak dobre hodili sa k Jurkovej nálade, že razom
      zmizli všetky vzdory a on stal sa skrz-naskrz oddaným synom svojej matky. Pomyslel, že jeho
      matka už zná začiatok jeho tajnosti, nech zvie aj ostatok. A keď ona sama nežne hlási sa mu za
      pomocnicu k neseniu ťažkého bremena: či on má ju nešetrne, barbarsky odsotiť od seba? Nie.
      Pozrel do matkinej, láskou hárajúcej tváre i poddal sa ako malé dieťa.
   </p>
   <p>
    „Mamka, ja Julku rád a ona ma nechce.“
   </p>
   <p>
    „Že ťa nechce? Blázon, kto to uverí.“
   </p>
   <p>
    „Ona sama mi to povedala.“
   </p>
   <p>
    „Kedy?“
   </p>
   <p>
    „Zavčerom.“
   </p>
   <p>
    „Kde?“
   </p>
   <p>
    „V ambite.“
   </p>
   <p>
    „Ale ti to tak naozaj? Nie v žarte? Ona je veselá, dakedy i rozpustilá.“
   </p>
   <p>
    Jurkovi táto otázka zaľahla v hlave. Zišlo mu iba teraz na um, ako sa Julka smiala, keď mu
      to vravela. Zajasal v duchu a riekol:
   </p>
   <p>
    „Smiala sa, keď to vravela.“
   </p>
   <p>
    „No veď povedám! Ona robí z teba blázna. Skusuje ťa, čo budeš robiť, keď ti povie, že ťa
      nerada. A ty ako blázon sužuješ sa, a ona bude sa ti smiať. Keby ťa nerada, veru by ťa
      neohlásili na majáles.“
   </p>
   <p>
    „A ja pôjdem, mamička.“
   </p>
   <p>
    „A smútok?“
   </p>
   <p>
    „Veď tancovať nebudem, len dívať sa.“
   </p>
   <p>
    „Juríčko, daj si pozor! Ty Julke robíš všetko kvôli a ona tebe nič. Bude ťa mať za blázna.
      Uvidíš!“
   </p>
   <p>
    V Jurkovi ozvala sa pýcha. On, vyučený majster — a bláznom byť!
   </p>
   <p>
    „Počkaj, ukážem ti ja, Julka, čo som ja. Nepôjdem ani na krok.“
   </p>
   <p>
    Čo mladšie, všetko poberalo sa do Viech. Ba kde-tu i starších bolo vídať. Pani Chrenková
      každú chvíľu vybehúvala na preddomie a zastavovala idúcich:
   </p>
   <p>
    „Ale už?“
   </p>
   <p>
    „Veď už.“
   </p>
   <p>
    „A načo sú vám dáždniky? Dneska bude pekne. Mních vychodí z búdky. Ja pôjdem bez dáždnika
      a nezmoknem. Pamätajte!“
   </p>
   <p>
    „Čože bys’ ty zmokla!“ odvrkla si pod nos meštianka a šla svojou cestou ďalej.
   </p>
   <p>
    U Ťažkanov je veselo. O polpoludní ktosi zabúchal na bránu. Julka vybehla otvoriť a vpadla
      do náručia mamky a otca. Už je celkom vyriadená, oblečená a dosť netrpezlivo čaká na odchod do
      Viech. Ale otec, ako obyčajne, i tu zavalil sa po včasnom obede a dosť dlho spal. Nuž a kým sa
      rozchodil, rozhovoril, potrvalo tiež dosť hodnú chvíľu.
   </p>
   <p>
    „Nuž, švagre, a vy viete, že Julka pôjde dneska s vami do Horice?“
   </p>
   <p>
    Trfotka vyvalil veľké oči a nepovedal iné, len:
   </p>
   <p>
    „Nuž?“
   </p>
   <p>
    „Hja, smutno jej je tu so mnou, neznámym, starým človekom. Viete, pre mňa už nie takéto
      kvety, tie patria k tulipánom!“
   </p>
   <p>
    „Čo to počúvam, dievča?“
   </p>
   <p>
    „Ja chcem tu byť, ujček. Už mi je veselo.“
   </p>
   <p>
    A Julka skutočne včera a dnes bola veľmi veselá. Ťažkan privlastňoval to radosti pred
      majálesom a pred odchodom domov.
   </p>
   <p>
    „Nuž, hľa, vy tiež, švagre, vravíte i to, čo sa nestalo. Ja viem, že Julka tu vďačne
      ostane.“
   </p>
   <p>
    „Pustila sa ti mi do plaču, že vraj ona nie naučená…“
   </p>
   <p>
    Ale Ťažkan nemohol dopovedať. Julka mu zapchala ústa.
   </p>
   <p>
    „Julka teda tu ostane!“ rozhodol Trfotka.
   </p>
   <p>
    „Však i vy, mamka, chcete, aby som tu ostala?“ pýtala sa Julka.
   </p>
   <p>
    Mamka s chladnou, tichou tvárou odpovedala:
   </p>
   <p>
    „Nedbám, ako chcete.“
   </p>
   <p>
    Ťažkan položil si prst na čelo, akoby mal ťažkú matematickú úlohu rozlúštiť:
   </p>
   <p>
    „Povedala, že jej už nie smutno. No, všakver’ povedala?“
   </p>
   <p>
    Dievča ochotne prisvedčilo za všetkých:
   </p>
   <p>
    „Áno, povedala som.“
   </p>
   <p>
    „No, ja uhádnem, prečo jej je veselšie,“ zasmial sa Ťažkan.
   </p>
   <p>
    Všetci ho k tomu vyzvali slovom:
   </p>
   <p>
    „No!“
   </p>
   <p>
    „Bol tu Jurko Javornický i s mamkou, tí rozohnali Julke smutné myšlienky.“
   </p>
   <p>
    „Čo to vravíte, švagre? To je novina! To by som nebol pomyslel! A po čo boli tu?“
   </p>
   <p>
    Ťažkan vyrozprával príhodu o prevrátenom kabáte a o stovke.
   </p>
   <p>
    „To je chlapík!“ pochvaľoval Trfotka, „ja som hneď vedel, že to bude chlapík!“ Ťažkan mu
      hlavou horlive prisvedčil.
   </p>
   <p>
    „Nuž i stará bola tu? Nože no!“ divil sa Trfotka, „a čože ti povedala, dievča?“
   </p>
   <p>
    „I bozkala ju,“ vravel Ťažkan.
   </p>
   <p>
    „Ach, toto je div! Javornická mala vždy svoju nôtu. Jej muž ešte nebol taký, ale ona veľmi
      ťažko zabudla, keď jej niečo na nos sadlo. A ty, Julka, si už bola tam?“
   </p>
   <p>
    „Nie veru.“
   </p>
   <p>
    „No, to sa mi nepáči. Švagre, toto je neposlušnica; musíte ju v reze držať,
    <sup>
     [
     <a class="footnote" href="#ftn.id2581639" name="id2581639">
      6
     </a>
     ]
    </sup>
    alebo sa skazí a potom sadne do sedla. No, a keď žobrák príde do sedla, ťažko ho
      vyhodíte. Nuž tak!“
   </p>
   <p>
    „Veď sme sľúbili, že ich na majáles ohlásime. Keď ste i vy tu, tým lepšie: pôjdeme všetci
      spolu.“
   </p>
   <p>
    „Ale i ja?“ opýtala sa Trfotková a studený pot vysadol jej na čelo.
   </p>
   <p>
    „Pravdaže!“ rozhodol Trfotka.
   </p>
   <p>
    Starej zvraštilo sa čelo, akoby ho bol niekto sfercoval. Muž dosť hrubo ju okríkol:
   </p>
   <p>
    „Zase fercuješ to čelo? Čože ti je? Čo sa ti nepáči? Len nám i ty začni komédie!“
   </p>
   <p>
    „Ale po čo ja ta pôjdem? S Javornickou sme sa neráčili v Horici a teraz ja v Rapčiciach
      mám za ňou chodiť. Pováž si len, starý, no!“
   </p>
   <p>
    „Ach, Bože s tebou! Po čo chodiť! Pozri: aké mi nohavice ušil, aký kabát! U nás nocoval —
      praženicu sme spolu jedli, švagrovi stovku vrátil, ona bola tu, Julku bozkala, sľúbili sa jej,
      že ich ohlásia pred majálesom: či je to nič? No povedz, ty stará, povedz!“
   </p>
   <p>
    Stará zapchala si uši, aby nečula, ako jej muž hromuje. On myslel, pravda, že je v mlyne a
      že to tiež koleso píska. Trfotková podrobila sa mužovej vôli a šla.
   </p>
   <p>
    Javornická, ešte pred oblokmi keď zazrela karavánu, šuchla do kuchyne. Zostal sám Jurko.
      Už z pitvora bolo počuť mlynárov hlas.
   </p>
   <p>
    „Ale nás ide, Jurko. Pozrite!“
   </p>
   <p>
    Jurko, milo prekvapený, vítal zriedkavých, ba nevídaných hosťov a núkal ich, aby si sadli.
      Trfotka ihneď zaujal jednu stoličku, druhú nechal ostatným trom.
   </p>
   <p>
    „Švagre, sadnite si ako doma. Sadnite!“ Ťažkan sadol. „Žena, veďže si sadni, aj ty, Julka.
      Odnesiete Jurkovi spanie. Sadnite.“ A Trfotka smial sa na rozpakoch svojej ženy a dcéry, keď
      nemali na čo sadnúť. No, utíšil svoj hrmotný smiech, keď zbadal stopy akejsi horkosti na
      Jurkovej tvári, ktorému iste nebolo milé, že mlynár na jeho vrub tropí žarty. Trfotka vstal zo
      stoličky a pomkol ju svojej žene; on šiel ku kuchynským dverám: vedel, že je tam Javornická, i
      chcel ju stadiaľ vyvolať. Odchýlil dvere a pol telom nachýlil sa do kuchyne:
   </p>
   <p>
    „Máte šišky a buchty? Pozrite, koľko nás prišlo!“
   </p>
   <p>
    Javornická v rozpakoch vyšla z kuchyne, ometajúc si ináč čisté ruky o bielu zásterku. Na
      tvári kvitol jej príjemný úsmev. Privítala všetkých, ako sa patrí; Julku krem toho i
      pohladila:
   </p>
   <p>
    „Ale si pekná, Julka. Ktože ťa tak obliekol?“
   </p>
   <p>
    Dievča pozrelo na matku, akoby chcelo označiť ju za pôvodkyňu chválenej práce.
   </p>
   <p>
    „A akože ste prišli?“ pýtala sa Javornická sladkokyslou tvárou Trfotkovej. Táto ako
      zahanbená veľmi sladko odvetila:
   </p>
   <p>
    „Dosť po biede. Je rosa a človek musí ísť pešo.“
   </p>
   <p>
    „Ach, ba, nešli sme my celou cestou pešo,“ zatákol ju muž. Všetci pozreli naň, zvedaví, čo
      za nový spôsob premávky medzi Rapčicami a Horicou vymyslel.
   </p>
   <p>
    „A ako ste šli?“ pýtal sa Ťažkan, lebo i jeho tá novota zaujímala; „mne ste sa tým ani
      nepochválili.“
   </p>
   <p>
    „Ach, nuž,“ začal mlynár celkom vážne, „do polovice sme šli pešo, to je pravda, a potom na
      nohách.“ A všetci ako jeden zasmiali sa na mlynárovom vtipe.
   </p>
   <p>
    Javornická nedobre sa cítila. Toľkoto hostí rázom, nemajú ani kde sedieť. Vošla do kuchyne
      a vyniesla lavičku.
   </p>
   <p>
    „Mladý gazda ešte nemá riadu a ten z Horice ktože sem prenesie?“
   </p>
   <p>
    „Sem lavicu!“ volal veselý mlynár, „ja obsedím na hocičom. Oj, toto je celkom dobrá, ale
      keď človek musí sedieť na takej, čo má na jednom konci jednu a na druhom tiež len jednu nohu.“
   </p>
   <p>
    „Ach, ba,“ povie Jurko, akoby pochyboval v pravdu týchto slov: v skutočnosti chcel ho tým
      primäť k tomu, aby to obšírnejšie vyrozprával. No a mlynár Trfotka, keď si raz nasypal, nerád
      mlčal.
   </p>
   <p>
    „Bol som učňom u istého bohatého mlynára, ktorý mal troch tovarišov a dvoch učňov.
      Tovariši večer, keď nasypali, šli spať, jeden z učňov musel zostať striezť, aby zobudil
      tovariša, keď sa bude vymieľať. Ale čože! Učeň, zdravý chlapec, tiež musí spať, i stalo sa
      často, že som ja prv zaspal než tovariš a spal som ako dub. Iba keď vše kameň hrkotal
      naprázdno, až iskry z neho frčali. No to bolo nebezpečné, lebo mohol chytro povstať oheň.
      Preto majster vyhrešil ma a zakázal mi striezť mlyn. Ja som sa nenahneval na tom, ale
      tovariši.
   </p>
   <p>
    ,Ale my jeme za teba? Nuž my budeme strážiť?‘
   </p>
   <p>
    Bol tam stolec o štyroch nohách. Tovariši posadili ma naň a priviazali i ruky i nohy,
      vytiahli z oboch koncov po jednej nohe a na takom stolci som mal sedieť. Keď som zadriemal,
      prevrátil som sa i so stolcom a horko-ťažko som sa zbieral, aj driemoty prebrali sa mi.
      Nenaplakal som nič, bál som sa tovarišov. Ale som sa naučil na stolčeku sedávať.“
   </p>
   <p>
    Javornická doniesla na stôl šišky aj buchty, aj čokoľvek nahotovila.
   </p>
   <p>
    „Žena, jedz, aj tak nás ešte nikdy tuto suseda ničím neponúkla. Bože, kedy prídete do
      nás?“
   </p>
   <p>
    „Ale hej, kedy prídete? My sa takto dohrnieme a vy ani len raz,“ vytýkala jej Trfotková.
   </p>
   <p>
    „Ach, robota!“
   </p>
   <p>
    „Čo robota!“ zatákol ju mlynár, „robota nie zajac.“
   </p>
   <p>
    „Až sa Jurko ožení.“
   </p>
   <p>
    „Suseda, vy sa hneváte na nás, a to nič po nič. A my, vidíte, nie. Moja stará dakedy je
      dosť divná, ale nerada sa vadí a hnevá. To môžem povedať.“
   </p>
   <p>
    „Ach, nuž veď ani ja som nie, ako sa povedá…“ a stará mädlila si zásterku, „ja som tiež
      nie taká zlá. Ale keď to ide jedno k druhému, jeden slovo, druhý dve… Človek nahneval sa na
      mužovi a potom — potom to tak prešlo…“
   </p>
   <p>
    Obe matróny, dôkladne pomerené, pobozkali sa.
   </p>
   <p>
    „Hore sa, ideme na majáles!“ velel mlynár. Všetci zberali sa, len Jurko nie.
   </p>
   <p>
    „Máš zase! Teraz len vy začnite komédiu.“
   </p>
   <p>
    „Ja mám pokoru za otcom, ja nemôžem ísť. Nebol by som dobrý syn, ak by som išiel
      tancovať.“
   </p>
   <p>
    „Ach, to je reč!“ a Trfotka hodil klobúk o posteľ. „Najprv nás ako bláznov vyvedie do
      Rapčíc na akýsi majáles a potom on prvý nejde. Tancovať vám ani nedám. Ale len poďte.“ A keď
      Jurko nehýbal sa, seriózne rozhnevaný chytil klobúk a povedal svojim:
   </p>
   <p>
    „Poďme!“ A bez odobierky odišli. Jurko s odokrytou hlavou vyprevádzal ich. Julka bola
      znechutená, nemala veľkej vôle ísť do hory. Trfotka ešte z cesty posledný raz obrátil sa k
      Jurkovi:
   </p>
   <p>
    „Povedzte, komu to chcete dať frčku? Mne, a či komu?“
   </p>
   <p>
    „Čo za frčku, komu frčku?“
   </p>
   <p>
    „No to je také čosi. Vidíte, málo som do vás pochodil, a môžem ešte menej. Čudné mi je, že
      jeden raz tak vravíte a druhý raz inak. To som sa nenazdal od vás; myslel som vždy, len že ste
      opravdivý chlap!“
   </p>
   <p>
    „Tak, tak, mladý človek,“ prisvedčil Ťažkan.
   </p>
   <p>
    „Tak, tak,“ doložila i Julka a zapálila sa. Jurko tomu neodolal. Vbehol do izby, vzal
      klobúk a pridružil sa k nim.
   </p>
   <p>
    Vo Viechach zábava v plnom prúde. Všetko, čo je mladé a má zdravé nohy, krúti sa v kole. V
      úzadí pod storočnými bukmi na improvizovaných, zo surových dosák stoloch plno pohárov a
      skleníc naplnených teplým pivom alebo vínom; pri nich spoločnosť vážnych mužov, ktorým jazyk
      už dobre sa rozviazal alebo oťažel, všetkým zmizla i len stopa všednej starosti. Všetko je v
      najlepšej miere.
   </p>
   <p>
    Julka nestačila ani vydýchnuť, už prišiel k nej driečny mäsiar a od tých čias skrúca ju
      vprostred kola. Jurko trpí nesmierny bôľ a horko ľutuje, že prišiel do zábavy. No a keby bol
      predvídal, že Julka tak veselo bude s mäsiarom tancovať, nebol by sa jej dal zviesť a čo by mu
      aké medové motúziky bola preťahovala. Ľudia zo všetkých strán ukazovali:
   </p>
   <p>
    „Pozrite len, i Ťažkan prišiel s tým krajčírikom, aj s akýmsi mlynárom. To je zázrak!“
   </p>
   <p>
    Ťažkan a mlynár utiahli sa do húštiny, mrzelo ich, že sú predmetom všeobecnej pozornosti.
      Mlynárka osamelá stála na boku a dosť cudzo cítila sa medzi týmito neznámymi ľuďmi. Jurka
      pritiahol k sebe starý krajčír Hrudka a usadil ho k stolu. Hrudkova hlava už nestála po
      vojensky rovno, ale oťažela. V tyle vo dvoje rozčesané šediny vymkli sa spoza ucha a hýbané
      vetríkom ševelili mu po čiernom golieri.
   </p>
   <p>
    „Poďte, chlapče, vypite si odo mňa. Nebuďte taký pyšný, že už viete cvernu navliecť. Veď
      ste ešte len chlapec.“
   </p>
   <p>
    „Chlapci husi pasú,“ chcel Jurko odseknúť, ale tie dlhé šediny imponovali mu.
   </p>
   <p>
    „Ja že som pyšný, kto vám to natáral?“
   </p>
   <p>
    „Nik nenatáral, ale ja viem. Ó, nemyslite si, že rešpicient a úradníci od soľného skladu
      budú vždy len u vás dávať šiť. Ó, len dotiaľ, kým nebudete od roboty pýtať. Keď už budú mať
      hodne na brade a vy im budete stúpať na päty, prídu zas ku mne. A ja im ukážem dvere. Ukážem.
      Ferko, nalej!“ A starý Hrudka udrel gurážne o stôl, že poháre podskočili na ňom.
   </p>
   <p>
    „A čo to za nohavice šijete vy; také úzke a krátke akoby na svätého boli strihané. To nič
      nepotrvá. Ale pozrite, toto je móda.“ A ukázal svoje vyšedivelé, široké nohavice, ktoré sa mu
      na nohách opálali.
   </p>
   <p>
    „Škoda látky,“ prehodil Jurko, „mohli ste si z toho i na záplaty nechať.“
   </p>
   <p>
    „Čo, záplaty? Ale ja záplaty? Ja nemám nové nohavice? I desať takých oblekov, ako si ty!“
      A starý začal už pozornosť i ďalších susedov na seba obracať. Jurko pekným spôsobom utiahol sa
      do lesa.
   </p>
   <p>
    Zábava v kole netrvala dlho. Obloha zatiahla sa mračnami a prv, než sa kto nazdal, spustil
      sa tichý, teplý dážď. Buková hora s hustými konármi poskytla milý útulok výletníkom. Husté
      koruny storočných bukov šumeli v hustom daždi, ktorý tratil sa na ich listoch. Len lecikedy
      kvapla ale hrubá kvapka a presiaknuc letným odevom, chladila na samej koži. Spoločnosť
      utvorila si skupiny. Tak i Javornický sedí pri Ťažkanovi a Trfotkovcoch.
   </p>
   <p>
    Jurko nebol veľmi rozmrzený pre dážď, ba ďakoval Bohu zaň. Myšlienka, že by jeho Julka s
      iným tancovať mala, priviedla by ho do hrobu. Radšej nech všetci strádajú, než len on sám. A
      konečne i bez tanca dalo sa zabávať, a spoločnosť pod bukmi začala sa dobre cítiť. K našej
      skupine pridružil sa mäsiar, ktorý krem Ťažkana žiadneho neznal.
   </p>
   <p>
    „Julka, si tu? Ako si sa schovala, ani ťa nemôžem nájsť,“ a dôverne položil jej na plece
      svoju ťažkú ruku. Ťažkan neprajným zrakom pozrel na mäsiara, Trfotka tázavo zo švagra na
      dcéru: odkiaľ táto dôverná známosť. Mlynárka merala chlapca od hlavy po päty a dlho, tak zdá
      sa, že s úľubou dlela pohľadom na jeho striebornej hodinkovej retiazke, na ktorej visel ríšsky
      toliar a pri kľúčiku dva staré rynštiaky. To jej imponovalo. Jurko by bol najradšej chytil sa
      do votrelca, ale jeden pohľad na jeho mohutnú postavu udusil v Jurkovi všetky krvožíznivé
      myšlienky. Julka tiež nebola vďačná príchodziemu: umknutím pleca odstránila ruku, ktorá ju tam
      hriala.
   </p>
   <p>
    „Vari sa hneváš, čo?“ a chytil ju za rameno.
   </p>
   <p>
    Trfotkovi sa celý chlap nepáčil. V jeho ináč až veľmi krásnej tvári sedelo mnoho
      samoľúbosti a samouverenia. S Julkou zahrával si cele tak, ako s inými dievčatami pri jatke.
      Trfotku to domrzelo i povie starej:
   </p>
   <p>
    „Stará, ponúkni hentoho pána, neviem koho, tým, čo jest.“
   </p>
   <p>
    Mäsiar opovržlivo pozrel na mlynára, akoby ho bol len teraz zbadal.
   </p>
   <p>
    „A vy odkiaľ ste? Čo tu hľadáte? Veď ste vy z Horice mlynár, ktorému koleso vŕzga, že ho
      až do Rapčíc počuť a čo si vodu musí na žľaby v zástere nosiť.“
   </p>
   <p>
    Trfotka očervenel od jedu. Ešte nikdy nedostalo sa mu takejto pokuty. Ledva sa zdržal, aby
      mäsiara nechytil. No potom s divokým smiechom povedal:
   </p>
   <p>
    „Ja som odtiaľ, a vy ste mäsiar, čo musíte teľce z Horice do Rapčíc vláčiť, až sa mu
      teľací pot dolu chrbtom leje.“
   </p>
   <p>
    „A kto ste vy?“ skočil mäsiar.
   </p>
   <p>
    „A čo vy tu chcete?“ skočil Jurko. „My sme tu na pokoji spolu, čo chcete medzi nami?“
   </p>
   <p>
    Mäsiar zazrel tam iný stôl, pri ňom akéhosi známeho: chytro, bez odpovede odišiel ta.
   </p>
   <p>
    „Poďme domov, tu nehodno byť,“ riekol Trfotka.
   </p>
   <p>
    „Ale dážď!“ nadhodila mlynárka.
   </p>
   <p>
    Trfotka nepočúval žiadne námietky: zobral, čo mal, a šiel preč. Jurko stúpal popri Julke a
      držal svoj dáždnik i nad ňou, a tak boli už pod jedným krovom. Ešte neurobili dvesto krokov a
      už i ostatná spoločnosť pohla sa domov. Na konci vliekli sa muzikanti, zakrútiac muzické
      inštrumenty do vyšedivelých plášťov.
   </p>
   <p>
    „Dobre si sa zabávala s tým mäsiarom? To hodný šuhaj!“
   </p>
   <p>
    Julka prísne pozrela na Jurka a poznamenala:
   </p>
   <p>
    „Je grobian.“
   </p>
   <p>
    Jurko zaplesal v duši a ďakoval mäsiarovi v duchu, že tak mrzko držal sa.
   </p>
   <p>
    „Teda mäsiara nerada!“ zvolal Jurko.
   </p>
   <p>
    „To by bolo!“ hnevala sa Julka, potom pozrúc na Jurka, hlasite sa zasmiala.
   </p>
   <p>
    „Julka, čo sa smeješ? Myslíš, že som blázon, a či čo ti je smiešneho na mne?“
   </p>
   <p>
    „Len tak, Jurko, keď si ty hrozne smiešny. Čo tak divne hľadíš na mňa? Bojíš sa čohosi?“
   </p>
   <p>
    Jurkova tvár miesto odpovede zatiahla sa mrakom. Julka to zbadala i urobila strojenú vážnu
      tvár.
   </p>
   <p>
    „No, už sa nesmejem.“ No pozrela zas na Jurka i vypukla vo väčší ešte smiech.
   </p>
   <p>
    „Blaznie!“ pomyslel Jurko a stopoval jej zrak, aby vyskúmal, na čom smeje sa. I zbadal, že
      sa mu na klobúk vše podíva. On ho zosňal z hlavy i musel sa i sám zasmiať: na hlave mal starý,
      zablatený klobúk, ktorý si v náhlení a rozčúlení miesto nového bol vzal.
   </p>
   <p>
    „Hop, zabudla som čosi,“ a Julka zhýbla sa na kraj chodníka a odtrhla kvitnúci bodliak.
   </p>
   <p>
    „Daj, podperím ťa. Z hory ísť a bez pera nesvedčí sa.“
   </p>
   <p>
    A zas zasmiala sa, až Jurkovi v pravom uchu zacvendžalo. Jurkovi nebolo už do smiechu.
      Prešiel razom na vážne veci, ktoré Julke neboli veľmi po chuti; lebo schválne hľadela
      smiechotami zamedziť dôvernejší rozhovor. No Jurko sa nedal od úmyslu svojho odstrániť.
   </p>
   <p>
    „Julka, prosím ťa, už nebudeme mať nikdy k tomu taký čas. Povedz mi: prečo ma už nerada?“
   </p>
   <p>
    „Ja?“
   </p>
   <p>
    „Ty!“
   </p>
   <p>
    „A čo ťa, Jurko, do toho?“
   </p>
   <p>
    Teraz sa Jurko, ale od žlče zasmial.
   </p>
   <p>
    „A keď ti poviem, že ťa mám rada…“
   </p>
   <p>
    „No, to ja chcem; to dobre vravíš!“
   </p>
   <p>
    „Nedal si mi dopovedať: že ťa mám rada ako koza nôž.“
   </p>
   <p>
    „Teda ma nerada?“
   </p>
   <p>
    „No, čo urobíš?“
   </p>
   <p>
    „Neviem.“
   </p>
   <p>
    „A keď ti poviem, že ťa rada?“
   </p>
   <p>
    „No, povedz a potom uvidíš. Ó — to už moja starosť!“
   </p>
   <p>
    Julka ocítila sa razom vo vážnom tóne:
   </p>
   <p>
    „Vidíš, Jurko, ja som ešte mladá. Chcem ešte trochu tej slobody užiť.“
   </p>
   <p>
    „Veď tak: i ja som mladý, nuž pôjde to. Či nie?“
   </p>
   <p>
    „A len od včerajška sa známe. Vieš, to si treba rozvážiť a nie všetko nazlomkrky robiť. Čo
      nám náš otec povie a tvoja mať? Zase bude zazerať na nás.“
   </p>
   <p>
    „Prosím ťa, Julka, daj mojej mamke pokoj. Tá veru nebude na teba zazerať. Veď ťa ona
      rada.“
   </p>
   <p>
    „Máš dosť času to zvedieť, ešte sa nejdeš ženiť.“
   </p>
   <p>
    „Ba sa musím, potrebujem pomoc: mamka je už stará.“
   </p>
   <p>
    Julka sa veselo zasmiala nad dôvodom Jurkovým. Zišlo jej na um, že každý, kto chce sa
      ženiť, vytasí sa s tým, že potrebuje pomoc a hľadí veci tak zariadiť, aby ho domáci k ženbe
      ponúkali, aby on zdal sa byť úplne trpným v celej tej histórii. Pri iných, ktorí majú veľké
      starosti, prejde i takáto výhovorka, ale bola zvedavá, k čomu Jurko potrebuje pomoc. I pýtala
      sa ho:
   </p>
   <p>
    „A načo ti pomoc? Nevládzeš jeden kabát sám ušiť?“
   </p>
   <p>
    „Nuž, Julka, keď kúpim pradienko cverán a keď ho chcem do klbka zviť, nemá mi ho kto
      zadržať.“ Julka sa rozosmiala a nadhodila Jurkovi:
   </p>
   <p>
    „Máš smútok, nemôžeš sa ženiť. Čakaj, kým smútok prejde, potom bude na to čas.“
   </p>
   <p>
    „A prečo mi nechceš teraz povedať?“
   </p>
   <p>
    „Ešte sa neznáme.“
   </p>
   <p>
    „Ja som, Julka, spokojný s tebou, aká si, len by si nebola taká šialená. Od malička ťa
      znám. No nie?“
   </p>
   <p>
    „Áno.“
   </p>
   <p>
    „No vidíš, za tých trinásť rokov ani ja som sa nepremenil natoľko, že som podrástol a
      remeslu sa vyučil. Zlodej som nie, to ste skúsili. Či nie?“
   </p>
   <p>
    „Ba, skúsili sme.“
   </p>
   <p>
    „Nuž teda nehovor, že ma neznáš.“
   </p>
   <p>
    „No teda, Jurko, nech ti je po vôli.“
   </p>
   <p>
    „Čo po vôli?“ pýtal sa Jurko, „teda mi bude po vôli?“
   </p>
   <p>
    „Dva razy nevravím.“
   </p>
   <p>
    A Jurkovi ani nebolo viac treba počuť. Už vedel, čo chcel vedieť. Po daždi nastúpil chlad,
      zmoknutým padne dobre teplá izba. Tá ich už čakala u Javornických. Všetci vhrnuli sa ta,
      pravda, dobre zmoknutí. Jurko celý rozjarený pribehol k mamičke a vybozkával ju.
   </p>
   <p>
    „No, čože je, Juríčko?“
   </p>
   <p>
    „Mamička, mnoho.“
   </p>
   <p>
    „No?“ a stará otvorila oči na syna.
   </p>
   <p>
    Nestačili ani posadať, už Jurko nemal strpenia a pýtal sa mlynára:
   </p>
   <p>
    „Potrebujete tovariša?“
   </p>
   <p>
    „Na kýho mi je ten tovariš? Ja sám vyvládzem pomlieť. Vari sa niekto núka?“ a mlynár
      vyvalil oči ako plánky.
   </p>
   <p>
    „Ani učňa?“
   </p>
   <p>
    „Ani. Jedného som vyučil, tam sedí v nižnom mlyne. Keď ja umriem, nech si ten zas vyučí do
      nižného mlyna.“
   </p>
   <p>
    „No to je, vidíte, na mňa dobre. Ja som sa bál, že vám treba do domu zať, čo by vám
      pomáhal.“
   </p>
   <p>
    „Kdeže to ženiete?“ A mlynár skúmavo pozrel na dcéru i Jurka.
   </p>
   <p>
    „Švagre, dobre tí ženú. Už ženú na svoj mlyn,“ poznamenal Ťažkan.
   </p>
   <p>
    „Čo vravíte o mlynoch?“ vmiešala sa Trfotková stará, ktorá zhola nič nerozumela, o čom je
      reč.
   </p>
   <p>
    „Čerta mlyny! Vraví sa, že otvoríš maľovanú truhlu a preriediš v nej to plátno. Aj tak
      darmo plesnie. Ale títo mladí; tak chytro! Nože no!“
   </p>
   <p>
    Prišla i Javornická účasť vziať v rokovaní.
   </p>
   <p>
    „No už len povedz, Juríčko, čo chceš, neboj sa nič.“
   </p>
   <p>
    „Nuž, aby ste sa na nás nehnevali, že sa radi máme.“
   </p>
   <p>
    „Ó, to im doprajeme, švagre. No, všakver’?“ hovoril Ťažkan.
   </p>
   <p>
    „Ach, iďte mi, švagre! Vy ste to splietli. Keby nie váš starý kabát, mohli sme tohto
      minúť. Jurko, čo ste neukradli radšej tú stovku než túto tuná. Tá pôjde do nižného mlyna za
      mlynárku.“
   </p>
   <p>
    „Áno,“ doložil Ťažkan, „v hrnčeku bude vodu nosiť na svoj mlyn.“
   </p>
   <p>
    „Ale neohrdnite nás preto, že sme chudobní a že sme nie mlynári,“ prosila Javornická.
   </p>
   <p>
    „Ó, to už nie; keď to i vy žiadate, ja vám vďačne to urobím kvôli. Ja som myslel, že vy
      ste proti tomu.“
   </p>
   <p>
    Sotva smútok Jurkov prestal a poriadky sa porobili, stala sa svadba. O krátky čas po nej
      Jurko musel nechať svoj doterajší domec a prejsť k Ťažkanovi bývať. Ťažkan žil ešte mnoho
      šťastných rokov v Jurkovom kruhu rodinnom. Ten predtým tak pustý, tichý dom ozýval sa veselým
      krikom detí a hovorom tovarišov, ktorí v Jurkovej dielni pracovali.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2581639" name="ftn.id2581639">
        6
       </a>
       ]
      </sup>
      <span class="emphasis">
       <em>
        v reze
       </em>
      </span>
      držať — prísne, priprieť
     </p>
    </div>
   </div>
  </div>
 </body>
</html>
