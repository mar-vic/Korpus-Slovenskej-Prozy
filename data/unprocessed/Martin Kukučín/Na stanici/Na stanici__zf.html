<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2517160">
       </a>
       1
      </h2>
     </div>
    </div>
   </div>
   <p>
   </p>
   <p>
   </p>
   <p>
    Pán Jozef Niczky z Nitiek zostúpil zo svojho voza, len čo tento zastal pred hostincom
      železničným v Brehoviciach. Veru tak, Brehovice (Brehócz) od minulého roku majú svoju extra
      stanicu. A ako ťažko k nej prišli! Bolo by to hodno do obecnej knihy zapísať, ale v
      Brehoviciaoh ešte takej knihy nemajú. Alebo to spomeniem ja. Brehovice nechceli ,ohnivého
      koňa‘ pustiť svojím chotárom, aby im tam depčil bohatú úrodu na rovine. Ale čože — museli. Za
      náhradu žiadali si veľkú stanicu, no darmo. Nebolo dosť miesta. Dostali zato menšiu a k nej
      ešte reštauráciu. Dosť závideli Brehoviciam túto slávu Nemanice, hlavné stoličné mesto slávnej
      stolice Lupanovskej. Závisť — nezávisť, Brehovice prišli do spojenia s Pešťou i celou Európou;
      Nemanice zostali medzi horami zahrabané, zabudnuté vzdor veľkej budove, stoličnému domu.
      Nemanice radšej oželeli všetko; zriekli sa i spojenia s ostatnou Európou, len aby nemuseli
      uznať prednosť Brehovíc nad sebou. Z Nemaníc do Brehovíc nechodil omnibus dlhé roky, len v
      posledné časy, vzdor veľkým protestom mesta našiel sa podujímateľ, ktorý i túto premávku
      zaviedol. Ale nemá veľkého prospechu. Rodený Nemaničan nesadne na to bohaprázdne vozisko, čo
      by hneď musel kráčať pešky, ba vôbec nerád užíva i železnice, len aby nemusel ísť do Brehovíc
      a tam slávu Brehovíc vlastnými očima vidieť.
   </p>
   <p>
    Pán Jozef Niczky z Nitiek tiež nepoužil omnibusa, ale doviezol sa na obyčajnom furmanskom
      voze. A mohol by i na omnibuse cestovať, veď on nie je rodený Nemaničan. Jeho i slávnych
      predkov jeho hniezdo leží v susednej stolici, a síce v Nitkách, kde starobylý kaštieľ s troma
      vežičkami hlása svetu slávu, ktorá venčí čelo pána Jozefa Niczkého i ostatných potomkov tejto
      famílie. Omnibusa nepoužil z dvoch príčin. Zo súcitu oproti nemanickému magistrátu,
    <sup>
     [
     <a class="footnote" href="#ftn.id2517188" name="id2517188">
      1
     </a>
     ]
    </sup>
    ku ktorému ho pútajú viacročné zväzky priateľstva, ďalej preto, že omnibus len
      pred večerom odchodí z Nemaníc. Pán Niczky nechcel nocovať v brehovickej reštaurácii, preto
      použil obyčajný furmanský voz. Schválnu príležitosť si nenajal. Furman mal ísť do Brehovíc po
      múku, i vzal cestou na svoj voz urodzeného pána Niczkého z Nitiek. Konečne slávna família by
      sa i nahnevala na svojho člena, ktorý by najímaním schválnych povozov rodinné statky
      nemilobohu mrhal. Myslím, že čo by i tohto hnevu nebolo, pán Niczky by sa nebol oddal takému
      mrhaniu — bol diurnistom
    <sup>
     [
     <a class="footnote" href="#ftn.id2522981" name="id2522981">
      2
     </a>
     ]
    </sup>
    u kráľovského okresného súdu v Nemaniciach.
   </p>
   <p>
    Keď som už toľko vyzradil o ňom, pôjdem o krok ďalej. Pán Niczky náležal k ľuďom, o
      ktorých sa vraví, že sú interesantní. Čo je to interesantný, vie každý; na čom sa tá vlastnosť
      zakladá, nevie nikto. Pán Niczky aspoň nebol pekný. Vlasy česal súmerne na oba boky, ale tak,
      aby trochu išli do čela. Jedno obočie stálo čosi vyššie a chvíľkami sa potrhúvalo. Orličí nos
      dvíhal sa smelo ako Kriváň medzi Tatrami, i bol trochu šibnutý na ľavý bok. On udáva, že to
      pamiatka zo zlatej detskej doby, keď mladý pán, budúci diurnista, skácal z prielazu na
      holohumnicu do sena. I brada jasnosvetlá na jednej strane bola omnoho mohutnejšia. Vôbec celý
      chlap od hlavy do päty bol nesúmerný, dalo by sa povedať krivý ako to jeho písmo, ktoré bolo
      zvečnené na mnohých idézéšoch
    <sup>
     [
     <a class="footnote" href="#ftn.id2523028" name="id2523028">
      3
     </a>
     ]
    </sup>
    a végzéšoch.
    <sup>
     [
     <a class="footnote" href="#ftn.id2523038" name="id2523038">
      4
     </a>
     ]
    </sup>
    No vzdor tomu, ako dámy tvrdili, bol interesantný. Nosil krátky kabátik, ozdobený
      fialkami alebo listom z pelargónie, z náprsnej kešene vždy vykukoval rožtek červenej hodvábnej
      šatôčky. Vesta bola vždy biela, nohavice úzke, pásikované. Dlhé aristokratické nohy nachodili
      sa v končitých, lakovaných poltopánkach. Celý chlap bol vôbec ako zo škatuľky, na zjedenie.
   </p>
   <p>
    Pán Jozef Niczky z Nitiek skočil z voza na priestranný dvor reštaurácie. Ohliadal sa v
      nočnej tme na všetky strany, videl tam jediný omnibus, ktorý večer prišiel z Nemaníc a ráno
      zas ta sa má navrátiť.
   </p>
   <p>
    „Koľko hodín, mladý pán?“ ozval sa furman od koní.
   </p>
   <p>
    Pán Niczky zapálil salónnu zápalku a podíval sa na masívne remontoirky.
    <sup>
     [
     <a class="footnote" href="#ftn.id2523080" name="id2523080">
      5
     </a>
     ]
    </sup>
   </p>
   <p>
    „Pol druhej.“
   </p>
   <p>
    Furman sa poškrabal za uchom a pýtal sa ďalej:
   </p>
   <p>
    „Vojdete do hostinca?“
   </p>
   <p>
    „Nie, ľahnem si tu do voza.“
   </p>
   <p>
    „Veď dobre, veď dobre,“ odpovedal furman a nechutne vyštveral sa na svoju archu.
      „Podsteliem vám tuto tejto slamy.“
   </p>
   <p>
    „Ako chcete,“ ohlásil sa pán Niczky ľahostajne, ale bol predsa rád. Vyspať sa na slame a
      neplatiť za to nič, zodpovedalo úplne tradíciám slávnej famílie Niczkých z Nitiek.
   </p>
   <p>
    Bolo mu tak dobre; slama šušťala v rukách furmanových, akoby ho zvala: Poď, poď si ľahnúť.
   </p>
   <p>
    „Už som podstlal.“
   </p>
   <p>
    Pán Niczky sa rozvalil na voze, zakrútiac sa do širokého plášťa a odfúkol si. Furman
      zašiel pod voz, tam sa chvíľu mechril, až úplne zatíchol.
   </p>
   <p>
    Na pánove oči sen neprichádzal. Zjavili sa staré rozpomienky. Jedna po druhej sa
      vynorovali a obletovali jeho vyjasnenú tvár. Rodičovský dom, otec, mať, zemianske pohodlie,
      kone, koč, poľovačka, starí kamaráti a dvoje modrých očú pod dlhými riasami… Vzdychlo sa mu.
      Koľko rokov od tých čias; minulo všetko, možno to už len sen. Pohladil si bradu a usmial sa:
      predsa to nie sen; je to skutočnosť. Čo robí krásna Amália? Žije, vydala sa? Srdce mu
      hlasnejšie zabúšilo, strepotalo sa ako ryba, lapená v sieti. Rozpomienky tratili sa jedna po
      druhej: otec, mať ustúpili (sú už i tak mŕtvi), len táto jedna zaujala celú dušu, šíri sa,
      niet jej konca-kraja.
   </p>
   <p>
    ,Amália, Amália!‘ zavzdychal pán Niczky, akoby v modlitbe. ,Vidím ťa ešte kedy? Si doma,
      nájdem ťa v malej záhradôčke? Čo ti poviem?‘
   </p>
   <p>
    Všelijaké odpovede sa mu tisli na jazyk; romány, ktoré dosiaľ čítal, dávali mu všelijaké
      úpravy, ale predsa jedna jediná odpoveď plietla sa mu na jazyku, vždy hlasnejšie a hlasnejšie
      ozývala sa: ,Milujem ťa, milujem.‘
   </p>
   <p>
    Ľahko odpočívať, keď ružové rozpomienky spoja sa s peknými nádejami a spletú ti nad hlavou
      svoju sieť. Sen obletuje v diaľke ako motýľ, sem a tam sa kníše, sadne na kvet, pohrá sa v
      jeho kalichu, a zas trepotá pestrým krídelcom. Zrazu sa hodí, sadne ti na oči, a ty nevieš nič
      — všetko unikne pred tebou.
   </p>
   <p>
    Pán Niczky z Nitiek prebudil sa s divným pocitom. Akési hmýrenie cítil na celom tele.
      Prehadzoval sa, hmýrenie trvalo. Skočil z voza, zobudil furmana.
   </p>
   <p>
    „Čo je?“ ohlásil sa furman spod voza.
   </p>
   <p>
    „Čo to máte v tej slame, čosi chodilo po mne.“
   </p>
   <p>
    „Ja neviem — ja neviem. Iba ak by — ale slama sa hodne vyležala pod cieňou.“
   </p>
   <p>
    „Čo, iba ak by?“
   </p>
   <p>
    „Ja nepovedám — ale slama je čistá ako zlato. Pol roka sa vyvetrávala pod cieňou; to je
      svätá pravda, čo ja hovorím.“
   </p>
   <p>
    Pán Niczky videl, že je tu čosi záhadného; načo slamu vyvetrávať! Ťažká chmára sa mu
      rozložila na čele. Zišlo mu čosi na um.
   </p>
   <p>
    „Načo ste tú slamu doviezli do Brehovíc?“
   </p>
   <p>
    „Predať.“
   </p>
   <p>
    Brehovice nesiali žita. Na malej rovinke okolo dediny boli kapustné hrady, tam ďalej
      jačmene, po vŕškoch a úplazoch ovsy; len kde-tu zemička švábky. Brehovice museli teda kupovať
      žitnú slamu na povriesla i do postelí zo susedných obcí. Často sa stalo, že kúpili slamu už
      opotrebovanú…
   </p>
   <p>
    „To bude na povriesla?“ opýtal sa s utajeným dychom pán Niczky.
   </p>
   <p>
    „Nie — do postele?“
   </p>
   <p>
    „Prečo nie na povriesla?“
   </p>
   <p>
    „Nie je súca. Pomliaždila sa v posteli.“
   </p>
   <p>
    Pán Niczky nepovedal viac slova. Zakrútil sa do svojho širokého kepeňa a bral sa dvorom ku
      blízkej lavičke. Furman nevedel si vysvetliť, čo sa pánovi robí. Vyšiel do voza, zviazal slamu
      do šúpy, postavil ju do kúta. Podstlal si slamu z druhej šúpy, ktorá šušťala veselo pod jeho
      rukami. Táto nebola z podciene, nebolo ju treba prevetrávať, nebola ešte potrebovaná… Chutne
      sa roztiahol vo voze a o chvíľu chrápal.
   </p>
   <p>
    Pán Niczky ani na lavičke nemal stania. Nosil sám v sebe rozklad a základ nepokoja. Sotva
      si ľahol, ten divný pocit hmýrenia nedal mu usnúť. Okolité hory, ktoré ako rámec rozkladali sa
      vôkol Brehovíc, začali už jasnejšie vystupovať z nočnej tmy. Ich vrcholce zahalili sa
      modrastým závojom úsvitu, všade ticho ako v chráme. Akoby všetko čakalo prvý znak k životu a
      bálo sa pretrhnúť mlčanie a zobudiť prírodu zo spánku. Zavial studený vetrík a zhodil široký
      plášť z nôh pána Niczkého. Pán Niczky, nepriateľ takého čerstvého, aromatického vzduchu, vstal
      z lavice a bral sa k vozu. Tam našiel furmana spokojne si odfukovať.
   </p>
   <p>
    „Bože, tí ľudia sú zo železa. Ja som nemohol tam minútu obležať, a on spí ako peň.“
   </p>
   <p>
    Zatriasol chlapom, furman sa prebudil.
   </p>
   <p>
    „Ako sa vám tu spí?“
   </p>
   <p>
    „Ako v oleji.“
   </p>
   <p>
    „Povedzte, čo ste tak včas prišli? Máme ešte hodinu čakať — ba vyše hodiny.“
   </p>
   <p>
    „Ja že tak včas neprídeme; ktožehovie, čo je to za robota! Indy som sa pohol o tretej, a
      došiel som o ôsmej. Teraz som sa pohol o jedenástej, došiel som o pol druhej. Ktožehovie, čo
      je to za porobenina! Nuž ale ľahnime si!“
   </p>
   <p>
    A furman sa vyvalil do slamy a chrápal.
   </p>
   <p>
    Pán Niczky závidel železné nervy furmanovi, a sadol si na svoju lavičku. Rozmýšľal, aká to
      porobenina, že furman za pol toho času sem došiel než indy. Ale kto rozlúšti takéto záhady?
      Keby pán Niczky aj iné razy bol cestoval do Brehovíc s furmanom, bol by ho práve tak prebúdzal
      každú chvíľu a povzbudzoval nedať ani koňom zadriemať: bola by sa i záhada hneď rozlúštila,
      ale takto po jednej ceste ťažko ospalému furmanovi i neskúsenému pánu diurnistovi na koreň tej
      veci prísť. Tu, hľa, zas modré oči, i tie dlhé, hodvábne riasy… Amália, Amália — čo robíš?
   </p>
   <p>
    ,Spí, spí,‘ odpovedá za ňu sám pán Niczky. ,A ak nespí, ak ju dáky tajomný hlas budí zo
      sna, ako budí mňa, ak dáka tajomná moc ju vyburcovala z loža ako i mňa… Nie, nie, ty nespíš,
      ty nespíš. Ty myslíš na mňa, na svojho verného až do smrti Jozefa Niczkého z Nitiek… Čo to
      pletiem? Zazdalo sa mi, že jej píšem zas list. Ach, keby si nazrela do môjho bočného vrecka,
      tam pod hodvábnou šatôčkou našla by si obálky a v nich listy… Nie, ty nesmieš ich čítať, moja,
      moja, naveky moja!‘
   </p>
   <p>
    ,A ako moja? Odkedy?‘
   </p>
   <p>
    Kohút v dedine zaspieval, z okolitých vrchov a strání ozval sa hvizd drozdov. Celá príroda
      akoby sa bola prebudila. Hore na tých končiaroch a po tých strmých bokoch ozvala sa ranná
      pieseň trávnic, čistá a pekná, akoby sa bola v tej rose vykúpala. Na ňu odpovedal kosec, ktorý
      pomedzi lieštinu vykášal trávu. Hory zajagali sa purpurovým ohňom: zavítalo júlové ráno.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2517188" name="ftn.id2517188">
        1
       </a>
       ]
      </sup>
      <span class="emphasis">
       <em>
        magistrát
       </em>
      </span>
      — mestský úrad
     </p>
    </div>
    <div class="footnote">
     <p>
      <sup>
       [
       <a class="para" href="#id2522981" name="ftn.id2522981">
        2
       </a>
       ]
      </sup>
      <span class="emphasis">
       <em>
        diurnista
       </em>
      </span>
      (z lat.) — nižší, pomocný úradník, ktorý pracoval za
          dennú odmenu
     </p>
    </div>
    <div class="footnote">
     <p>
      <sup>
       [
       <a class="para" href="#id2523028" name="ftn.id2523028">
        3
       </a>
       ]
      </sup>
      <span class="emphasis">
       <em>
        idézéš
       </em>
      </span>
      (z maď.) — predvolanie
     </p>
    </div>
    <div class="footnote">
     <p>
      <sup>
       [
       <a class="para" href="#id2523038" name="ftn.id2523038">
        4
       </a>
       ]
      </sup>
      <span class="emphasis">
       <em>
        végzéš
       </em>
      </span>
      (z maď.) — uznesenie
     </p>
    </div>
    <div class="footnote">
     <p>
      <sup>
       [
       <a class="para" href="#id2523080" name="ftn.id2523080">
        5
       </a>
       ]
      </sup>
      <span class="emphasis">
       <em>
        remontoirky
       </em>
      </span>
      (z franc.) — hodiny, ktoré sa pohybujú pomocou
          naťahovacieho pera. Pero po obehnutí istého stupňa sa znovu napne.
     </p>
    </div>
   </div>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2523412">
       </a>
       2
      </h2>
     </div>
    </div>
   </div>
   <p>
   </p>
   <p>
   </p>
   <p>
    Pán Jozef Niczky bol by pristal na lavičke preležať celé dopoludnie, keby ho zima nebola
      rozberala. Medzi haluzami jedlíc a borovíc zašumel čerstvý, ranný vetrík, ktorý popod tenké,
      letné nohavice a ľahký kabátik prechodil a krídlami kepeňa veselo pohrával. Pán Niczky triasol
      sa ako libačka, zub na zub mu nedopadúval a bol by mnoho dal, keby sa bol mohol do izby niekde
      uchýliť.
   </p>
   <p>
    Zobral sa k vozu. Furman ležal vo voze, rozložený vo všetky strany sveta. Halena pohodená
      visela dolu z voza, bolo mu i bez nej dosť teplo. Ležal zarytý v slame až po uši. Pán Niczky
      pocítil bodnutie v svedomí, keď ho chcel zobudiť. Obrátil sa rovno ku stanici. Pozrel na
      hodinky pri zapálenej zápalke, bolo už skoro štyri.
   </p>
   <p>
    „Buď Bohu chvála! Nemusím už čakať len hodinu. Ale je čerstvo!“
   </p>
   <p>
    Vložil ruku na kľučku, kľučka šťukla, ale dvere na čakárni zostali zapreté. Len za nimi
      ozvali sa hlasy prasiatok, ktoré tam akiste strážnik alebo iný úradník železničný postavil.
      Nakoľko sa dalo v tom pološere súdiť, boli v košíku zaviazané.
   </p>
   <p>
    Pán Niczky pobral sa od stanice do dvora. Z okolitých vrchov zaznela pieseň, príroda odela
      sa do krásneho rúcha letného rána, dýchalo všetko poéziou. Duša jeho nemohla odolať krásam;
      neurčité túžby začali prijímať tvary, struna, ktorá len zvučala, prijala istý tón. Akési divné
      svetlo rozlialo sa razom dušou jeho, odlesk tej premeny zračil sa v celej jeho tvári.
   </p>
   <p>
    ,Ako mi je divno, už mi dávno tak nebolo. Moja Amália!‘
   </p>
   <p>
    Zdalo sa mu, že pred očima vidí všade len to slovo, že ho počuje vo hvízdaní drozda, v
      štebote lastovičky. Toto jediné meno preplnilo jeho dušu a z nej akoby sa bolo vyžarovalo do
      celej prírody, do tohoto letného rána. Keby bol tu dakto, komu by mohol svoje sladké bremä
      zveriť! Kamaráti sa rozpŕchli, ako i on, na súdobné vakácie, ktovie kde naháňajú sluky a
      zajace, alebo pijú žinčicu dakde na salaši…
   </p>
   <p>
    S rozohriatym srdcom blúdil po dvore, tým viac triaslo sa telo. Chladu nielen neubývalo,
      ale, zdá sa, pod okamžením pribývalo. Lakované poltopánky pripúšťali veľmi hodne zimy; ponad
      členky začalo ho oziabať. Umienil si svoje teplé, rozčúlené ,ja‘ niekde v zátiší ukryť.
   </p>
   <p>
    Šťastná náhoda! Že mu prv nenapadlo utiahnuť sa do omnibusa. V zadnom sedisku dá sa
      znamenite usalašiť a driemať. Pritom chránený je človek pred zimou, vankúše poupchávané veľmi
      hrejú. A čo je hlavná vec: koč je zo všetkých strán zavretý, že doňho ani vetrík nezaduje.
   </p>
   <p>
    Pritiahol svoj plášť ešte bližšie a v očakávaní budúcich pôžitkov si zazíval. Obrátil sa k
      omnibusu, ale mu napadlo čosi — vrátil sa k vozu. Vyburcoval furmana odznova zo spánku.
   </p>
   <p>
    „Janko, ja si tamto ľahnem do toho koča. Keď bude čas prichodiť, zobudíte ma.“
   </p>
   <p>
    Furman vytreštil oči, akoby sa hľadel pozbierať. Vzdor námahám neporozumel slovu pánovmu.
      Vyvalil sa do slamy, odfúkol zhlboka, a spal ako pred chvíľou. Pán Niczky zobral sa k
      omnibusu.
   </p>
   <p>
    Práve chcel otvoriť dvere, keď začul zdnuka hlboký vzdych. Hneď nato bolo počuť zazívať.
      Zastal, pritúlil sa k boku voza, aby ho oblokom nebolo z koča vidieť.
   </p>
   <p>
    „Kto to? Ja som predsa myslel, že omnibus je prázdny.“
   </p>
   <p>
    „A-ách,“ zazívalo vo voze znovu. „Si sa vyspala, Amálka?“
   </p>
   <p>
    „Amálka — moja Amálka!“ zaplesala duša pána Niczkého. „Keby to bola ona!“
   </p>
   <p>
    „Ako myš na vreci,“ bolo počuť jemný hlások. „Kde je Jozef?“
   </p>
   <p>
    „Mňa volá, mňa volá!“ zaradoval sa pán Niczky. „Ach, ona je to. Jej hlas počuť, rozoznám
      ho medzi stomi. Čo robiť, ohlásiť sa im?“
   </p>
   <p>
    „Ja neviem, kde sa podel. Stratil sa, akoby ho bol vietor odfúkol.“
   </p>
   <p>
    „Ja že som sa stratil?“ odpovedal pán Niczky. „Že ma vietor odfúkol? Veď som sa bol u nich
      odobrať; musia vedieť, že som v Nemaniciach.“
   </p>
   <p>
    „Vidíte, mama, čo ste ho odohnali! Chudák, Pán Boh vie, kde sa potuluje! Srdce máte ako z
      kameňa. Zamrzne dakde v tejto zime.“
   </p>
   <p>
    „To je ona, moja holubica! Ako ma zastáva. Áno, áno, stará: ty si všetkému vina. Mohol som
      sedieť v teple na vašej kúrii, nemrzol by kadekde po kanceláriách, keby nie ty! Ale ty si ma
      vždy odpravila, že najprv treba mať službu, čo len dáky úradík, a potom len sa ženiť. Mám
      službu — teraz idem…“
   </p>
   <p>
    „Nech sa postará sám o seba,“ odpovedala tvrdá matka. „Ešte i teraz budeme oň pečovať ako
      o malé dieťa? Dosť, že ho doma čaká teplá izba a dostatok všetkého. Nikomu je nie tak na svete
      ako jemu. Pečené holuby mu letia do úst. Čo nám doniesol? Tú službičku — nestačí ani na mäso!“
   </p>
   <p>
    Pán Niczky začervenal sa od hnevu. ,Počkaj, ty stará bosorka! A moja kúria — to je nič? Ja
      ti vysvietim!‘
   </p>
   <p>
    „Vy, mama, hľadíte len na peniaze. A srdce — to je nič? Ako ma miluje, do ohňa by skočil
      za mňa!“
   </p>
   <p>
    „Miluje — ľahko milovať,“ odsekla jej stará. „Milovať ťa bude každý, keď ho nakŕmiš.“
   </p>
   <p>
    Pán Niczky bol už ako na tŕňoch. Otvoril koč a zareval silným hlasom:
   </p>
   <p>
    „Nie je pravda! Tak len ja môžem milovať! Mýlite sa, mýlite, liebe Tante!“
    <sup>
     [
     <a class="footnote" href="#ftn.id2506473" name="id2506473">
      6
     </a>
     ]
    </sup>
   </p>
   <p>
    Dámy vo voze zatíchli a učupili sa v sedadle. Nebolo počuť ani dýchnuť. Pán Niczky vstúpil
      dnu a v tom šere otváral oči, ktorá z nich by bola Amálka.
   </p>
   <p>
    „Kto je to?“ ozvala sa z nich tá, ktorá sedela v tú stranu, kde on bol. Dľa hlasu poznal
      ju, že je to stará.
   </p>
   <p>
    „Ja som to, Jozef,“ odpovedal a bral sa ku svojej Amálke. Nevideli sme sa už dlho: svedčí
      sa, aby ju z príchodu objal. „Poď, moja, na moje srdce, že si ma tak zastávala. Ja som tvoj
      verný Jozef.“
   </p>
   <p>
    Amálka sa nedvíhala. Pán Niczky pokročil ešte k nej, pod nohou cítil čosi mäkkého.
   </p>
   <p>
    „Maslo, zbojníci — stúpil mi do masla!“ vykríkla ,liebe Tante‘, a pán Niczky pocítil, že
      ho ktosi pochytil za golier. Poddal sa bez odporu a nezvedel, len keď sa našiel pred
      omnibusom. V kolene a na lakti pocítil pálčivú bolesť, keď sa zbieral zo zeme. Ale ešte sa ani
      nevystrel, keď ho čiasi ruka držala za tylo. Keď chcel hlavu obrátiť, aby videl, kto to,
      cítil, akoby ho kliešte boli prištipli.
   </p>
   <p>
    „Zbojník jeden, tak sa ty budeš dobýjať!“ počul mužský, hrubý hlas, a na chrbte zdunel
      mocný úder.
   </p>
   <p>
    „Jozef, pusť ho, veď on nič neurobil!“ ozval sa jemný hlások Amálkin.
   </p>
   <p>
    Pán Niczky stál v tom okamžení na rovných nohách. Trestajúca ruka zmenila sa v žehnajúcu:
      vydvihla ho za golier dohora a postavila s takou ľahkosťou, akoby dákeho dreveného panáka.
   </p>
   <p>
    Panie vystúpili z koča a dívali sa na chyteného. On ich hneď poznal, bola to jeho Amálka s
      mamou. Pred ním stál akýsi neznámy človek, plecitý, s plnou bradou.
   </p>
   <p>
    „Amálka moja, či ma neznáš? Pozri, kto som ja! Kde si sa tu vzala?“ A pán Niczky kráčal
      rovno k nej a rozšíril svoju náruč, aby ju pritisol k horúcemu srdcu.
   </p>
   <p>
    „Čo tu chceš, kto si?“ skočil pred neho ten neznámy. „Čo chceš s mojou ženou?“
   </p>
   <p>
    „Ty jeho ženou?“ zastenal pán Niczky a potočil sa ako ranený jeleň.
   </p>
   <p>
    „Mojou ženou, zákonitou ženou, a kto si ty?“
   </p>
   <p>
    „Nik, nikto,“ hodil rukou pán Niczky, a odvrátil sa od miesta, kde pochované ležali jeho
      najhorúcejšie city a nádeje. „Falošnica!“ pohrozil jej päsťou.
   </p>
   <p>
    Zmorený svojím veľkým bôľom i duševným, zvlášte telesným následkom toho pádu pred omnibus,
      vliekol sa ku stanici. Snáď už bude otvorená čakáreň, vymení si lístok do Ameriky, tam pochová
      svoj bôľ a začne nový život. Nový svet, nový život: tu by ho všetko upomínalo na Amálku, na
      jej kúriu i sivé kone, ktoré spolu s ňou stratil — navždy…
   </p>
   <p>
    Ale nie, — nová myšlienka zrodila sa v jeho hlave. Myšlienka rástla, zaujala celého ducha,
      srdce; lomcovala celou bytosťou jeho. Do Ameriky utiecť! Odstrániť sa a im ponechať voľné
      pole, aby užívali v pokoji ovocie svojho vierolomstva! Tvoj život je pustý, zničený — oni sa
      majú zo svojho tešiť! Nie, to nebude! Nech prestane všetko, nech nastúpi trest. Pomsta,
      pomsta! Áno, démone, usmievaj sa, pomáhaj mi a budeš sa ešte lepšie smiať na troskách šťastia.
   </p>
   <p>
    Myšlienka na pomstu doniesla ho do rovnováhy. Jak ľahko sa tu pomstiť! Založiť balvan na
      koľaj, vlak sa vyšmykne. Ale kto pomôže. Čas prchá — balvan sa musí zavaliť. Ach, tu je
      furman, démone, rehtaj sa, tvoje dielo sa darí.
   </p>
   <p>
    Pán Niczky chcel sa opýtať, koľko hodín do tých čias, kým vlak príde. Čakáreň otvorená,
      vošiel do nej. Dnu pusto, živej duše nieto. Len v kútiku postavený košík a z neho sa ozýva
      piskot a kvikot prasiatok. Bočné dvere sa otvorili, v nich zjavila sa postava sluhova.
   </p>
   <p>
    „Koľko ráz som už povedal, aby tie prasce šli von! Naničhodný národ!“ A pohliadol na pána
      Niczkého. Pán Niczky nikdy takého titulu nedostal. Vzpriamil sa a zakričal:
   </p>
   <p>
    „Čo chcete?“
   </p>
   <p>
    „Vyneste tie prasatá — ale hneď! Pán kasír celú noc nespal pre ne.“
   </p>
   <p>
    „Ale ja vyniesť? Sú to moje?“
   </p>
   <p>
    Sluha vo svojej suverénnej moci nepočul nič, len videl, že sa mu ktosi postavil. Chytil
      košík s prasatami a vyhodil ho von. Za košíkom vyletel i pán Niczky.
   </p>
   <p>
    „Panaszkönyv!
    <sup>
     [
     <a class="footnote" href="#ftn.id2506668" name="id2506668">
      7
     </a>
     ]
    </sup>
    Ja ťa naučím!…“ Dvere boli zatvorené, pán Niczky z Nitiek v spravodlivom hneve
      prechádzal sa popred stanicu, pričom mu prasiatka koncertovali.
   </p>
   <p>
    Amálka, jej matka i muž ustúpili do pozadia. Tu treba najprv sluhu potrestať.
   </p>
   <p>
    „Darmo si ty zavrel čakáreň, panaszkönyv, panaszkönyv…“
   </p>
   <p>
    Nevedel, či dlho sa prechádza, stratil sa v ťažkých myšlienkach úplne. Pred stanicou
      zjavili sa dámy z omnibusa a neznámy ich sprievodca.
   </p>
   <p>
    „Čo tu robia tie prasce?“ oboril sa na Niczkého. „Vy ste ich vyhodili z pomsty!“
   </p>
   <p>
    „Čo vás do toho?“ spurne odpovedal náš hrdina.
   </p>
   <p>
    „To sú naše, čo ste ich vyhodili?“
   </p>
   <p>
    „Vaše?“ viac nemohol povedať. Na srdci otvorila sa nová rana. Trpí, a pre jeho prasce!
      Nie, to je už primnoho pokušenia!
   </p>
   <p>
    „Čo nás trápite nič po nič?“ ozvala sa výčitka z úst matky. „My sme vám nič neurobili, a
      vy…“
   </p>
   <p>
    Pán Niczky sa nazlobil.
   </p>
   <p>
    „Ale ja? Ja som vám ich vyhodil? To sluha — čo ste ich ta dali? I mne sa pre ne dostalo —
      vyhodili i mňa s nimi. Nevinne s prasci ma vyhodili!“
   </p>
   <p>
    „Čo si ich ta dal? Nekázala som ti ich dať do chlievca? Niet pri krčme dosť chlievcov? Ty
      nedbaj naničhodný, ty kadekto z celého sveta pozbieraný, ty troviteľ…“ Z nežných úst starej
      panej len tak sa sypali tituly na hlavu úbohého zaťa.
   </p>
   <p>
    Zdravý, silný človek, ktorý pred chvíľou zdvihol pána Niczkého ako pierko, stál pred paňou
      pokorný a tichý ako jahniatko. I srdce Niczkého, ktoré pomstou vrelo, pohlo sa ľútosťou nad
      zničeným nepriateľom. Hľa, kto by hľadal v ňom toho bohatiera! Ani pohliadnuť sa neopováži na
      starú paniu.
   </p>
   <p>
    „A druhým ešte robiť protiveň — tuto pána Niczkého tiež zneuctili, nášho suseda, ty, ty,
      ty…“
   </p>
   <p>
    „Veď som ja chcel…“ osmelil sa ústa otvoriť pokorený zať.
   </p>
   <p>
    „Mlč mi, lebo ťa Pán Boh stresce! S ničím sa nemôžeš naň pustiť. Keby aspoň robil,
      pracoval, žobrák otrhaný, ale do domu nedonesie ničoho nič, len zasadne k hotovému…“
   </p>
   <p>
    „I tieto prasce sú od môjho otca!“
   </p>
   <p>
    „Tak, tak,“ jedovala sa stará a pery sa jej triasli. „Že sa mu učlovečili dať do
      gazdovstva prasce, už i to vyhodí na oči. Ty nevďačník. Pán Boh ťa skára! Ale dobre, ja ich vo
      svojom dvore nechcem. Hneď a hneď sa pober s nimi. Aby mi na oči nechodili, ani ty! Ty, ty —
      pakuješ sa mi s nimi…“
   </p>
   <p>
    „Ale nehnevajte sa, liebe Tante,“ prosil ju pán Niczky, „veď on to nechcel.“
   </p>
   <p>
    „A vy sa nemiešajte, do čoho vás nič.“
   </p>
   <p>
    „Hospodine, Bože milostivý!“ vzdychol v srdci svojom pán Niczky. „Ďakujem ti, že Amálka ma
      nedočkala. Takáto testiná otrávi celý život svojmu zaťovi. Ďakujem ti!“
   </p>
   <p>
    Zať vzal košík a vliekol ho do dvora ku krčme.
   </p>
   <p>
    „Vidíte, vidíte, aký je ochotný. Indy by sa nepohol, ale teraz slúchol. Prasce zostanú
      mne, práve zato, čo by si sa hneď na kolomaž rozlial.“
   </p>
   <p>
    Pán Niczky sedí v jednom kupé so svojím najväčším nepriateľom, ktorý mu ukradol najvyššie
      blaho života, Amálku… Sú priateľmi, ponúkol ho i cigarkou. Zlá svokra zazerá na zaťa; keby
      mohla fajčiť, nežičila by mu ani tej cigarky. Amálka sedí v kúte a jej vráskovitá tvár visí
      nadol. Hlava sa kníše zboka-nabok. Predošlá noc v omnibuse po boku matky bola veľmi
      nespokojná.
   </p>
   <p>
    Pán Niczky je šťastný ako človek, ktorý už videl nad domom oheň, a zachránil predsa svoj
      príbytok od pohromy. Aký by bol teraz nešťastný, keby ruka osudu nebola sotila druhého na jeho
      miesto. Len jedno ho trápi. Bolí ho koleno. Ale koleno ako koleno, keby letné nohavice boli
      celé. Koleno zacelie, ale nohavica sa nezrastie. Keď ho vyhodili z omnibusa, padol na koleno;
      nohavica sa na tom mieste pukla. Ale ani táto nehoda nemala pokaliť čistú radosť pána
      Niczkého. Pôvodkyňa tejto neresti, ,liebe Tante‘, zbadala, čo je vo veci; vytiahla zo záňadria
      ihlu, ktorá tam bola zapichnutá a cvernou obsnovaná, a vyliečila jeho chorú nohavicu.
   </p>
   <p>
    Tak v najkrajšej harmónii pricestoval pán Niczky na súdobné prázdniny domov i so svojimi
      susedmi a ďakoval Bohu, že nedopustil, aby sa naňho usmialo blaho manželské.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2506473" name="ftn.id2506473">
        6
       </a>
       ]
      </sup>
      <span class="emphasis">
       <em>
        liebe Tante
       </em>
      </span>
      (nem.) — milá teta
     </p>
    </div>
    <div class="footnote">
     <p>
      <sup>
       [
       <a class="para" href="#id2506668" name="ftn.id2506668">
        7
       </a>
       ]
      </sup>
      <span class="emphasis">
       <em>
        Panaszkönyv
       </em>
      </span>
      (maď.) — kniha sťažností
     </p>
    </div>
   </div>
  </div>
 </body>
</html>
