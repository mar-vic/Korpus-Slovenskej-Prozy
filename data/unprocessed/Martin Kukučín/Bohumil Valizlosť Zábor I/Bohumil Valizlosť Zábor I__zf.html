<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2523511">
       </a>
       1
      </h2>
     </div>
    </div>
   </div>
   <p>
   </p>
   <p>
   </p>
   <p>
    Hoľúšovci v slávnom kráľovskom meste boli uveličení, že sa ich Mária ide vydať za
         Zábora, slova božieho kazateľa v Badišove. Dievka vo veku na vydaj neschybí, keď nedá ujsť
         šťastiu, ak zaklope na oblôčik komory. Keď ho raz pustíš, ktovie, či ho dolapíš, alebo či
         sa ohlási u teba ešte raz v inom dolománe.
   </p>
   <p>
    Iba mama dusila v sebe tajnú starosť. Čeľadník takto sa jej páčil, i jeho postavenie,
         hoc by bola radšej, keby bol farárom v Bystrici, ako kdesi na brdárke v Badišove, ale sa
         jej znepáčilo, čo jej povedala o ňom veľmi skúsená osoba, vdova po profesorovi na chýrnom
         lýceu, že Zábor sa zaplietol do veľmi zlej spoločnosti. Ak bol prvej dobrý, pokazil sa na
         školách v Prešporku. Poriadne meno Teofil — prevrátil na Bohumil a k nemu si pribral V., čo
         znamená, kto chce vedieť, Valizlosť.
    <sup>
     [
     <a class="footnote" href="#ftn.id2506365" name="id2506365">
      1
     </a>
     ]
    </sup>
    Naľakala sa veľmi toho mena, lebo do tých čias neslýchala o ňom. Pre lepšiu
         istotu hľadala ho po kalendároch, ale ho nenašla nikde, ani len u starovercov. Vtedy
         uverila, že to meno nedýše dobrým, matrikou rodených a krstených, ale tajnými schôdzkami po
         prešporských vŕškoch a viniciach, kde prerábali dobrých čeľadníkov na nezmestných ľudí.
         Vdova počula od priateľky, tiež profesorovej ženy zo samého Prešporka, že jej muž neraz
         bedáka nad novým duchom, čo sa rozmohol na školách medzi mládežou a podrýva pokoj a
         svornosť medzi žiactvom. Bola by hádam i odpravila takého vohľača z domu, ale sa bála zasa,
         že dievke pokazí šťastie; tak len radšej čušala a modlila sa Bohu, aby poblúdených na
         lepšiu cestu obrátil. Spoliehala sa trochu i na Máriu. Je veľmi rozumná a spôsobná, nedá si
         azda pomútiť hlavu od nerozvážneho muža, skôr mu napraví ona jeho na lepšiu cestu, ak by sa
         nenapravil sám.
   </p>
   <p>
    Dala si vyrátať dôchodky. Neboli ako v Nyiregyháze alebo na Čabe,
    <sup>
     [
     <a class="footnote" href="#ftn.id2506382" name="id2506382">
      2
     </a>
     ]
    </sup>
    ale zasa mala na zreteli, že Badišov je nie na Dolniakoch, ale v Rubárskej
         stolici.
   </p>
   <p>
    „Nebude veľká hojnosť,“ naúčala Máriu, ktorá o tých veciach hádam nerozmýšľala, ako by
         bolo bývalo treba, hľadiac viac na osobu, ako na to, čo položiť do úst, „ale ani my
         nerozhadzujeme; ak budeš gazdovať, nebude vám nič chýbať.“
   </p>
   <p>
    „Vyjdeme, mama,“ sľubuje Mária veľmi vážne ustarostenej. Jej okrúhla tvár i tak bola
         vždy vážna, ale teraz sa v nej odbleskuje i vôľa i odhodlanosť. Belasé oči pozerali
         opatrne, hľadiac do nových krajov za ľahké ružové hmly dievčenských zlatých snení. Či
         zazreli v nich niekde i kŕčie a bodľačie denného života? Hádam zazreli čosi: hoc sú mladé,
         majú i skúsenosti toľko, aby tušili, že rodinný život nie je samá veselosť a kratochvíľa.
   </p>
   <p>
    „Varovčivosti nie sa ti treba učiť,“ dotušovala jej starostlivá mať. „U nás bola vždy v
         zácti. Keby nie jej, nebolo by ani nám, ako nám je.“
   </p>
   <p>
    V tie časy materi i dcére skočili pred oči mrcha roky, ktoré zavisli nad domom i celým
         mestom, keď sa stratila odrazu tenká žilka, o ktorej žilo všetko. Baníci prestali fárať,
         museli sa obrátiť k iným remeslám i zárobkom po iných baniach, ba i po horách a v poli.
    <sup>
     [
     <a class="footnote" href="#ftn.id2504538" name="id2504538">
      3
     </a>
     ]
    </sup>
    Starý otec Márie bol úradník pri baniach. Keď prišiel o službičku, založil si
         skliepok: na ňom sa zarobilo, čo bolo treba rodine, že deti odchoval i odložil čosi do
         truhál a na dobré interesy u pobožných hospodárov.
   </p>
   <p>
    Slobodné kráľovské banské mesto, hoc malo veľké výsady a slobody od kráľov, že mohlo dať
         i obesiť, koho odsúdili na ratúze,
    <sup>
     [
     <a class="footnote" href="#ftn.id2504579" name="id2504579">
      4
     </a>
     ]
    </sup>
    i to na vlastných šibeniciach na vŕšku: pri všetkej rozsiahlosti výsad a slobôd
         bolo predsa len malé. Po meštianskych domoch sa v tie časy moc hovorilo o Hoľúšovcoch, o
         Márii, o jej svadbe i šťastí, ktoré sa jej trafilo. Bohumil Valizlosť prišiel dva razy po
         sľube navštíviť zasľúbenú, zoznámil sa s niektorými mešťanmi, a tí všetci vynášali jeho
         učenosť i pekné vystupovanie. Bol vraj veľmi prívetivý, zhovorčivý, z reči vycítili, že
         mladý kňaz pozerá na svet z akéhosi vyššieho pánta ako oni. Bolo im ľúto, že je nie
         tučnejší, lebo takého, aký je, sotva vyvolí daktorá mastnejšia cirkev za farára. Páčilo sa
         im, že nehovorí len o úrodách a zosype, o cenách na trhu, o biede a veľkej skúposti
         farníkov, ale i o veciach, ktoré plávajú kdesi ponad biedy tohoto života. Najviac sa s nimi
         zhováral o školách, o výchove detí a jej veľkej dôležitosti, zasa o veľkých právach a
         výsadách meštianstva, ako by ich mali využiť pre dobro sebe a pospolitosti.
   </p>
   <p>
    Pri jednej takej návšteve domáci pán farár bol ochorel znezrady, lebo bol už starec,
         vystavený neduhom; poslal mu kostolníka, tuším v samu nedeľu ráno, aby ho odmenil. Bohumil
         Valizlosť kázal nie veľmi dlho, ale tak mocne, že ho celý kostol počúval veľmi pozorne.
         Nezadriemal vraj ani starý Snopko, ktorý, ako vieme, pod kázňou prikyvuje a neprebudí sa,
         kýmkoľvek sa neozve ,Amen‘. Jeho slovo malo moc. Preniklo hlbšie než obyčajné slová, a
         premiešalo i tú osadlinu kdesi po kútoch, že poslucháči vychodili z chrámu rozjarení,
         zhovárajúc sa cestou nie o bežných veciach, ale o kázni a predmetoch, ktorých sa kázeň
         týkala.
   </p>
   <p>
    Sám otec po kostole predvolal si Máriu a zahrozil jej:
   </p>
   <p>
    „Aby si nezabudla, dievča, že tvoj muž bude chlúba cirkvi, ako je jeho otec chlúba
         školy!“
   </p>
   <p>
    „Nezabudnem,“ sľubovala mu Mária celá vzrušená.
   </p>
   <p>
    Jej sivé oko bolo akosi hlboké, pozeralo veľmi vážne na otca. Videlo cez ružové hmly i
         akési povinnosti, o ktorých nevie nič určitého, ale tuší, že čakajú tam kdesi. Zasľúbila sa
         Záborovi, lebo ju pútal jeho stav, hádam väčšmi ako osoba. Nebol pekný, aby bol mohol
         okúzliť svojím zjavom. Bol dosť vysoký, ale chudorľavý. Mal zvlnené gaštanové vlasy najmä
         nad čelom a okolo slúch. Keď mlčal, tmavosivé oči pozerali vážne, časom v nich hrali
         zelenkavé záblesky. V rozhovore sa rozhovorili i oči, začali sa usmievať, ale niekedy sa
         sypali z nich i iskry. Jeho slovo z kazateľnice prejalo ju vtedy hlboko, osvojilo si ju
         navždy. Do očí sa jej tisli slzy. Na otca pozerala odhodlane, sľubujúc mu, čo čakal od nej.
         Keď prišiel pozdejšie Bohumil Valizlosť z fary, srdce jej búrne zabúchalo od veľkej
         radosti. Cítila vtedy, že je nesmierne bohatá a šťastná.
   </p>
   <p>
    Keď sa priblížila svadba, naľahli na dom veľké starosti.
   </p>
   <p>
    „Ako si poradíme?“ radila sa ustarostená mať. „Prídu na vozoch: kde nájdeme hospodu
         statku a voziarom?“
   </p>
   <p>
    Dakoľko dní pred svadbou prišli na troch vozoch po veci. Naložili na ne všetko: riad do
         izieb, do kuchyne a hospodárstva. Mať vyberala čo lepšieho i z komory a štokov.
    <sup>
     [
     <a class="footnote" href="#ftn.id2504716" name="id2504716">
      5
     </a>
     ]
    </sup>
    I po sklepe zhľadávala, čo môže byť dievke do gazdostva aspoň na prvé časy.
         Otec videl, čo sa robí v sklepe po policiach a všakových šuplíkoch; nepovedal ani slova,
         iba si stal do dverí a pozeral na ulicu.
   </p>
   <p>
    ,Zíde sa im všeličoho po troche,‘ hútal, pozerajúc na zelenú makovicu kostolnej veže, do
         ktorej bol zasadený veľký pozlátený kríž. ,Nadobudnúť toľké veci za hotový groš, kým sa dom
         nenaplní, hádam by nevystačilo. Veľmi učení ľudia majú plnú hlavu, ale najviac prázdne
         vrecká.‘
   </p>
   <p>
    S mladuchou má ísť osobitný voz s perinami a truhlami i riadom, ktorý ešte neodviezli.
         Rysuľu odviedol spoľahlivý človek do Badišova veľmi opatrne, aby nestratila mlieko v dlhej
         ceste.
   </p>
   <p>
    Dom Hoľúšovcov je dosť pohodlný a priestranný, nebude ťažko urobiť miesto mladému
         zaťovi, starejšiemu a družbovi, ale pri dome nebolo dvora prijať toľké vozy so statkom. V
         iných domoch tiež ho nebolo ľahko nájsť. Staroslávne banské mesto Tesná Baňa malo ulice
         úzke, domy husto jeden pri druhom; nezvyšovalo mnoho miesta na dvory a záhrady, keď dolina
         je i tak úzka, popratať toľké domy, aby nezavadzali jeden druhému. Keďže je strán hradskej,
         furmanov sa nepremáva mnoho; nieto hostincov ani pájt, kde by sa mohli uchýliť furmanské
         vozy. Ale i keby boli pajty a hostince, sotva by ctilo vysúdiť do nich vozy, na ktorých
         prišli vzácni hostia s mladým zaťom. Dosť sa natrápili Hoľúšovci, kým našli dva dvory, do
         ktorých sa môže vpratať po furmanskom voze. Keď premerali bránu, vysvitlo, že cez ňu by sa
         mohol pretisnúť vozík, ak by nebol veľmi bruchatý.
   </p>
   <p>
    Pred večerom zavítali hostia. Furmanské vozy odviedol Vendko na ich kvartieľ. Farársky
         vozík hrabovského farára Ďorďa Dechtiara premeral sám domáci pán rífom
    <sup>
     [
     <a class="footnote" href="#ftn.id2507130" name="id2507130">
      6
     </a>
     ]
    </sup>
    a našiel, že by mohol prejsť dosť dobre cez bránu a popod sklepenie do dvora.
         Hostia i domáci čakali na schodoch, ako prejde vozík. Ďorď Dechtiar ostal na najspodnejšom
         schodíku, pozerajúc do dlhej chodby, pochybujúc, či vykeruje ako svedčí, keďže sa nemá kde
         obrátiť pred domom v tesnej, strmej uličke. Hrabovský kurátor
    <sup>
     [
     <a class="footnote" href="#ftn.id2507150" name="id2507150">
      7
     </a>
     ]
    </sup>
    držal koníky za uzdu, viedol ich opatrne, aby nezavadil o prahy a nedolámal
         niečo.
   </p>
   <p>
    „Dávajte pozor, kurátor!“ hrmel Hrabovský z prvého schodíka. „Kde sa vám to žriebä
         tisne? Nože ho podurte napred alebo nazad!“
   </p>
   <p>
    Hača sa tislo k materi, podsebnej kobyle, ľakajúc sa, že sa mu dakde podeje v pošmúrnom,
         tesnom priechode a ono ostane opustené pred bránou.
   </p>
   <p>
    „Hača nič nenaduríme, dvojictihodná milosť, pán farár, lebo sa nedá odohnať od matere, a
         kobyla by sa darmo zaťala a začala zvŕtať.“
   </p>
   <p>
    „No, nech sa nezvŕta teraz,“ hromží Ďorď Dechtiar, „keď ste na najhoršom mieste.“
   </p>
   <p>
    Očervenel, otvoril oči a rozpajedil sa, že ho Michal Skokan zavrátil tak nakrátko.
   </p>
   <p>
    „No, mohli ste sňať i tú putňu,“ okríkol ho farár, trochu po nečase, keď putňu zadržal
         prah, odtrhnúc ju z drabinky, na ktorej visela o sťahančeku. Putňa odpadla na zvariakovú
         dlažbu hneď za hačaťom, ktoré podskočilo od ľaku, tisnúc sa materi pod samý chomút, najmä
         keď putňa podskakovala za ním ani dáka lopta. „Povedám, mohli ste ju sňať, kurátor,“
         upozorňoval ho pán farár, keď putňa prestala preskakovať a ľahla si pokojne na plochastý
         bok.
   </p>
   <p>
    „Nebude jej nič, dvojictihodná milosť pán farár,“ uspokojuje ho kurátor. „Dobre som ju
         pobil. Nerozsype sa ľahko.“
   </p>
   <p>
    „Veď už, ale lepšie dávať pozor,“ naúča ho pán farár. „Škoda je škoda.“
   </p>
   <p>
    „Obruč nepustí,“ pechorí sa Michal Skokan. „Pod Hvezdúľovou hôrkou nad lazmi rastú
         liesky, že im železo nechytí: len ich vedieť vybrať a vyrobiť, dvojictihodná milosť pán
         farár.“
   </p>
   <p>
    „Veď už viem, že ich viete vyrobiť, kurátor. Ale keď sa tak buchne do nej, opukne i
         železná.“
   </p>
   <p>
    „A kto by dával železnú, dvojictihodná milosť pán farár,“ odpovedal neústupný kurátor,
         mykajúc podsebnú tuho za uzdu, lebo sa bála pod ťažkým sklepením, kde vozík hurtoval po
         zvariakoch, ani čo by sa celý dom rúcal. I hača sa jej plietlo jednostaj okolo nôh.
         „Netreba železnej veru, keď máme pod Hvezdúľovou hôrkou liesky netakšie od železa. I sudy
         nimi pobíjame a trvajú od roka do roka. Len ju vedieť vyrobiť.“
   </p>
   <p>
    „Ja o voze, a vy o koze, kurátor!“ zahriakol ho už mrzute. „Sám vidíte, že nemáte
         pravdu, ale uznať nedajbože.“
   </p>
   <p>
    „Prečo by neuznal, dvojictihodná milosť pán farár, duchovnej osobe,“ udobruje ho Michal
         Skokan, bojujúc s kobylou, „keď vie viac driemačky, ako ja pozerajúc. Ale zas pri lieskach,
         kto ich nevie vybrať a obriadiť, opukne sa sud ako nič a kapustnica vytečie.“
   </p>
   <p>
    Dechtiar by mu bol mal ešte čo povedať, ale vozík na šťastie prešiel tesninami do
         dvoríka. Chudé mršiny kurátora mohli tu byť ako doma. Kurátor začal vypriahať, tak i
         Dechtiar hodil rukou a obrátil sa chrbtom k dvoríku a tesninám. Najspodnejší schodík veľmi
         škrípal pod ním, lebo Dechtiar je chlapisko na mieste, zažitý i plecitý. Mali veru čo ťahať
         kurátorove mršiny, kým ho doredikali týmito vŕškami do samej Tesnej Bane. Bol zemianskeho
         pôvodu, preto nerád mal, hoc duchovná osoba sa vie ozbrojiť trpezlivosťou, keď mu sedliak
         odvrkuje, najmä keď sa vynáša, že sa rozumie lepšie do dačoho ako zeman a farár. Ale
         zabudol chytro i na tú hádku, lebo keď sa obrátil navrch schodov, zazrel celú rodinu
         Hoľúšovskú, akoby ju bol nastýbal. Pani farárka predišla muža dvoma schodmi, kým sa on ešte
         len driapal dohora, ona už stála navrch schodov pred mladuchou a obzerala si tú mladú,
         okrúhlu tváričku.
   </p>
   <p>
    Bola by jej povedala vďačne, že je hodná, lebo tvár je ozaj pekná, okrúhla. Okolo úst,
         keby sa usmievali, bolo by, hádam, i jamôčok, ale im je nie do smiechu. Zavreli sa tak
         rozhodne, že sa neotvoria tak chytro. Ale tmavosivé oči pozerajú zato veľmi vľúdne a akoby
         sa i smiali. Bola by jej povedala, že je milá: ale ktorá mladucha nie je hodná a milá?
         Mária by jej povedala tiež niečo veľmi milého, ale dvoma schodmi nižšie sa teperí ten,
         ktorého mocný hlas rozbúril celý dom. Tak si nepovedali celkom nič, iba čo sa bozkali v
         náhlosti tam kdesi popri kútikoch.
   </p>
   <p>
    Teraz už stál na vrchnom schodíku sám domáci pán v dlhom zelenkavom kabáte a pod bradou
         pekný uzlík z hodvábnej kosičky. Zložil ruky pred seba, oba palce búchajúc jeden do druhého
         bruškami, akoby sa chceli biť sťa barany. Sám nevie dobre, čo robí, je celý nastrašený, že
         sa strhla v dome taká zvada, akej v ňom ešte nikdy nebolo, i to pred samou svadbou staršej
         dievky. A ktovie, čo ešte nevykvitne z nej?
   </p>
   <p>
    „A čo si sa tak rozkričal, starký?“ zastarela sa pani farárka, keď sa i muž uviedol ako
         svedčí do domu, pozdraviac všetkých rad-radom. „Daj si s ním pokoj. Vieš, že musí mať
         ostatné slovo.“
   </p>
   <p>
    „Veď ho ja naučím odvrávať!“ zastrája sa Dechtiar ešte s hnevom.
   </p>
   <p>
    Jeho pani pohla plecom, že ho už sotva naučí, keď ho nenaučil dodnes. Muž by sa bol
         oboril i na ňu, že pochybuje, ale jeho červená tvár sa rozveselila. Mal pred sebou celú
         rodinu: pani Agnesu v bielom čepci z dobrých starohorských čipiek, okolo kyčky čierna
         stužka, nie veľmi široká. Domáci pán varuje pravú ruku, lebo mu ju stisol tuho, a v pleci
         mu podskakuje dosiaľ radosť, že z neho nevytrhli celé rameno. Pred ním sa červenala strojná
         mladucha. Tmavosivé oči pozreli dva razy kdesi dohora, lebo bol hádam o dve hlavy vyšší od
         nej, že jej prišlo pozrieť naň ako na zvonicu. Oči musela hneď sklopiť, lebo mu prečítala v
         tvári: „Nuž tento cintľavý kvietoček ideme presadiť do rubárskeho seniorátu!“
   </p>
   <p>
    Bolo pre ňu šťastie, že ozorný hosť mal i iných pred sebou. Bola tu mladšia Emka, ktorá
         len podkľakla pred ním trošičku, veľmi hrdo, a už sa schovala za chrbát iných. Mala za
         koho. Boli tam traja strýčni bratia, Hancko, Nácko a Vendko: prví dvaja odpoly Viedenčania.
         Prišli do Tesnej Bane sesternici na svadbu, alebo, možno, skôr ukázať, aký je pravý
         viedenský švihák. Dechtiar ich uctil veľmi, dal im miesto ruky ukazovák, aby si pačky
         nepresilili na jeho ručisku. Hoci zeman, neznevažuje žiaden stav, ale títo Viedenčenia ho
         mrzia. Načo majú šúchať rukami a stáť pred ním ani tie stĺpiky pri ceste, ktoré ukazujú,
         kadiaľ sa ide do Bystrice?
   </p>
   <p>
    „Keď sme sa len dohegali!“ vzdychol si, vyzliekajúc bekeš,
    <sup>
     [
     <a class="footnote" href="#ftn.id2504812" name="id2504812">
      8
     </a>
     ]
    </sup>
    do ktorého by sa spratala celá rodina Hoľúšovská. „Šťastie, že ten mudrc od
         východu nevytriasol z nás dušu.“
   </p>
   <p>
    „Poháňal dobre, starký!“ tíši ho pani, naprávajúc mu krásnu bielu mašľu pod
         dvojnásobnou, okrúhlou bradou.
   </p>
   <p>
    Bekeš ju ochránil cestou, aby neosivela, ako i pekný čierny oblek z tenkého súkna o
         veľmi uzučkých šnúročkách na obšírnom kabáte i na nohaviciach za sárami.
   </p>
   <p>
    Domáci pán, keď sa rozhliadol izbou, kde uviedol hostí, s vďakou si pripomínal predka,
         ktorý ju dal stavať, že ju urobil priestrannú, aká je, inak ako by bol mohol uhostiť v nej
         ľudí, ako je hrabovský Dechtiar? I družba Peter Spevák, farár z Posadiny, je vysoký ako
         jedľa, iba že sa ešte nerozrástol. Jeho zať Zábor, hoc nie nízky, je pri nich ako slamka.
         Ale keď pozrel na biele stoličky v červenom brokáte o štíhlych nožičkách s pásikmi zlata,
         bolo mu všakovak od starosti, či unesú takýchto hostí. Biele riedke záclony nikdy
         neprepúšťali svetla na takýchto hostí, na ktorých ledva stačilo i veľké zrkadlo v
         pozlátenom ráme medzi oblokmi, aby ich mohlo prijať ako jeho v skrátenej podobe, súc na to
         naklonené trochu napred. Darmo je, bolo v nich moc ešte zo starej veľkosti a sily, ako v
         postavách tam na obraze na protivnej stene, ktoré držia vytasené šable a kričia: ,Vitam et sanguinem!‘…
    <sup>
     [
     <a class="footnote" href="#ftn.id2504876" name="id2504876">
      9
     </a>
     ]
    </sup>
   </p>
   <p>
    Z tých starostí ho prebudil hrabovský pán farár. Videl ho, ako drgol paniu lakťom,
         hovorí jej tichučko a ukazuje na dvere. Pani farárka sa nachýlila pozrieť ako do chodby.
         Domáci pán sa tiež obrátil dakoľkými opatrnými krôčkami k dverám. Otvoril oči naširoko.
         Videl tam rozvažitú, tichú Máriu pri mladom zaťovi. Stála, stála, ale veľmi blízko pri ňom.
         Iste v tej haravare sa vykradol predo dvere a ona prišla za ním, možno, akoby idúc do
         kuchyne. A stojí, pozabudla sa akosi. Položila hlávku na prsia, kdesi niže pleca. Pružné
         omôtky gaštanových vlasov ľahli si pekne na tmavé súkno kabáta. Nerozvažité stvorenia
         zabudli, kde sú, čo sa robí okolo nich. Mladý zať sklonil veľmi hlavu, rukou jej podobral
         briadku, okrúhlu tváričku obrátil trochu dohora a pozerá, pozerá veľmi pilne. Iste sa chce
         presvedčiť na vlastné oči, či je tá tvárička taká, ako ju vídal vtedy, keď sedával vo
         včelíne, počúval, ako hučia včely, a mysľou sa túlal po divných, rozkvitnutých nivách. V
         také časy prichádzala k nemu. Strávili spolu nejednu hodinu.
   </p>
   <p>
    Pani farárka len hodila okom do chodby, znepokojila sa a ťahala muža za rukáv, kým ho
         neodtiahla.
   </p>
   <p>
    „Ale, ale, starký!“ vytýkala mu veľmi pohoršená, krútiac hlavou.
   </p>
   <p>
    I domáci pán sa chytro utiahol.
   </p>
   <p>
    Dechtiar zastal pred ňou, ruky vo vačkoch nohavíc, a pozeral na ňu posmešne dolu.
   </p>
   <p>
    „Či sa hneváš, Anna?“ spytuje sa jej. „Ja sa nehnevám veru. Zišlo mi na um, vieš, keď
         sme my tiež takto pod chabzdou…“
   </p>
   <p>
    Zobzerala sa, či ich nepočúva dakto. Boli sami, uspokojila sa trochu i zasmiala sa. „Ale
         si ty len motovidlo, Juríčko!“
   </p>
   <p>
    „Keby to henten videl, tiekli by mu slinky,“ riekol veľmi ticho žene, ukážuc na Petra
         Speváka.
   </p>
   <p>
    Bol vysoký, pekný chlap, čierne vlasy sa vlnili okolo peknej tváre, ktorej veru málo
         chýbalo, že ju neozdobuje ozajstný helénsky nos, keby sa na konci nebol zaokrúhlil väčšmi,
         ako prislúchalo. Ale takto je, možno, lepšie. Apolónska tvár
    <sup>
     [
     <a class="footnote" href="#ftn.id2504983" name="id2504983">
      10
     </a>
     ]
    </sup>
    by bola prísna, kým takto je veselá, lebo čierne oči hľadia veselo na svet a
         zažiaria neraz dobrotou.
   </p>
   <p>
    Pani Anna nevedela, či by tiekli Spevákovi sliny. Vie len toľko, že Spevák je už inde
         zapletený. Zato domáci pán rozväzoval, ako Mária sa spúšťa na svoje vlastné krídla. Ešte
         ich len skusuje na nesmelé podlety, ale onedlho rozšíri ich naširoko, široko a zmizne z
         dohľadu rodičovských očí. Ostane im už len Emka, i to dokedy?
   </p>
   <p>
    Domáca pani videla na čiernom kabáte hrabovského farára veľký sivkastý fľak. I on ho
         zbadal a dáva mu veľmi vážne prstami frčky. Pochodí z prachu, ktorý sa naukladal cestou cez
         veľkú rozpáraninu na bekeši, nechanú prázdnou, miesto aby boli všili do nej poriadne
         vrecko. Nie je súca na nič, iba aby cez ňu padal prach na kabát, a len niekedy na to, aby
         farár mohol vstrčiť ruku do nej až po lakeť, keď šibe dážď, alebo zaduje poliak.
    <sup>
     [
     <a class="footnote" href="#ftn.id2505031" name="id2505031">
      11
     </a>
     ]
    </sup>
    Zišlo pani Agnese až teraz na um, že sa hosťom nedala ešte ani umyť.
   </p>
   <p>
    Chlapi išli všetci traja do jednej izby, pani Annu odviedla mladucha a jej mama do inej.
         Mama musela odbehnúť do kuchyne, postarať sa o olovrant. Išla s ňou i Mária utierať riad,
         ako indy robievala. Ako sa jej kuchyňa smiala veľkou čistotou a svetlosťou, odrážanou od
         vybielených stien a cínových mís, rozmohol sa v nej cit, že je tu už nie na mieste. Mäkká,
         teplá jamôčka, ktorú si tu vyležalo detstvo a panenské časy, zasype sa, ak si ju nezaberie
         iný. Bolo by jej veľmi ľúto, hádam by sa bola rozplakala: ale zišlo jej na um iné miestko,
         tiež veľmi teplé a mäkké, pod ktorým počúvala búchať roztúžené srdce tak búrlivo, i
         uspokojila sa. Dvoje miest odrazu nemôže si osobovať. Bolo by priveľa i pre jej veľké
         šťastie.
   </p>
   <p>
    Keď hostia vstúpili do svetlice vyumývaní, že sa im tvár až ligoce, najmä plná, zdravá
         tvár Dechtiara, vošla i domáca pani s kávou a obe dcéry s kúchňami, zaliepancami. Medzi
         koláčmi sa belie i plášť panenského medu, čo bol doniesol mladý zať z Badišova, keď bol tu
         predošlý raz.
   </p>
   <p>
    Emka bola trochu zamračená. Mať jej dohovárala pred chvíľou, že nebola k hosťom
         prívetivá a srdečná, ako by sa patrilo. „Ohovoria ťa, dieťa, od Tesnej Bane až po Posadinu
         a Hrabovec.“ A potom už naúčala obe dievky, hroziac im na rozváženie prstom:
   </p>
   <p>
    „Zachovajte si, nie sú hostia za chrbtom takí, ako sa ukazujú do očí. Do očí sú vždy
         samý med, ale za chrbtom hm, vyrusajú každú nitku, ak nie je dobre vtkaná.“
   </p>
   <p>
    „Ani my, mamka, nie sme im za chrbtom to, čo do očí,“ ozvala sa Emka trochu urazená, že
         ju mať bola prvej vzala na hrabky. Jej jasné sivé oči blysli škodoradostne, že sa vyvŕšila.
   </p>
   <p>
    „O nás nehovorím, ale o nich,“ zahriakla ju mama dosť rozhorčená. „Maj sa na pozore!“
         Zasa jej hrozila prstom. „Najväčšmi si hľaď jazyk.“
   </p>
   <p>
    Teraz sa trochu mračila, jasné, sivé oči hľadeli ostrejšie. Bola vyššia od Márie, bárs
         mala vari o dva roky menej. Mala sa dosiaľ za veľmi peknú. Mať jej i preto musela často
         zrážať rožky. ,Čo ma do nich?‘ búrila sa v sebe, núkajúc koláče. ,I tak sa mi nepáčia. Bolo
         by najlepšie, keď pôjdu spať, poodstríhať im z kabátov, čo zvyšuje. Vystalo by Vendkovi na pulidery
    <sup>
     [
     <a class="footnote" href="#ftn.id2505135" name="id2505135">
      12
     </a>
     ]
    </sup>
    a hádam i na kabát.‘
   </p>
   <p>
    Ale za stolom bolo veselo, hoci sa Emka fúkala. Mária sa akosi stratila; nevedela, kde
         je, keď zazrela Bohumila Valizlosťa. Nie je veľký a pekný ako Spevák, ale niže pleca, nad
         srdcom je také dobré miestko, kde hlava sama od seba padá.
   </p>
   <p>
    „Marienka, nie sú tu naši ľudia?“ spýtal sa jej Bohumil Valizlosť, keď prišla k nemu s
         koláčmi.
   </p>
   <p>
    Zadíval sa do tmavosivých očí, v ktorých sa zapálili akési zázračné svetlá a šibali k
         nemu. Oči zablúdili k tým plameňom, nevideli chutné koláče. Ruka siahla na ne poslepačky a
         vyňala z hŕbky miesto kus opuchnutého kúchňa
    <sup>
     [
     <a class="footnote" href="#ftn.id2505175" name="id2505175">
      13
     </a>
     ]
    </sup>
    zaliepanec s lekvárom, do ktorého sa zaborili nemotorné prsty.
   </p>
   <p>
    „Nevidela som ich veru,“ priznala sa. I hanbila sa trochu. Kde je on, ona druhého už
         nevidí. Ako to len bude, ak budú takto?
   </p>
   <p>
    Bohumil Valizlosť odtrhol oči od veľkých rozžiarených svetiel. Znepokojil sa veľmi. „Kde
         ostali, Marienka? Mali by tu byť!“ Pozrel i na spoločníkov, ustarostený.
   </p>
   <p>
    „Budú okolo statku. Nestratia sa ti, neboj sa!“ posmieval sa mu Dechtiar. Nemal rád, že
         Bohumil Valizlosť i cestou veľmi sa staral o ľudí. Dať im, čo treba, proti tomu nemá nič,
         ale nejsť nikdy až po takéto výstrednosti.
   </p>
   <p>
    „Môže ísť pozrieť Vendko,“ riekla znezrady Emka veľmi vľúdne a úslužne. Jej jasné oči
         pozerajú krotko a nevinne, ale tamdnu sa raduje, chichoce. Uhovela mame, k hosťom je
         prívetivá, ale tak, že prívetivosťou mohla uškrabnúť ozorného faráriska v čižmách.
   </p>
   <p>
    Prekvapilo všetkých jej slovo. Dechtiar hodil na ňu pohľad z veľmi vypleštených očí; ním
         vyslovil: ,Skadiaľ pravda vyšla!‘ Ale ostatní pozreli na ňu veľmi uznanlivo. Spevák si ju
         obzrel trochu lepšie a súdil: ,Pekná dievčina, biela ani ľalia.‘ Mária akosi išla do
         úzadia, pozabudlo sa na ňu. Jej to nebolo na ujmu. Keď nik nepozeral v tú stranu, prikradla
         sa k Bohumilovi Valizlosťovi a podstrčila mu čistý rožtek uteráčika, čo mala v rukách.
         Bohumil Valizlosť len toľko, že nepochytil miesto neho rožtek zásterôčky. Utieral si prsty
         veľmi dôkladne. Keď prišla k nemu, práve bol rozmýšľal, či by ich nebolo najlepšie oblízať.
         Mama sa radovala, mama! Pomyslite, čo nezdolie poriadna výchova! Len čo jej okom mihla
         trochu, slúchla na mieste, nebožiatko!
   </p>
   <p>
    Vendko sa podvihol úslužne od stola, odsotil stoličku prudko, že buchol ňou o trojnohý
         stolík a či stojan, kde bol krčiažok o dvoch uškách a úzkom hrdielku, v ňom tri veľké ruže,
         niečo belasých zvončekov a päť-šesť veľkých makových kvetov. Všetci podvihli tvár od šálok,
         keď sa stojan sknísal, čo urobí: či sa prevalí i s krčiažkom a ružami, alebo sa len ustáli
         na mieste. Na šťastie dolapil ho Vendko oboma rukami, práve keď sa už prestal knísať.
   </p>
   <p>
    Keď obchodil veľký stôl, napomenul mu Dechtiar:
   </p>
   <p>
    „Povedia im tam, aby sa im páčilo. Bez nich nikam.“
   </p>
   <p>
    Jeho pani videla, že začne zadrapovať do mladého zaťa: nevedela si inej rady, ako stať
         mu tuho na nohu. Chlapisko na nežné dotknutie podskočil, bolo ho trafilo na citlivé miesto.
   </p>
   <p>
    „Nieže tak…“ Chcel jej povedať, hádam, aby ho neurážala po prstoch, ale zbadal, že sú
         nie sami v svetlici. Naklonil sa k nej nežne a riekol jej skoro do ucha: „Netýkaj boľačky,
         starká. Viem, že si pri mne, viem, môj majerán ľúbezný.“
   </p>
   <p>
    „Nezapáraj, Juríčko,“ odpovedala mu tiež veľmi ticho. „Badišovský pán brat má pravdu.
         Ľudí opatriť najprv a najlepšie.“
   </p>
   <p>
    „Pre mňa, starká,“ zastrájal sa jej Dechtiar, šepocúc, „nech sedí hoďas pri tebe (ale
         nie z mojej strany!) providus Michael Skokanus, curator ecclesiae Hrabovecensis.“
    <sup>
     [
     <a class="footnote" href="#ftn.id2505311" name="id2505311">
      14
     </a>
     ]
    </sup>
   </p>
   <p>
    Mladý zať, hoc ešte utieral vždy tie prsty do toho uteráčika, zbadal predsa, že sa
         Dechtiar posmieva z jeho starosti o furmanov. Držiac v pozabudnutí uteráčik za rožtek,
         vysvetlil Dechtiarovi, že Ondrej Hamuľovie a Janko Drozdíkovie sú prví mládenci v Badišove
         a jeho Skokan zaslúžilý kurátor cirkvi. Treba mať pred očima, že meškajú pilnú robotu, keď
         ledva prehúlilo po toľkých dažďoch. Slušná vec, že im musí preukázať uznanlivosť.
   </p>
   <p>
    „Veď je i tak,“ uznáva i sám Dechtiar. „Všetci musíme spustiť niečo kvôli tebe. Tu tvoja
         budúca dom a rodičov, ja môj Hrabovec, tuto pán brat Posadinu a — a — ako sa ona volá?“
         obrátil sa k Spevákovi. Vtedy ho i žena drgla lakťom. „Dobre, starká, dobre, dáme jej
         pokoj. Najhoršie, že si ty musela nechať kurčatá; najskôr ti ich poodnáša krahulec, keď
         nikto nestojí nad nimi s omelom. A Michal Skokan tiež svoju rodinu, rozvážajúc ma na
         mršinách.“
   </p>
   <p>
    Emka sa chichotala kdesi sama. Zišli jej na um Skokanove kobyly, ktorým by nebolo ťažko
         rebrá čítať, i durné, milé hačiatko. I vozík jej bol veľmi smiešny. Sedadlá obliekli do
         bieleho plátna a prešili červenými kystkami, že tam sedia v priehlbinkách ani červené
         motýle. Košinky a drabinky natreli na zeleno, takže celý poriadok je v krajinských farbách,
         ako Tesná Baňa ešte nikdy nevidela.
   </p>
   <p>
    „Hej, všetci ste opustili čo-to,“ uznal mladý zať a oči mu svietili, ako vtedy, keď ho
         Mária videla prvý raz kázať v kostole. „Ale od ľudu je mnoho, že opustí pilnú robotu za
         priateľstvo, hádam i dobrú furmanku. V tom vidím pevný bod, na ktorom sa dá niečo stavať.“
   </p>
   <p>
    Dechtiar zvážnel. Pozrel na mladého zaťa s výstrahou.
   </p>
   <p>
    „Má i dobré hnutia, nemôžeme tajiť. Ale zasa nestavaj, amice,
    <sup>
     [
     <a class="footnote" href="#ftn.id2505396" name="id2505396">
      15
     </a>
     ]
    </sup>
    na tej uznanlivosti bašty, čo majú čnieť až hen do neba. Sedliacka oddanosť má
         svoje medze. Ak má prejsť na záhonček, kde pestuje sebectvo veľmi pečlive, dá ti frčku po
         nose, ani sa nenazdáš.“
   </p>
   <p>
    Bohumil Valizlosť sa mu nedal. Začal mu dokazovať, že i my staviame medze proti nemu.
   </p>
   <p>
    „Ako žiadať, aby on potisol svoje o toľko nazad, keď my držíme naše tuho proti nemu?“
   </p>
   <p>
    „A v čom ich držíme? Povedz!“
   </p>
   <p>
    „Hneď pri tejto pletke, že mi zazlievaš, keď ich chcem uctiť.“ Oko mu zasvietilo
         veselými blesky, i okolo úst sa mu potuloval úsmev. „Viem, že by si ťažko niesol, keby ti
         prišlo sedieť s nimi za jedným stolom.“
   </p>
   <p>
    „Za jedným stolom!“ vykríkol. Jeho čierne oči sa rozšírili a pozerali na mladého zaťa
         ako na piaty div sveta. A to je vraj pletka! Pekná pletka. To už neznamená potískať medze
         nazad, ale rozhadzovať ploty, rúcať priehrady. Ak i zabudne na svoje zemianstvo, nemôže
         zabudnúť, že dral nohavice toľké roky po školských laviciach, kde podajedni myslia, že
         pochlípali všetku múdrosť. Tak i tento tuná. „Ty by si ich naozaj usadil za tento stôl, ako
         my tu sedíme!“ riekol s údivom i nahol sa tuho k nemu, či sa mu rozum čistí. Oči mu vysadli
         ako plánky.
   </p>
   <p>
    „Ja by ich vďačne usadil; srdce ma pobáda v tento môj šťastný deň, ale i rozum. Mám ich
         za rovných, iba čo sú zaznaní. Usadil by ich, ale sa bojím uraziť domácich i veľmi milých
         priateľov.“
   </p>
   <p>
    Na domácich sa neobzeral, ale pozeral veľmi úprimne na Dechtiara. Videl mu nad mohutnou
         hlavou zožltnutú psiu kožu a na nej cifrovanými literami napísané ,de Matesina‘.
    <sup>
     [
     <a class="footnote" href="#ftn.id2505476" name="id2505476">
      16
     </a>
     ]
    </sup>
    Kúria sa zrútila, ostali len akési škvarky, ale psia koža dobre je schovaná v
         truhle.
   </p>
   <p>
    „Uraziť sa ja?“ odhŕňal sa Dechtiar. Začal sa i smiať, ale smiech bol pokazený. To
         žriedlo bolo zarútené, z ktorého sa môže perliť zdravý, veselý smiech. „Ja ti radosť
         nepokazím. Ty si principál, osoba, ktorá rozkazuje dnes, zajtra a kým ťa nedovezieme do
         Badišova.“ Tu sa rozveselil. Hodil samopašný pohľad na Máriu, ktorá stála za stoličkou
         mladého zaťa pre ten uteráčik, lebo ho ešte vždy držal za rožtek. „I tak doskáčeš. Sláva ti
         prestane, keď prídeš do Badišova.“ Pozrel zasa na mladuchu potmehúdsky a dodal: „Budú
         rozkazovať iní.“
   </p>
   <p>
    Darmo sa odvolával na mladuchu. Ona sa nezastrájala rozkazovať, keď príde do Badišova.
         Dubec nechá tak, aký je, rozrastený, výhonky ho nešpatia. Jej celá bytosť sa ťahala k nemu,
         do jeho tône. Uteráčik jej bol milý, zaň ju priťahoval k sebe.
   </p>
   <p>
    Zato domáca pani sa rozpamätala na reči vdovy Agáty, na Bratislavu a jej vŕšky a vinice,
         na mrcha kamarátstvo. Čo to bude? I domáci pán stál, ruky zložené; palec búchal častejšie o
         palec. Veď sa on má za roveň sedliakovi! Nepomýlili sa zveriť mu svoje podarené dieťa? Že
         je z osvedčenej rodiny latinákov a učencov: a tu sa vykľuje taká prevrátenosť! Ak sadnú
         sedliaci za jeho stôl, čo mu povedia opatrní páni na ratúze?
   </p>
   <p>
    Vendko prikvitol a doviedol všetkých troch. Na spodku stola bolo dosť miesta. Bohumil
         Valizlosť vypustil uteráčik a pobral sa na chodbu. Ďorď Dechtiar pohol plecom a usmieval
         sa. Jeho pani hútala, či nenapomenúť pani Agnese, aby im dala doniesť mocnejšie stoličky.
         Ešte sa polárnu pod nimi tie poskrúcané, tenké nôžky.
   </p>
   <p>
    Chlapi sa zarazili, keď nakukli dverami, kde ich idú voviesť. Bohumil Valizlosť ich
         núkal, ba vyšiel proti nim i domáci pán. Zodeli si radšej haleny a zavesili k panským
         kabátom, aby neporúcali všetko v zapratanej svetlici. Mládenci opreli široké klobúky o
         stenu na zemi, kurátor Skokan na dienko jedného zatisol svoju čiapku, ktorá držala oba
         rožky, aby neochloptaveli. Prihládzali si oboma rukami vlasy, ak by boli pochlpené.
         Naostatok zjavili sa vo svetlici. Boli by radšej vonku niekde, alebo aspoň v kuchyni, ale
         mladý zať ich nasilu nútil medzi pánov. Tu sa trochu skrúcali; obzerali sa, kde sú lavice
         alebo stolčeky sadnúť si, keď už má byť. Kurátor Skokan, ako najskúsenejší, napravil si
         opasok, aby šajby
    <sup>
     [
     <a class="footnote" href="#ftn.id2505585" name="id2505585">
      17
     </a>
     ]
    </sup>
    hľadeli napred, a pokročil k stolu.
   </p>
   <p>
    „Prejdite, prejdite,“ ponúkol ich Ďorď Dechtiar. „Sadnite si.“ I pomkol sa, akoby chcel
         robiť miesto. Domáci pán prikladal stoličky, kde majú sedieť. „Nie!“ zakázal mu Dechtiar.
         „Kurátor, henka!“ ukázal na miesto oproti sebe, pri družbovi Spevákovi. Tí, čo boli nižšie,
         museli sa popomkýnať, aby sa urobilo dobré miesto. Hancko a Nácko museli sa pomknúť
         naspodok. Bolo im ťažko. Čo by povedali u ,Tučnej šunky‘, keby ich videli zacviknutých
         medzi sedliakmi?
   </p>
   <p>
    „Provincia je provincia,“ šepol Hancko Náckovi po nemecky. „Nie sme pred Burgom,
    <sup>
     [
     <a class="footnote" href="#ftn.id2505623" name="id2505623">
      18
     </a>
     ]
    </sup>
    Nácko. Necnej si.“
   </p>
   <p>
    „Čo by povedali, čo by povedali!“ bedákal Nácko. „Ešte by vychytili na nás, že sme sa s
         nimi pokmotrili: dali by nám za strynú daktorú tam v kožuchu. Jedno dieťa má v plachte,
         druhé na rukách, tretie sa jej drží sukne, nesúc vážky na maslo a na mrkev.“
   </p>
   <p>
    „Sadnite si, ľudia, sadnite,“ núka ich, nerozhodných, ešte raz Dechtiar.
   </p>
   <p>
    Tak si sadli. Kurátor podišiel vyberaným krokom na miesto a spustil sa veľmi obozretne
         na stoličku.
   </p>
   <p>
    „Ďakujeme ponížene, dvojictihodná milosť, za úctu,“ obrátil sa kurátor k svojmu
         farárovi, keď si už sadol ako-tak. Až vtedy zbadal, že mal zapekačku v ústach. Vyňal ju
         chytro, pritlačil vrchnáčik, lebo veľmi ľahko, že v nej tlie. Vložil ju za opasok.
         „Neustali sme, ďakovať bohu. Mali sme si kedy odpočinúť.“
   </p>
   <p>
    „A kedy, kurátor?“ zadivil sa jeho farár.
   </p>
   <p>
    „A veru cestou od zavčerajška, prosím ponížene, dvojictihodná milosť pán farár.“
   </p>
   <p>
    „To keď sme sa viezli!“ zhíkol Dechtiar. Mimovoľne si položil dlane na boky, v ktorých
         ho už i klalo. Ale i údy mal, akoby ho bol domlátil.
   </p>
   <p>
    „Nuž veru sme nemali od čoho ustať,“ vysvetľuje mu kurátor, pozerajúc na findžu,
    <sup>
     [
     <a class="footnote" href="#ftn.id2505690" name="id2505690">
      19
     </a>
     ]
    </sup>
    v ktorej je čosi ako mlieko, ale nie je mlieko. Keď sa veľmi prizeral, čo to má
         pred sebou, Mária sa zmilovala nad ním. Pošepla mu:
   </p>
   <p>
    „To je káva a pije sa s koláčmi.“
   </p>
   <p>
    „Už sa len mohli neustávať,“ odhŕňal sa trochu. Ale si vzal vďačne kus opuchnutého
         kúchňa. Bol by sa šmýkal dolu hrdlom i nasucho, ale keď zapíjal tým panským výmyslom, bolo
         mu onakvejšie. Ale keď prežrel prvý kúsok a chcel odhryznúť druhý, zazrel pána farára, ako
         pozerá naň v očakávaní. Zišlo mu na um, že nedopovedal, čo mu bolo na jazyku, keď ho začali
         núkať. „Ako povedám, nemali sme od čoho ustať. Sedeli sme celou cestou ešte i hore
         Dúbravinou, bodaj ju tam…“ chcel jej zavinšovať, aby ju tam čerti vzali, ale videl, že sú
         tu duchovné osoby i panie, nechcel ostať nemóresný a napravil: „aby ju bodaj odniesli
         stadiaľ tí s rožkami.“
   </p>
   <p>
    Dechtiar sa zasmial, ako Skokan obchádza slovo, ktoré sa mu núkalo. Chcel ho nahnať do
         pomykova a nadhodil:
   </p>
   <p>
    „To ako čerti, kurátor?“
   </p>
   <p>
    „Tak hovoria, že on odnáša, kde čo zavadzia, i že má rohy a kopytá,“ potvrdil mu
         kurátor. „Ak zlyhali tí, čo to povedali, pomáham im i ja. Lebo, prosím ponížene,
         dvojictihodnú milosť pána farára, nemal som s ním nikdy do činenia, žeby ho bol za rohy
         držal.“
   </p>
   <p>
    Emka so dusila od smiechu. Skokan nebol o nič nižší od svojho farára, iba že bol
         chudorľavý. Vlasy mal veľmi rovné, temer po plecia, akoby zrebné, obočia boli veľmi ohnuté
         a oči okrúhle, srvátkovej farby. V nich sa neraz mihol úsmev, keď ho farár podchytával.
         Najsmiešnejší sa jej ukazoval nos. Bol končitý, ale nevisel dolu, trčal, ale dosť hodne
         nakrivo. Emka nemohla spustiť z neho oka. Nedala by neviem za čo, že majú takého nečakaného
         hosťa za stolom.
   </p>
   <p>
    Dechtiar sa tiež zahniezdil. Bol zachytil i on ten smiešok v očiach, pod ostatnými
         slovami šípil skrytú narážku. Skokan by ich nebol vypovedal, keby nebol chcel cieliť na
         dakoho. Začalo v ňom vrieť, či hádam kurátor nezapára rovno doňho, a teraz si ujedá zasa
         hodný kus kúchňa, zapíjajúc kávou. Oboril sa teda rovno naňho, že kurátor prestal i žuvať
         chvíľku, otvárajúc i tak veľké oči.
   </p>
   <p>
    „Akože to zasa hovoríte, kurátor: akoby ho bol dakto spomedzi ľudí držal za rohy.
         Rozpovedzte, ako svedčí, ako to myslíte?“ Oprel sa na operadlo a pozeral naň vyzývavo.
   </p>
   <p>
    „Ja neviem, dvojictihodná milosť pán farár,“ začal sa vykrúcať kurátor, tušiac, že nejde
         byť dobre. „Tak si mívam, že ak má rohy, najlepšie by ho bolo chytiť za rohy, kto ho chce
         mať. Vola tiež lapajú za rohy; i ja som ho chytil neraz a nevypustil, čo ako sa vykrúcal.
         Ako robia s tým s rožkami, veru neviem povedať.“ V očiach mu zasa prelete] úsmev, keď
         doložil: „Dačo viac by mohli vedieť takí, čo sa s ním pasovali.“
   </p>
   <p>
    „Veď to povedzte, ak viete, kto sa s ním pasoval,“ okríkol ho pán farár.
   </p>
   <p>
    Skokan vložil do úst ostatný kus kúchňa i chlipol rozvažite z findže. Žuval dosť dlho,
         očima behal po izbe, akoby hľadajúc pomoc. Potom sa osvedčil:
   </p>
   <p>
    „Najskôr tí, prosím ponížene, dvojictihodná milosť pán farár, čo ho premáhajú.“
   </p>
   <p>
    Kurátor skrútil vec podivne, i jeho okrúhle oko dotklo sa pána farára zboku, že sa
         zhniezdil prudko, hoci sedel veľmi pohodlne.
   </p>
   <p>
    „To padá ako na nás,“ podskočil pán farár napajedený, „lebo my kážeme premáhať diabla.“
   </p>
   <p>
    „Ja nepovedám,“ ohradil sa Skokan, položiac si dlaň na prsia i slinu prežrel akosi veľmi
         hlasno. „Len, reku, ak by ho prišlo lapať, žeby najľahšie padlo za rohy.“
   </p>
   <p>
    Emka vedela dobre, na koho čo padá. Kurátor Skokan sa jej veľmi zapáčil. Keď sa vyšmykol
         farárovi zo samej hrsti, schichotala sa. Nemohla sa zdržať. Spevák pozrel na ňu, tiež sa
         usmial. Aká veselá dievčina, i väčšia od Márie, i krajšia, veru hej. Vznáša sa, ani čo by
         sa netýkala zeme. Vlasy má ako ľan, oči jasné, dakedy šantovné, indy veľmi hrdé. Neurobil
         dobre Bohumil Valizlosť, že si ju neodviedol do Badišova miesto privážnej, nepatrnej
         staršej? Nemať Žofíku v Boradiach, nevie veru, či by si ju on neodviedol do Posadiny. Keď z
         nej vybúšil smiech, mama pozrela na ňu s výčitkou, i otec sa obrátil, čo sa jej stalo. Ona
         schytila misy s koláčmi, pozerala veľmi hrdo. Šla rovno ku kurátorovi a ponúkla ho babou.
         On veľmi ďakoval, vybral si ešte kus. Tu ona schytila svojou rúčkou dva tvarožníky, ktoré
         sa najkrajšie usmievali, a položila ich Skokanovi na tanier.
   </p>
   <p>
    „Toľko ani neuvládzem,“ riekol jej, obrátiac k nej svoj nos, „ale keď je to z ich ruky,
         neodhŕňam sa a ďakujem ponížene.“
   </p>
   <p>
    Od neho išla k mládencom, ktorí sedeli tíško, popíjali z findže to, o čom v Badišove
         málokto slýchal. Ondrej Hamuľovie je už mládenec na mieste, i sveta skúsil čosi po
         furmankách. Má veľmi husté tmavé vlasy, na okrúhlej tvári už dobre poznať na brade a na
         lícach, kde sa holí. Obzerá si dobre obe dievky, i jemu sa Emka väčšmi páči. Má sa dosť
         dobre okolo ľudí. Tá druhá má peknú tváričku, okrúhlu ako na medovníku, ale ručičky aké!
         Kde sa podeje s nimi v Badišove? Zuzka Strakovie je už inakšia. Má ramená ako váľky a
         vrkoče do pol kolien. Hej, Zuzka veru…
   </p>
   <p>
    Janko Drozdíkovie prihládza si len vlasy, svetlé skoro ako Emkine, napráva si podchvíľou
         opasok. Nenosí ho oddávna, preto je naň taký hrdý. Tvár je ešte holá. Bola by ako u dievky,
         keby nebola ohorená. Je ešte veľmi mladý. Neopovažuje sa prezerať a posudzovať dievky ako
         Ondrej. Keď mu ponúkla Emka koláčov, ruka sa mu triasla, majúc medzi prstami lekvárnik. Ale
         keď ho nik nevidí, pozrie ukradomky tu na jednu, tu na druhú. Otec ho vypravil s vozom po
         mladuchu, ale mať sa ho bude vypytovať na každú vec, čo videl v Tesnej Bani.
   </p>
   <p>
    Keď ich ponúkla, Emka si stala k stojančeku a začala viť perečká z rozmarínu, klinčekov
         a nevädze. Uvila ich tri, neveľké. Vyšla do pitvoríka a zastrčila ich za široké klobúky a
         na čiapku za stužku. Klobúky vzala do ruky i čiapku, pred nimi rozostrela uteráčik tak, že
         z hostí nemohol nikto zazrieť, čo nesie v ruke. Ale Hancko sedel proti zrkadlu. V ňom
         zazrel na chvíľku, čo zastiera uteráčik. Vytreštil oči ako hánky, keď videl, ako sesternica
         vešia čiapku s perom i klobúky na stojanček s kvietím na horné konce troch nožiek, ktoré
         trčia okolo krčiažka. Keď sa obrátila k stolu, stretla sa so zadiveným pohľadom Hancka.
         Otrčila mu pery a odvrátila sa hrdo od neho. Bola veľmi vzrušená, lebo medzi kurátorom
         Skokanom a Dechtiarom ešte sa neskončila hádka.
   </p>
   <p>
    Dechtiar bol napaprčený; cítil, že mu kurátor hádže frčky. Neostáva iné, ako pozavracať
         ho rúče. Vie, na koho padalo, že chytá diabla za rohy, hoc nechce povedať doprosta.
   </p>
   <p>
    „Vy vždy najväčšmi skrúcate, kurátor, kde najväčšmi drgá,“ začal mu vytýkať. „I pri
         tejto veci vykrúcate, ako keď idete s vozíkom po najhorších skalách a jamiskách. A ešte sa
         vynášate, ako sme si odpočinuli, keď ste nás dotĺkli ani hniličky.“
   </p>
   <p>
    „Ja som ich nerobil, prosím ponížene, dvojictihodná milosť pán farár, cesty do Tesnej
         Bane, ani ich nevyprával,“ ohlásil sa hneď kurátor; v oku mu zas mihlo zelenkavé svetielko.
         „Iba čo platíme i robíme na ne. Čo sú vidiecki páni a čo chodia na kongregácie,
    <sup>
     [
     <a class="footnote" href="#ftn.id2505995" name="id2505995">
      20
     </a>
     ]
    </sup>
    oni bedlia na cesty. Ich je poriadok, aký je.“
   </p>
   <p>
    Dechtiara napaprčilo ešte väčšmi. Jemu strcať pod nos nič po nič roboty a porcie na
         cesty, vyhadzovať mu na oči vidiek a kongregácie.
   </p>
   <p>
    „Chodím na kongregácie na vidiecky dom, to je pravda,“ uznal veľmi ochotne. „Ale
         nevyberám dávky na cesty, ani nemám čo bedliť na ne.“ Oprel sa pohodlne o operadlo, lebo ho
         zavrátil.
   </p>
   <p>
    „Ja nedochodím nikoho, dvojictihodná milosť pán farár, ani mi neprislúcha. Nechodím na
         kongregácie.“
   </p>
   <p>
    Mihlo mu zasa zelenkavé svetielko v očiach, keď sa dotkli pána farára. Potom trafil
         pozrieť po izbe a zazrel hrdú pannu, ktorá mu položila tvarožníky na tanier, ako pozerá naň
         jasnými očima i dusí sa od smiechu. Popravil si opasok, jeho nos akoby sa bol ešte väčšmi
         hodil nabok.
   </p>
   <p>
    „Vy zas len hádžete všetko do jedného vreca, kurátor, i šmálky i huby i črtenia. Akože
         je to?“
   </p>
   <p>
    „A keď sme nechodili do škôl, dvojictihodná milosť pán farár. Nevedomý nič nenapreberá.“
   </p>
   <p>
    Bol by ešte spomenul dačo i o škole, že on nedozerá na ne, ako v nich učia, ale trafil
         pozrieť na domáceho pána, ako pozeral bojazlivo naňho. Čakal podchvíľou, že sa strhne veľká
         zvada. Vstal z miesta, poďakoval za seba i chlapcov, že ich tak uctili. Opatrnými krokmi sa
         vyplietol spoza stola. Za ním sa poberali i chlapci.
   </p>
   <p>
    Prehodili si haleny, popodhadzovali ich v pleciach. Pozerali po zemi na všetky strany,
         ani čo by hľadali ihlu, ale klobúkov nikde nevideli. Pozreli jeden na druhého: čo to má
         byť? Ukradol ich niekto? Ale načo by mu boli, keď tu nosia nie také? Prekryl ich niekto?
         Ale prečo? Iba ak zo závisti, že boli s pánmi za stolom.
   </p>
   <p>
    Kurátor Skokan klopal si na čelo. Pravdaže to musí byť; závistlivá kuchárka, možno,
         slúžka vykradla sa z kuchyne a, hybaj, pojala klobúky. Na prstoch sa zakrádal do kuchyne
         vyjednávať so slúžkami. Boli tam tri ženy, ani jedna veselá. Trvalo dlho, kým vyzvedeli, čo
         hľadá u nich.
   </p>
   <p>
    „Len si hľadajte, kde ste si položili,“ odpravila ho najstaršia. „Mali by sme sa na čo
         lakomiť!“
   </p>
   <p>
    Emka stála medzi stojanom a dverami. Jej široká, nadudaná sukňa svetlastá, ani kvet
         orgovánový, s bielymi bukvičkami, rozhádzanými v hŕbočkách, zastierala hodný kus svetlice.
         Skokan, vracajúc sa z kuchyne dosť zahanbený, pokrútil hlavou, že sa darmo ta ustával, na
         mládencov, ktorí stáli v pitvoríku cele zmútení. Čo to bude, ak im príde kúpiť úzke
         klobúčiky v Tesnej Bani? Ako sa v nich ukážu v Badišove? Ale kurátor, keď prišiel k dverám,
         pozrel i do svetlice, i prihrnul sa, pozerajúc po zemi, či sú klobuky nie opreté niekde o
         stenu. Emka držala šatôčku so zúbkovanými krajmi na ústach, aby nevybúšila v smiech.
         Kurátor jej bol veľmi smiešny s krivým, končitým nosom a okrúhlymi očima; v nich už nie
         zelenkavé svetielka, ale veľká starostlivosť. Neostalo mu iné, ako vojsť do svetlice a
         poprezerať lepšie po kútoch.
   </p>
   <p>
    Hostia boli pri stole, obrátili sa všetci k nemu, čo tu hľadá v halene, ktorá kratšia od
         badišovskej, v pleciach sa väčšmi nakuklala.
   </p>
   <p>
    „Čo sa stalo, kurátor?“ spýtal sa ho Ďorď Dechtiar starostlivo. Zabudol na prudkú hádku,
         ktorú mal len toť s ním. „Hačaťu vari dačo?“
   </p>
   <p>
    „Hača ako hača, dvojictihodná milosť pán farár,“ odpovedal nie s toľkou ochotou a
         pohotovosťou ako indy. „Iné okolostojičnosti nás zašli, že prichodí pozerať,“ obišiel
         otvorené dvere, trochu ich pohol a pozeral za ne, „veru i po kútoch. Ale kde nič, tu nič.“
   </p>
   <p>
    „A čo hľadáte, kurátor?“ znepokojil sa Ďorď Dechtiar. Hoc ho jedovalo, že na otázky
         dostáva vykrúcané odpovede, starosť kurátora dotkla sa i jeho citlivo. „Čo nepoviete?“
   </p>
   <p>
    Hancko sa dusil od smiechu. Vedel, čo hľadá sedliak, videl, čo zastiera Emka širokánskou
         sukňou, ale by nebol prezradil za svet, čo vedel.
   </p>
   <p>
    „Povedať by sa povedalo ľahko, dvojictihodná milosť pán farár,“ odpovedná kurátor
         Skokan, prikrčiac sa a pozerajúc pod stôl, „ale nájsť nie je lahodne, keď sa vec zapotroší,
         akoby ju boli,“ chcel povedať ,čerti odniesli‘, ale mu zišlo na um, že sú tu duchovné osoby
         i dievky, z ktorých idú byť farárky, „akoby ju boli odniesli tí s rožkami.“
   </p>
   <p>
    Dechtiar sa rozpajedil. Zasa mu strká pod nos toho s rožkami, o ktorom prvej vymyslel,
         že ho farári držia za rohy. Bol by naň zahrmel teraz už naozaj. Ale kurátor, ako sa krčil a
         krútil, zazrel svoju čiapku na zemi. Emka sa stavala medzi neho a stojan, a ako sa on
         hýbal, tak sa i ona pomkýnala. Pri tých pohyboch sa široká sukňa najskôr dotkla kurátorovej
         čiapky a zhodila ju na zem. Kurátor ju schytil a ukázal ju farárovi.
   </p>
   <p>
    „Nuž tu je, dvojictihodná milosť pán farár.“
   </p>
   <p>
    „Videl som ju dávno,“ odpovedá mu Dechtiar. „Ešte som sa divil, že je podperená. Čo ste
         hneď nepovedali, čo hľadáte?“
   </p>
   <p>
    „A kto by bol pomyslel, dvojictihodná milosť pán farár! Chlapci, nate klobúky!“ zavolal
         na mládencov.
   </p>
   <p>
    Tí sa tiež ukázali vo dverách. Voľky-nevoľky museli vojsť do svetlice. Vzali klobúky a
         vytriešťali oči, keď ich našli podperené. Perečko stálo, kde stuha tvorí mašličku,
         priviazané galúnikmi, ktoré sú tam na to prišité. Od klobúka pozerali na prítomných,
         zmätení, čo sa stalo.
   </p>
   <p>
    „A kurátor hneď na toho s rožkami!“ hromžil Dechtiar. „Či ten podperuje, kurátor?“
   </p>
   <p>
    „To veru sotva,“ uznáva i Skokan. „Ale vraj púšťa kúr zo živého ohňa, dvojictihodná
         milosť pán farár. Ide vraj do nosa a do očí. Preto sa mu nemohol nikto prizrieť ako svedčí,
         hovoria, čo skúsili.“
   </p>
   <p>
    Bol by mu dodal, že on to neskúsil, lebo nemal s čertom do činenia, ale sa zahľadel na
         perečko, naprával ho dorovna. Čo by povedala stará, keby zvedela, že ho podperili až hen v
         Tesnej Bani? Nebodaj by mu išla s čmudiacou hlavňou rovno do očí.
   </p>
   <p>
    I mládenci pozerali na perečko. Ondrej ho dostáva od týchto fašiangov každú sobotu od
         Zuzky Strakovie. Čo by povedala, keby mu ho videla za klobúkom nie zo svojej ruky? Janko
         Drozdíkovie hľadí na svoj klobúk, akoby sa nemohol priznať. Nikdy mu ho dosiaľ nik
         nepodperil. Bolo mu horúce, divné nepokoje sa zvírili v prsiach, že, hľa, prišiel rad i na
         jeho klobúk. Obzeral sa nesmelo naokolo, červený ako pivónia. Jeho sivé, hanblivé oko
         dotklo sa panny o jasných očiach. Nepozerali chladno a hrdo, usmiali sa nesmelému.
   </p>
   <p>
    „Doniesla som ja klobúky,“ vysvetlila im, pozerajúc na mamu. Vždy jej dohovára, že je
         pyšná k ľuďom. „Keď je svadba, treba podperiť svatov.“
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2506365" name="ftn.id2506365">
        1
       </a>
       ]
      </sup>
      <span class="emphasis">
       <em>
        … pokazil sa na školách v Prešporku. Poriadne meno Teofil prevrátil na
                  Bohumil a k nemu pribral V., čo znamená, kto chce vedieť, Valizlosť
       </em>
      </span>
      —
               maďarónsky náhľad na štúrovský zvyk pridávať k svojmu menu ešte nejaké výrazné
               slovanské meno. Štúrovci robievali slávnosti na pamiatku významných historických
               udalostí. Pamätnou ostala najmä vychádzka na Devín 24. apríla 1836. Účastníci
               pamätného výletu a po nich potom aj iní štúrovci priberali k svojmu menu ešte
               slovanské meno, ktoré im po celý život pripomínalo ich národný záväzok. V tomto
               prípade sa naráža na hlavnú postavu románu: Timoteus Cochus si poslovenčil meno na
               Ctiboh Zoch.
     </p>
    </div>
    <div class="footnote">
     <p>
      <sup>
       [
       <a class="para" href="#id2506382" name="ftn.id2506382">
        2
       </a>
       ]
      </sup>
      <span class="emphasis">
       <em>
        dôchodky neboli ako v Nyíregyháze alebo na Čabe
       </em>
      </span>
      — t. j. v
               bohatých osadách v Maďarsku, v ktorých žili slovenskí osídlenci
     </p>
    </div>
    <div class="footnote">
     <p>
      <sup>
       [
       <a class="para" href="#id2504538" name="ftn.id2504538">
        3
       </a>
       ]
      </sup>
      <span class="emphasis">
       <em>
        mrcha roky, ktoré zavisli nad domom i celým mestom (Tesná Baňa), keď sa
                  stratila odrazu tenká žila, o ktorej žilo všetko. Baníci prestali
                  fárať…
       </em>
      </span>
      — Tesná Baňa, pravdepodobne Banská Štiavnica, od r. 1588
               slobodné kráľovské mesto, ktoré malo v dávnej minulosti bohaté bane na zlato,
               striebro a olovo. Po úpadku baníctva sa občania zaoberali obchodom a remeslom.
     </p>
    </div>
    <div class="footnote">
     <p>
      <sup>
       [
       <a class="para" href="#id2504579" name="ftn.id2504579">
        4
       </a>
       ]
      </sup>
      <span class="emphasis">
       <em>
        ratúz
       </em>
      </span>
      (z nem.) — radnica
     </p>
    </div>
    <div class="footnote">
     <p>
      <sup>
       [
       <a class="para" href="#id2504716" name="ftn.id2504716">
        5
       </a>
       ]
      </sup>
      <span class="emphasis">
       <em>
        štok
       </em>
      </span>
      (z nem.) — truhla s priečinkami na uskladňovanie múky,
               obilia, šrotu ap.
     </p>
    </div>
    <div class="footnote">
     <p>
      <sup>
       [
       <a class="para" href="#id2507130" name="ftn.id2507130">
        6
       </a>
       ]
      </sup>
      <span class="emphasis">
       <em>
        ríf
       </em>
      </span>
      — stará dĺžková miera, lakeť (0,779 m)
     </p>
    </div>
    <div class="footnote">
     <p>
      <sup>
       [
       <a class="para" href="#id2507150" name="ftn.id2507150">
        7
       </a>
       ]
      </sup>
      <span class="emphasis">
       <em>
        kurátor
       </em>
      </span>
      (z lat.) — hospodársky správca nejakej inštitúcie,
               napr. evanjelickej cirkvi
     </p>
    </div>
    <div class="footnote">
     <p>
      <sup>
       [
       <a class="para" href="#id2504812" name="ftn.id2504812">
        8
       </a>
       ]
      </sup>
      <span class="emphasis">
       <em>
        bekeš
       </em>
      </span>
      (z maď.) — dlhý kabát s kožušinovou podšívkou
     </p>
    </div>
    <div class="footnote">
     <p>
      <sup>
       [
       <a class="para" href="#id2504876" name="ftn.id2504876">
        9
       </a>
       ]
      </sup>
      <span class="emphasis">
       <em>
        Vitam et sanguinem!
       </em>
      </span>
      (lat.) — Život a krv! (t. j. vyliať za
               vlasť); slová, ktoré povedali zemani Márii Terézii (1717 — 1780) českej a uhorskej
               kráľovnej, rakúskej cisárovnej, ktorá panovala v r. 1740 — 1780, na sneme, hoci vraj
               doložili: „sed avenam non“ (ale ovos nie)
     </p>
    </div>
    <div class="footnote">
     <p>
      <sup>
       [
       <a class="para" href="#id2504983" name="ftn.id2504983">
        10
       </a>
       ]
      </sup>
      <span class="emphasis">
       <em>
        helénsky nos… apolónska tvár
       </em>
      </span>
      — t. j. pekný človek, ktorý má
               nos ako Helén (Grék) a tvár ako Apolón. Helénmi sa menovali všetky grécke kmene.
               Apolón bol grécky boh svetla a básnického umenia.
     </p>
    </div>
    <div class="footnote">
     <p>
      <sup>
       [
       <a class="para" href="#id2505031" name="ftn.id2505031">
        11
       </a>
       ]
      </sup>
      <span class="emphasis">
       <em>
        poliak
       </em>
      </span>
      — t. j. severný vietor
     </p>
    </div>
    <div class="footnote">
     <p>
      <sup>
       [
       <a class="para" href="#id2505135" name="ftn.id2505135">
        12
       </a>
       ]
      </sup>
      <span class="emphasis">
       <em>
        pulidery
       </em>
      </span>
      — nohavice
     </p>
    </div>
    <div class="footnote">
     <p>
      <sup>
       [
       <a class="para" href="#id2505175" name="ftn.id2505175">
        13
       </a>
       ]
      </sup>
      <span class="emphasis">
       <em>
        kúcheň
       </em>
      </span>
      — druh koláča
     </p>
    </div>
    <div class="footnote">
     <p>
      <sup>
       [
       <a class="para" href="#id2505311" name="ftn.id2505311">
        14
       </a>
       ]
      </sup>
      <span class="emphasis">
       <em>
        providus Michael Skokanus, curator eeclestae Hrabovecensis
       </em>
      </span>
      (lat.) — opatrný Michal Skokan, kurátor hrabovskej cirkvi
     </p>
    </div>
    <div class="footnote">
     <p>
      <sup>
       [
       <a class="para" href="#id2505396" name="ftn.id2505396">
        15
       </a>
       ]
      </sup>
      <span class="emphasis">
       <em>
        amice
       </em>
      </span>
      (lat.) — priateľu
     </p>
    </div>
    <div class="footnote">
     <p>
      <sup>
       [
       <a class="para" href="#id2505476" name="ftn.id2505476">
        16
       </a>
       ]
      </sup>
      <span class="emphasis">
       <em>
        de Matesina
       </em>
      </span>
      (lat.) — z Matešinej
     </p>
    </div>
    <div class="footnote">
     <p>
      <sup>
       [
       <a class="para" href="#id2505585" name="ftn.id2505585">
        17
       </a>
       ]
      </sup>
      <span class="emphasis">
       <em>
        šajba
       </em>
      </span>
      (z nem.) — kruhovitá kovová ozdoba
     </p>
    </div>
    <div class="footnote">
     <p>
      <sup>
       [
       <a class="para" href="#id2505623" name="ftn.id2505623">
        18
       </a>
       ]
      </sup>
      <span class="emphasis">
       <em>
        pred Burgom
       </em>
      </span>
      (z nem.) — pred hradom, t. j. tu vo Viedni
     </p>
    </div>
    <div class="footnote">
     <p>
      <sup>
       [
       <a class="para" href="#id2505690" name="ftn.id2505690">
        19
       </a>
       ]
      </sup>
      <span class="emphasis">
       <em>
        findža
       </em>
      </span>
      (tur.) — čaša, šálka
     </p>
    </div>
    <div class="footnote">
     <p>
      <sup>
       [
       <a class="para" href="#id2505995" name="ftn.id2505995">
        20
       </a>
       ]
      </sup>
      <span class="emphasis">
       <em>
        kongregácia
       </em>
      </span>
      (z lat.) — vo feudálnom Uhorsku župné
               zhromaždenie
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578288">
       </a>
       2
      </h2>
     </div>
    </div>
   </div>
   <p>
   </p>
   <p>
   </p>
   <p>
    V ostatné časy bolo v Badišove veselo okolo fary. Celá dedina sa hemžila okolo nej, keď
         sa trochu odtisli jarné roboty v poli. Vedelo sa, že tohto leta prikvitne do fary mladá
         farárka. Každý sa staral, aby bolo ako svedčí v dome, keď príde, a nepadla hanba na dedinu,
         že sa nevie preukázať. Čo sa robilo, robilo sa nie tak z povinnosti, ako skôr sebe na slávu
         a najviac na to, aby chýr o tom, čo sa v Badišove robí, prišiel do Smoliec a do Ozubín.
   </p>
   <p>
    Ozubiny sú stará, vychýrená dedina, Badišov prislúchal donedávna pod jej starobylý
         kostol. Považovali ho vo vidieku za prívesok ozubinskej moci a slávy. Ale časom sa dosť
         hodne premenilo. Nevedieť ako, v Badišove sa dali na furmanku i kupectvo. Pri kupectve
         prišiel Badišov ku grošu, že po troche začal viesť predok medzi okolitými obcami. V nich
         nemyslel nik na furmanky a kupectvo, lebo chotáre boli i väčšie i lepšie ako v Badišove;
         nebolo sa im treba potĺkať po svete za živnosťou, majúc doma, pri pokoji všetko, čo im
         treba. Okolité obce, miesto ďakovať bohu, že im je dobre bez veľkej roboty, začali hundrať;
         škrelo ich, že sa sprostí Badišovania, ľaľa, začínajú dvíhať, i pechoria sa, že idú
         predbehnúť okolitých. Okolití sa akoby spolčili proti nim, z čoho nastali trenice, hádky,
         mnohé mrzutosti, zvady a krivdy. Najmä na konci roku bývali veľké škriepky pri počtoch a repartíciách.
    <sup>
     [
     <a class="footnote" href="#ftn.id2578346" name="id2578346">
      21
     </a>
     ]
    </sup>
    Každé hrable k sebe hrabú: Badišovanom sa nepáčilo, že na nich váľajú len
         ťarchy, dotušujúc im, že, ďakovať bohu, majú z čoho nakladať a odmeniť chudobnejších vo
         veľkých ťarchách. Badišovania sa dosť rozhľadeli vo svete i dosť chytro zbadali v spoločnom
         gazdovstve dvojaký merťuk, keď sa delili výhody a výsady jeden a na dávky o moc, veľmi moc
         väčší. Keď sa žalovali, že ten na dávky je veľmi nadflikovaný, okrikovali ich:
   </p>
   <p>
    „Kto to kedy slýchal o takej nevďačnosti! Boh vás požehnal, zmohli ste sa, rimštiaky
         meriate na merice a opálky, a my čím ďalej chudobnejší. Kto má mešec veľký, musí prisýpať
         viac ako ten, ktorý ho má prázdny.“
   </p>
   <p>
    Badišovania i prisýpali dosť hodne, ale keď si chceli za to vydobyť dáke právo, ako za
         odmenu, okríkli ich všetci okolití spoločne:
   </p>
   <p>
    „Poriadok je už taký od nepamäti sveta, nebudeme ho premieňať. Cirkev nie je svetská
         ustanovizeň, aby v nej rozkazovala nová móda alebo mešec. Zákony a staré obyčaje, ktoré sú
         už tiež zákony, nedajú nikam: v nich je zásada rovnosti pred Bohom. Každý má jednaký hlas,
         väčšina hlasov rozhoduje a súdi: menšina nemá sa čo vzpierať proti spravodlivosti zákona.“
   </p>
   <p>
    Videli, že v tej veci najväčšmi brojila proti nim závisť. Okolití držali svorne proti
         nim i preto, že Badišov bol sedliacka obec, ale sedliaci boli šoltýsi,
    <sup>
     [
     <a class="footnote" href="#ftn.id2578411" name="id2578411">
      22
     </a>
     ]
    </sup>
    dedina nemusela chodiť na panskô. I malí zemani, ale i páni premysleli si rúče:
   </p>
   <p>
    „Na cirkev nech platí Badišovan, keď je nie náš poddaný. Poddaných už radšej ošklbeme
         my.“
   </p>
   <p>
    Boli by sa tak vadili, hádam, kým svet svetom bude, keby sa nebol nadaril zeman, dobrý
         fiškál, ktorý sa ťahal pre čosi za prsty s pánmi. Aby sa im vyvŕšil, poradil Badišovanom
         odtrhnúť sa od matky a mať svoj kostol. Rada sa im zapáčila. Schytilo ich veľké
         oduševnenie, ako v starých časoch; začali sa podpisovať, koľko sa podberajú platiť, kým
         nepreukázali, že zo svojho udržia kostol, farára a školu, ktorú už beztoho mali oddávna.
         Vec sa dlho preťahovala, vrchnosti nechceli pristať na také drobenie; z matky im robili
         prekážky, začali im i sľubovať a núkať výhody, ale Badišov sa už nedal nakriatnuť. Vydobyli
         si samostatnosť, odobrali sa pekným listom od pečlivej matky, ďakujúc jej za veľkú lásku a
         nezištnú opateru a vinšujúc jej i naďalej zdaru a časného i večného požehnania.
   </p>
   <p>
    Vinica bola založená. Obecali pod ňu zem, ohradili ju od cudzích záškodníkov a začali
         hľadať delníka. Učiteľa mali dávno, obzerali sa za farárom. V tie časy sa vrátil z Nemecka
         práve syn čuhárskeho rektora, znamenitého Jonatána Zábora. Zavolali si ho kázať, a jeho
         slovo ich podmanilo, ale si ich pripútal veľmi i osobnými vlastnosťami. Našli v ňom čosi,
         čo ich priťahovalo; mali neurčitý pocit, že tento delník nenúka sa im kvôli mzde, ale že im
         prináša niečo, o čo by sa nedbal podeliť s nimi.
   </p>
   <p>
    Vyvolili si teda jeho za prvého farára.
   </p>
   <p>
    Keď už bol medzi nimi, pocítili, že sa im dostala mocná vzpruha, pevná vôľa, ktorá vie,
         čo chce a ako dosiahnuť, čo chce. Nadišlo ich nové oduševnenie a veľká obetavosť. Bez
         cudzej pomoci kúpili veľký pozemok a začali stavať faru. Panstvo im dalo po obyčaji drevo a
         neveľkú podporu. Robotu a iné náklady dali sami cirkevníci. Šichtu robili z poriadky i
         najpoprednejší. Tak vystavali veľmi peknú murovanú faru, že bola medzi gazdovskými domami
         ako lepšia, nová kúria. Pri fare usporiadali i dvor, ohradili ho pekne i vystavali zadné
         stavy. Mladý farár, majúc hotovú faru, začal hľadať Maru. Tak prišiel do Tesnej Bane do
         poprednej rodiny Hoľúšovskej odviesť si vážnu, rozvažitú Máriu.
   </p>
   <p>
    Jonatán Zábor medzitým vyslúžil svoje roky v Čuhároch, cirkev mu vymerala dôchodok do
         smrti, takže sa mohol s ním uchýliť k synovi do Badišova na zaslúžený odpočinok. Na strane
         odo dvora mu vystavali peknú izbu v novej fare s výhľadom na nový kostol, na polia, peknú
         horu a za ňou na starý, šedivý Hundráč, ktorý sa rozvalil z tej strany pohodlne pozerať s
         úsmevom na dedinu.
   </p>
   <p>
    Keď sa vyberal Bohumil Valizlosť do Tesnej Bane, fara už bola hotová, i ohrada zo šramôk
         na dosť hodnej záhradke pred domom. Keď odišiel už so svatmi, celý Badišov sa dal do
         roboty. Mládenci, vracajúc sa večerom z roboty, doviezli chvojiny, dievky nazbierali
         kvietia, večerom sa vili vence z lipy a čečiny. Celú faru ovešali zeleňou, najmä okolo
         dverí a oblokov. Veľkú bránu do dvora obliekli, že nebolo poznať ani nového šindľového
         dáška.
   </p>
   <p>
    Kurátor Drozdík bez odedze, lebo už bolo teplo, v kožúšku bez rukávov a s čiapkou na
         hlave dozeral sám s palicou v ruke na robotu, ako sa už bol naučil, kým stavali kostol a
         faru. Nepodopieral sa palicou, lebo ešte vládal; mal ju pri sebe, lebo sa mu zíde obháňať
         trochu šantovnú čeliadku. Zišli sa dievky a mladé nevesty, že umyjú dlážky, vyčistia dvor a
         zadné stavy od toho, čo ostalo nečinu po stavbe. Niet horšej veci, ako táto čeliadka, keď
         sa sníme dovedna. Nebedlí na robotu, lebo rozum ide za šantom a fígľami. Ale on, hoc ešte
         mladý, dozeral prísne. Všetko sa ho bálo, keď zabohoval vo dvore, ba i v samej fare. V taký
         čas akosi pozabudol, že je kurátor cirkvi, ktorá vyznáva Boha jedného, bárs v troch
         osobách, ale keď prišlo na to, hneď zavalil do tristo bohov, dakedy i do tritisíc. Báli sa
         ho, lebo bol inakší ako iní gazdovia. Na temene, hoc nie starý, už oplešivel trochu, čelo
         mal už veľmi vysoké, blížilo sa k plešine, že sa s ňou spojí. Holil sa ako iní chlapi v
         Badišove, ale pri uchu skoro do pol líca si nechal úzky záhonček kučeravých vláskov, ktoré
         na slnci sa dosť dobre červeneli. I vlasy, čo ostali na hlave, hrali do červena. Preto ho v
         dedine mali za veľmi mrchavého.
   </p>
   <p>
    „Nie je dobrý, parsún mu neukazuje na dobrotu,“ usúdili i rozvažité, staré ženy. „Lepšie
         nemať s ním do činenia.“
   </p>
   <p>
    Keď začal kričať a zaiskrili mu oči, i chlapi sa mu vyhýbali.
   </p>
   <p>
    „Čerti vedia, ako sa zapotrošilo medzi nás toto semiačko,“ hundrali po kútoch, keď
         nakričal na nich.
   </p>
   <p>
    A mnohí, najmä skúsené ženy, mali ho za panský parsún. Medzi pánmi nájsť také červenkavé
         vlasy a výrazné tváre. Ktorási stará mať kurátora, majúc jeho predka pod pásom, zadívala sa
         vraj najskôr v kostole na daktorého pána a z toho pohľadu sa dostala pečať veľmi ďalekému
         potomkovi.
   </p>
   <p>
    „Nejedujte sa toľme, kurátor,“ tíši ho starý pán s chudorľavou, podlhovastou tvárou,
         dolu ktorou idú dlhé vrásky. Nebude ich ľahko oholiť tak načisto, ako ich holí starý pán. Z
         tváre mu pozerá samá krotkosť a dobrota. Riedke vlasy necháva dlhšie, že mu prikryjú
         plešinku na vrchhlave. „Svet sa vám, ľaľa, usiluje,“ ukázal na ženy, ako tiahnu s plnými
         opálkami kamenia a štrku. „Čo môžete viac žiadať od nich?“
   </p>
   <p>
    Kurátor sa usmial pod nos. ,Chudák, starý pán, ľahko tebe chváliť, keď nevieš, ako svet
         beží.‘ Ale aby si nemyslel, že ho nemá za nič, vysvetlil mu, ako treba pozerať na svet.
         Podoprel sa o palicu, vystrel pravú nohu, akoby chcel vykročiť, že sa mu zaligotali
         vymastené remence na bielej nohavici, a povedal:
   </p>
   <p>
    „Prosím pekne, pán rechtor, vždy treba žiadať viacej, ako prislúcha, lebo nám nikdy
         nedajú toľko, koľko pýtame. Keď zapýtame moc, z mnohého je ľahko spustiť; ak zapýtame málo,
         ťažko by nám prisypali.“
   </p>
   <p>
    „Skúsený ste človek, kurátor,“ chváli ho starý pán.
   </p>
   <p>
    „Skúsil som nie mnoho, menej od nich.“ opravil ho kurátor. „Ale i nemnohá skúsenosť učí
         opatrnosti.“ Obzrel sa na čriedu žien, ktorým mu príde rozkazovať. „Keby nezvíjal palicou
         nad nimi, hlavu by mi objedli, jazyčnice! Prišiel by i o tie vlasy, čo mi ostali. Takto sa
         predsa len boja a robia. Ak nechceš, aby ťa vyobracali, musíš ich vyobracať ty.“
   </p>
   <p>
    Starý pán naklonil hlavu a počúval. Jeho náhľady boli dosť ďaleko od týchto, hádam okolo
         protivného pólu, ale nepovedal nič. Počul, že Ondrej Drozdík, kurátor, si nedá radiť od
         nikoho; ťažilo sa mu teda hrach na stenu sypať. Cirkev mala dobrého strážcu nad mešcom, ale
         nad truhlou zásad nebol on cele súci strážca. Dobre bolo to, že ak ide za ziskom, nehľadá
         ho sebe. V dedine to tiež cítili veľmi dobre, preto si ho ctia, i vďačne ho počúvajú, hoci
         viac hádam zo strachu ako z lásky.
   </p>
   <p>
    Keď bol dom čistý a suchý, kurátor vybral čo skúsenejšie ženy a dal rozostaviť po
         izbách, čo prišlo s prvými vozmi. I starý pán sa zastarel tu i tu, kde by bolo postaviť tú
         alebo tú vec. Mladým sa páčilo veľmi zrkadlo v pozlátenom ráme. Tuná ich nevídať toľkých a
         takých pekných na jarmokoch. Keď len mohli, prešli popredeň, i zastavovali sa, lebo sa bolo
         vidieť v ňom až do pása. Riad v dome bol veľmi pekný, Rysuľa sa tiež páčila: bola pekná,
         veľká krava s krátkou lesklou srsťou. Chlapi krútili hlavou, či sa bude šikovať taká
         parádna pod Hundráčom.
   </p>
   <p>
    Richtár Juro Hamuľa bol opatrný človek. Keď Drozdík vypravil syna Janka s mladým zaťom
         do Tesnej Bane, i on oželel furmanku a vypravil Ondreja po rúcho. Ale keď vozy vyšli z
         veľkého farského dvora i s vozíkom Dechtiarovým, ostanúc so starým pánom a kurátorom
         chvíľku vo dvore, nemohol sa zdržať, aby nepoznamenal:
   </p>
   <p>
    „Ďaleko sa ustávajú náš pán farár za šťastím,“ riekol starému pánovi.
   </p>
   <p>
    A pre seba pomyslel: ,V druhej dedine ho veru nenájdeš, ak ho nenájdeš vo svojej.‘
         Myslel, že i tu v okolí by sa bolo mohlo nájsť niečo súceho.
   </p>
   <p>
    Starý pán mu vysvetlil, že syn išiel i ta po známosti, a kde je známosť, čo by bola i
         ďaleko, diaľka sa tratí a urobí sa blízkosťou.
   </p>
   <p>
    „Tam, ako tu, sme tí istí, richtár, ako deti jednej matere. Len by sme boli mysle tej
         istej.“
   </p>
   <p>
    Juro Hamuľa prikyvoval i na to, ale si myslel, že svoj je len svoj, ideš k nemu s
         úfnosťou, a svoj, keď je toľké svety od nás, ktovie, či môže byť naozaj svoj.
   </p>
   <p>
    Starý pán, keď vozy odišli, mal najviac roboty. Do vyriadenej fary začali znášať
         všeličoho z dediny. Krave naznášali sena a máloktorý deň minul, aby neprišiel i batoh
         trávy. Suseda Strakovie alebo najviac Zuzka ju prichádzala podojiť. Mlieko pod Hundráčom
         nestratila, skôr jej ho pribúdalo, keď si odpočinula z dlhej cesty. Starý pán mal všetkého
         po troche, čo doniesli do gazdovstva, i sliepok, včasných kuriat, vajec, masla, ba i
         tvarohu. I oštiepkov sa nazbierala hŕbka. Richtár Hamuľa doniesol i jahničku, aby krave
         nebolo smutno samej. Starý pán ďakoval za lásku, ktorej bol toľký príliv v ostatné dni. Len
         či i tá neopadne časom, či nezovšednie i fara, keď ľudia privyknú na ňu?
   </p>
   <p>
    Pred večerom prišiel kurátor bez palice do tichej fary. Za ním doviezol mladší, Ondrej,
         na taligôčke hodnú kôpku sena. Starý pán pozeral na seno zarazený. Nie dosť, že sa ustáva
         zadarmo, mešká dni a robotu, ale ešte si utrhuje od vlastného a nosí do fary.
   </p>
   <p>
    „Nuž donesieme ho do humna, Ondrejko.“
   </p>
   <p>
    Starý pán chcel už ísť pred ním, že mu otvorí dvere, keď zazrel, že toho sena je nie
         toľko, ako si myslel. Pod ním bol učupený súdok.
   </p>
   <p>
    „A čo je to, kurátor?“ zadivil sa.
   </p>
   <p>
    „Trochu vínka, aby sa bolo čím potúžiť,“ vysvetlil mu kurátor. „Skotúľame ho do pivnice.
         Pozdejšie sa môže stočiť, keď sa načne. U mňa sa dobre ustálo i očistilo.“
   </p>
   <p>
    Kurátor sám skotúľal súdok dolu schodmi i postavil ho na polená. Starý pán zišiel za
         ním. Boli sami dvaja v pivnici, ktorej chlad lahodil.
   </p>
   <p>
    „Nie dosť, že ste mali toľkú starosť na hlave okolo kostola a fary, ale ešte sa trápite
         i z vlastného.“
   </p>
   <p>
    Kurátor sa iste potešil, že mu uznali ustávanie pri doterajších veľkých robotách. Dosť
         sa naustával i natrápil. Ale bolo v ňom čosi, čo mu nedalo myslieť len na svoje zásluhy.
         Nezabudol, že nepracoval len sám.
   </p>
   <p>
    „Ja myslím, pán rechtor, že by sa bol kostol vystaval sám, i fara,“ začal mu
         vysvetľovať. „Prišiel taký akýsi duch na nás, na všetkých. Ten staval a spravoval; ja som
         len poslúchal.“ Zamyslel sa trochu a dodal: „Ten duch prišiel, nevedieť, odkiaľ. V ňom
         vidím, chodí i náš pán farár, poslúcha ho verne. Vidím, že sa nešanuje. Nie mu je dosť
         odbaviť len povinnosti. Ide i medzi nás, nezaháľa, tu napomenie, tu poučí. To by nemusel
         robiť, keby neposlúchal toho ducha. Iní odhajduchujú, čo majú, kým sú s tabličkami; ale keď
         ich snímu, neozrú sa o nič, hoc vidia, že nejde okolo nich, ako by malo ísť.“
   </p>
   <p>
    Starý pán sa zachmúril, uznajúc, že sa nájde i takých.
   </p>
   <p>
    „To sú nájomní, kurátor, nie praví delníci na vinici Pánovej. Škoda, že nešli na
         statočné remeslo, miesto tisnúť sa, kde nemajú čo hľadať. Môj syn počuť vaše slová, bol by
         ich mal za viac od tohto dobrého modranského. Slová uznanlivosti sú nad staré tokajské.“
   </p>
   <p>
    „Ja im ich poviem zoči-voči kedykoľvek.“
   </p>
   <p>
    „Pomaly, kurátor, pomaly,“ napomína ho starý pán, hroziac mu prstom a usmievajúc sa.
         „Také slová sú ako staré, dobré vino: sladké sú a opíjajú. Môj syn je mladý ešte, jeho
         cesta ďaleká. Povedzte mu ich, ak zaslúži, kurátor, radšej, keď sa deň nachýli a zjaví, aká
         bola robota. Do tých čias nech si hľadí pokory, lebo, verte, bez nej cit povinnosti vädne.“
   </p>
   <p>
    Kurátor sa škrabal za uchom. Starý pán ho ochladil dosť dobre. Pekné sú to veci, ale
         neškodí ukázať i mladým robotníkom, ak zaslúžia, že ich máme radi.
   </p>
   <p>
    „Ako by zvedeli, že sú na dobrej ceste, keby sme ich nepochválili?“
   </p>
   <p>
    Starý pán mu prisvedčil. Uznanlivosť treba preukázať, ale tak, aby sa z nej nevyliahla
         márna prázdnomyseľnosť: nech i uznanlivosť slúži veci.
   </p>
   <p>
    „Ničím ho nepochválite väčšmi, kurátor, ako keď mu budete pomáhať v dobrých zámeroch.“
   </p>
   <p>
    Kurátor sa zarazil, že je v tom mnoho pravdy, na čo ani nepomyslel. „Keď zbadá, že ho
         nasledujete a pomáhate mu,“ vysvetľoval mu starý pán, majúc hádam na zreteli i kurátora, či
         by ho nemohol pripútať bližšie k veci, „nadíde ho väčšia horlivosť, lebo uvidí, že mu práca
         nebola daromná. Vy ste starší, skúsený, poraďte, vystríhajte, kde vidíte chybu. V náhlosti,
         keď chceme dobre, zle nám vypadne.“
   </p>
   <p>
    „Nenecháme ho samého,“ osvedčil sa kurátor. Z jeho hlasu bolo cítiť teplo. „On pristal k
         nám, my pristaneme k nemu.“
   </p>
   <p>
    Starý pán bol istý, že na to slovo sa môže spoľahnúť. Pozeral i dosiaľ naň ako na
         statočného, veľmi rozvažitého človeka, ale po takých slovách pocítil k nemu náklonnosť. Syn
         má, ďakovať bohu, krásnu postať; bude na čom pracovať. Pôda nebude azda taká kôrovitá,
         tvrdá, ako sa očakávalo po dlhom ležaní prielohom.
   </p>
   <p>
    Boli už hotoví, súdok bol na mieste, kde ostane, kým ho stiahnu do fliaš. Kurátor bol
         rád, že zo súdka, čo mu doviezol Ondrej z Modry, vracajúc sa z Prešporka, mohol oddeliť
         čosi farárovi do mladého gazdovstva. Vínko bolo dobré. I on si rád vypil pohárik po robote,
         najmä pri dobrom kamarátstve. Ale keď hodil okom ešte raz pivnicou, zarazil sa, že je tam
         ešte jeden súdok na polenách. Bol čosi menší od jeho. Mal už i pipňu, z ktorej kvaplo tu i
         tu.
   </p>
   <p>
    Nevedel sám prečo, ale ho trochu bodlo. I iný ktosi hádam daroval vína, alebo si ho
         farár kúpil sám. On prišiel neskoro. Mrzelo ho, lebo sa tešil, ako prekvapí farára.
   </p>
   <p>
    Starý pán možno zbadal, čo zamrzelo kurátora.
   </p>
   <p>
    „Vidíte, uznanlivosť i tu, kurátor,“ ukázal mu na súdok. Tvár sa mu usmievala, v očiach
         mu žiarila veľká radosť. „Po tieto dni bol u mňa richtár a kurátor z Čuhár. Doniesli mi, čo
         mi patrí na prvý polrok. Pomyslite, doviezli mi piva z lanskej várky. Verte mi, kurátor,
         keď ho pijem, chutí mi ako najlepšie tokajské.“
   </p>
   <p>
    Kurátor otrčil ústa pohrdlive. Daj ti mi bože! Mali sa čím preukázať magnáši z Čuhár!
         Šľahol mu z oka blesk rozhorčenia.
   </p>
   <p>
    „Veď i majú za čo, pán rechtor. Dosť sa natrápili s nimi so všetkými, od richtára do bachtára.“
    <sup>
     [
     <a class="footnote" href="#ftn.id2579032" name="id2579032">
      23
     </a>
     ]
    </sup>
   </p>
   <p>
    Starý pán sa pozastavil. Slová boli tvrdé, ale i výraz v kurátorovej tvári bol pohrdlivý
         a či skôr nepriateľský. Ešte i uňho by ich nedbal doniesť o lásku a priazeň. Nedal znať na
         sebe, že by bol čo spozoroval z nežičlivosti.
   </p>
   <p>
    „Bola moja povinnosť, kurátor, trápiť sa, keď som sa ich podobral učiť a viesť.“
   </p>
   <p>
    „Veď učili a viedli, i narobili sa,“ pokyvuje hlavou a dusí v sebe veľkú trpkosť. „Ale
         sa i hovorí, že nebude zo psa slanina. Im poctivosť, ale by nebolo škodilo, keby ich boli
         knošili. Bola by sa zišla lieskovica. Byť ja v Čuhároch, bol by im každé ráno doniesol
         hybkú. Bol by sa im skôr zišiel náš pán Robko vyrábať im kožu na dereši a nie mrhať pekné
         náuky na oplanov.“
   </p>
   <p>
    Starý pán sa striasol, aspoň myslel, že celá bytosť sa trasie od ťažkej strádoby nad
         takými slovami. Zuneli mu tak bôľne, urážajúc jeho žiakov, ktorých toľme ľúbil, akoby
         padali rovno na jeho hlavu. Čuhárčania prirástli mu k srdcu napospol, akoby mu boli vlastné
         deti. Znal ich od detstva, odchoval ich mliekom dobrých náuk, ktoré im vštepoval dobrým,
         láskavým slovom, nikdy nie palicou. Čuháre uznávali všade za dobrú obec.
   </p>
   <p>
    „Čosi vám veľmi ublížili, kurátor, že o nich tak hovoríte.“
   </p>
   <p>
    „Nemôžem sa veru pochváliť s nimi, nie!“ odpovedal zamračene. Tvár sa mu zapálila od
         rozhorčenia. „Sú zlodeji, kmíni; vlastného otca by dali za batoh trávy.“ Starý pán dobre z
         nôh nespadol na také tuhé slová. Ani dobre nevedel, či to naozaj počúva, alebo či je to nie
         mrzký sen. „Vtisli sa mi do vlastnej lúky, čo mám za Holým lazom na dvoje dobrých kosísk.
         To bolo pri lanskej kosbe. Minulého mesiaca mi zoťali najkrajší klát, čo som mal na
         Machnatom. Držal som si ho na dosky.“
   </p>
   <p>
    Kurátor stál pri súdku s takým bôľnym výrazom, akoby bol prišiel o dom i všetky zadné
         stavy.
   </p>
   <p>
    „Ktovie, či boli oni!“ nadhodil starý pán zmätený. Bolo mu, akoby mu boli podťaté nohy.
   </p>
   <p>
    „A kto iný? Prezvedal som sa, ale nedýchne pravdou ani jeden. Cigáni ako vajda.
    <sup>
     [
     <a class="footnote" href="#ftn.id2579134" name="id2579134">
      24
     </a>
     ]
    </sup>
    Ale toho roku uhľadím, keď pôjdu kosiť, oj, uhľadím. Nebude dobre, nebude.
         Naučím ich prekášať!“
   </p>
   <p>
    „Óvi, óvi!“ bedáka starý pán. „Ako sa tak pokazili, ako sa tak pokazili!“
   </p>
   <p>
    „Kde by nie!“ vysvetľuje mu kurátor. „Im poctivosť, lebo hasili, hasili, popolom
         zasypali. Ale oni nemôžu ich pásť, keď vyšli zo školy. Zbojníctvo, čo bolo, je v Čuhároch,
         vybúšilo spod dobrých náuk. Kto ho vykynoží?“
   </p>
   <p>
    Starý pán sa zamyslel. Mnoho ráz i jemu bolo na ume, že škola je nie všetko. Čo aká
         dokonalá, trvá predsa len málo a žiak, otrasúc školský prach zo seba, padne do zlého
         kamarátstva v takom veku, keď by potreboval najväčšmi radcu a správcu. Kostol nemôže čeliť
         sám osebe toľkým škodlivostiam. Ľud by potreboval poučenia slovom a možno i knihou. Treba
         robiť z neho čo ako nového človeka, vnášať nové svetlo do temnej masy. Ale odkiaľ, ako?
   </p>
   <p>
    „Preto ja, pán rechtor, chválim pána farára,“ skrútil zasa kurátor, i tvár sa mu
         vyjasnila trochu. „Keď sa im pridá, vedia kresať. Len tak odskakujú ívery.“
   </p>
   <p>
    „Nože, pomaly, kurátor, pomaly,“ tíši ho starý pán. Tvár sa mu ešte väčšmi zachmúrila.
         „Opatrnosť pri kresaní; okreš, čo veľmi zavadzia. Lepšie je predsa len obrezávať, kurátor,
         narovnávať, alebo ohýbať, kým je chyba malá: načo chytať hneď topor alebo tešlicu na mladý
         výhonok?“
   </p>
   <p>
    „Kresať, a do živého, pán rechtor.“ I ukazoval dlaňou, ako sa kreše, i oči mu kresali
         iskry. „Kristus Pán bol Syn boží, a tiež kresal i korbáč pochytil.“ Bol rád, že sa môže
         odvolať na samého Spasiteľa. Nech sa páči pánu rechtorovi zazlievať, čo sám Ježiš urobil.
   </p>
   <p>
    „V tej veci sa nehádam, kurátor.“ Starý pán zdvihol ruku na výstrahu a ustúpil o krok.
         „Nevedel by povedať, kedy vziať tešlicu a korbáč. Ale si myslím, že Syn boží mohol karhať i
         korbáč chytiť, lebo bol bez hriechu. Ale my krehkí a hriešni, kde sa my môžeme biť a vadiť
         s hriešnymi? Vychovával som celý život, ale som hľadel len obrezávať a naprávať. Veľmi ma
         zarmútilo prvej, že mi robota bola nepodarená. Ani toto pivo mi už nebude chutiť.“
   </p>
   <p>
    Kurátor skoro banoval, že mu spomenul prvej zbojníctvo Čuhárčanov. Ale darmo je, nemôže
         sa ovládať, keď mu zíde na um lúka za Holým lazom a krásny klát v Machnatom. Dosky by boli
         len tak cvendžali z neho. Boli by dakde na vôdre, kým by ich bolo treba. Má troch chlapcov,
         bude musieť stavať izby pre nich, keď príde čas, aby každý mal svoju. Keď počul, že mu ani
         pivo nebude chutiť, musel sa zasmiať.
   </p>
   <p>
    „Nuž veru by sa im nedivil, pán rechtor, keby nechutilo, aké ho varia v ich chýrnom
         pivovare. Kúpim si za groš odmladu, rozmiešam ho vo vode a budem mať dobré čuhárske.“
   </p>
   <p>
    Tu sa mu už starý pán vzoprel: to, čo má tu, nie je také.
   </p>
   <p>
    „Keby ste chceli koštovať, natočili by sme pohárik. Ja by vďačne vypil, lebo je akosi
         horúce.“
   </p>
   <p>
    Kurátor sa mraštil, že ho núka čuhárskym; ale zasa ťažko je i zohrdiť. Pred chvíľou sa
         bol vyrútil bezohľadne na Čuhárčanov, nevediac určite, kto mu urobil škodu. Trochu stúpil
         do poctivosti i starému pánovi, že ich zle obháňal, a ešte im pohanil pivo. Aby napravil,
         ak sa v čom prenáhlil, prihol sa k pipni a natočil starému pánovi do pohára a sebe tiež
         našiel druhý. Penilo sa rúče, nebolo mútne.
   </p>
   <p>
    Dotkli sa pohárom o pohár, zazdravkali si. Kurátor potiahol z pohára. Pivo mu horklo v
         ústach od trpkosti, že je dosť dobré, a nie ako odmlad rozmiešaný vo vode.
   </p>
   <p>
    „Doniesli im rúče pivo,“ riekol kurátor chytro, chcejúc zatušiť nechuť, ktorú cítil, že
         nemôže ho pohaniť.
   </p>
   <p>
    Bolo mu horko v ústach, hrdle i na srdci. Bol by povedal, že víno je predsa víno,
         rastie, rodí sa bez fígľov a primiešanín, netreba ho variť: ale radšej čušal, aby
         nepovedali, že cudzí dar haní a svoj vynáša.
   </p>
   <p>
    „Ďakujem vám, kurátor.“
   </p>
   <p>
    „A za čo?“ zadivil sa. Nemohol sa domyslieť, za čo by bol zaslúžil, aby mu ďakovali, keď
         ho hostia.
   </p>
   <p>
    „Za dosť veľkú vec.“ Starý pán mu nadložil ruku. Keď kurátor vložil svoju do nej, stisol
         mu ju tuho a držal vo svojej. „Čuhárčania vám ukrivdili, urobili vám škodu, ale vy predsa
         uznávate, čo majú dobrého, veľmi ochotne.“
   </p>
   <p>
    Kurátor prijal chválu, neodhodil ju od seba, lebo ho nechcel zarmútiť; ale v sebe
         opravil starého pána: Uznať som uznal, ale nie veľmi ochotne. Haniť by bolo išlo skôr od
         srdca.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2578346" name="ftn.id2578346">
        21
       </a>
       ]
      </sup>
      <span class="emphasis">
       <em>
        repartície
       </em>
      </span>
      (z lat.) — pomerné rozdelenie, rozvrhnutie (najmä
               finančných nákladov)
     </p>
    </div>
    <div class="footnote">
     <p>
      <sup>
       [
       <a class="para" href="#id2578411" name="ftn.id2578411">
        22
       </a>
       ]
      </sup>
      <span class="emphasis">
       <em>
        šoltýs
       </em>
      </span>
      (z nem.) — osadník, zakladateľ novej slobodnej obce,
               ktorý dostal určité privilégiá
     </p>
    </div>
    <div class="footnote">
     <p>
      <sup>
       [
       <a class="para" href="#id2579032" name="ftn.id2579032">
        23
       </a>
       ]
      </sup>
      <span class="emphasis">
       <em>
        bachtár
       </em>
      </span>
      (z nem.) — dedinský hlásnik
     </p>
    </div>
    <div class="footnote">
     <p>
      <sup>
       [
       <a class="para" href="#id2579134" name="ftn.id2579134">
        24
       </a>
       ]
      </sup>
      <span class="emphasis">
       <em>
        vajda
       </em>
      </span>
      — cigánsky vodca
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2579332">
       </a>
       3
      </h2>
     </div>
    </div>
   </div>
   <p>
   </p>
   <p>
   </p>
   <p>
    Mária, keď dosiahla všetko, čo považovala do tých čias za vrchol šťastia na zemi, nebola
         taká šťastná, ako si predkladala kedysi. Medzi ňou a úplným blahom vždy sa vedela postaviť
         stena, ktorú sa nedalo preboriť, aby sa dostala k nemu.
   </p>
   <p>
    V Badišove ju prijali ani dáku kráľovnú. Na ostatnom kŕmení furmani vypriahli kone,
         nakŕmili ich senom a sečkou, v ktorej bolo viac ovsa ako sečky. Keď si kone vypočinuli,
         obriadili ich ako patrí o svadbe: obrobili ich slamenými vechťami a česadlami i zaplietli
         im hrivu stužkami. Riad bol dosť nový, tiež sa dal očistiť čo z väčšieho.
   </p>
   <p>
    Keď išli sadať do vozov, už viali šatky pri hlave koní, uzdy boli podperené perečkom v
         náčelnej pracke skoro pri uchu koňa, vozy mali lipové chvojky za lievčami.
   </p>
   <p>
    „Majteže, chlapci, rozum,“ napomenul mládencov Ďorď Dechtiar, veselý ako vždy, čakajúc,
         kým vysadne mladý pár. S ním sa viezol i prvý družba, Peter Spevák, nemajúc svojho voza. „A
         vy, kurátor, bedlite, že nás neroznesú vaše kobyly. Vidím, ledva ich držíte.“
   </p>
   <p>
    V prvých dvoch vozoch kone sa držali dobre, akoby neboli urobili toľkú cestu, ale
         kurátorove podriemkavali. I hačiatko ležalo ustaté temer pod samou materou.
   </p>
   <p>
    „Prosím ponížene, dvojictihodná milosť pán farár, moje kone neublížia nikomu,“ odpovedal
         kurátor Skokan, opraviac pána farára, lebo ho mrzelo trochu, že má kobyly, a nie kone.
         Chcel ich už viac ráz prekupčiť, ale premena, čo mu núkali za ne, nezodpovedala nikdy ich
         hodnote. „Hoc im obroka nechybí, nikdy nešalejú.“
   </p>
   <p>
    „Strihajú ušima, kurátor,“ zadrapoval doň, keď sa štveral na vozík, že sa celý prehol na
         jeho stranu. Možno i bekeš zavážil. Len v troch golieroch, ktoré pokrývali i plecia, bolo
         toľko súkna, koľko by vystačilo na dobrý oblek. Keď vyšiel pred sedadlo, obrátil sa ku
         kobylám, ako stáli s ovesenou hlavou. „Tá šatôčka im dala toľkú pýchu.“
   </p>
   <p>
    Bola by sa strhla, možno, zasa hádka, ale vozy hrmeli a hrmeli dolinou. Badišovské kone
         sa ponáhľali, čujúc vetríky donášať vôňu z domácich lúk a pašienok. Kurátor mal dosť roboty
         s bičiskom, ak nechcel zaostať celkom za inými.
   </p>
   <p>
    Kde sedel mladý pár, plachta bola odtisnutá nabok. Mladucha sa mohla kochať pohľadom na
         nový kraj, ktorý nikdy nevidela. Videla polia o úzkych, dlhých záhončekoch po vŕškoch so
         zbožím, ktorého v brázdach trčali iba osirelé stebielka, lebo ostatok poodnášala voda vo
         veľké jarné dažde i so zemou dolu na úvrate alebo hneď do potoka. Po skladoch bolo poznať
         čiary s väčším zbožím, idúce nadol, kde plúžik niečo hlbšie driapal chudú zemičku. Tie
         čiary bujnosti boli dosť riedke, medzi nimi sa spúšťali stužky riedkej, nízkej siatiny, cez
         ktorú prebíjala tráva, kde plúžik zadieral veľmi plytko. Na rovinách boli veľké panské lány
         a tably, bez tých čiar hojnosti a chudoby, lebo sedliak, keď oral na panskom, nesmel
         zajímať široké brázdy a kolok musel preložiť do prvej dierky, aby pluh išiel hlbšie. Ale i
         na žírnych poliach pánov žltla sa ohnica, ktorá sa sama seje a prerastá zbožie.
   </p>
   <p>
    Spevák jej ukázal v hore holé bralo, pod ktorým je veľká jama do jaskyne draka. Do nej
         nosil panny, ktoré mu museli dávať, aby nebesnel a nepustošil polia a dediny. Mária
         počúvala roztržite. Myseľ blúdila tam v Tesnej Bani, s ktorou lúčenie bolo oveľa, veľa
         ťažšie, než si bola myslela.
   </p>
   <p>
    Pred večerom sa im zabelela veža nad Badišovom, vošli do svojho chotára. Mária si ho
         obzerala, videla zasa len polia a lúky, ta ďalej sa černejú hory.
   </p>
   <p>
    Nad dedinou museli zastať, lebo im zahradila cestu žinôčka, ovešaná stuhami. Tu ich už
         čakala mládež, mládenci a dievky, v sviatočnom. Spievala veselú pieseň, ale mladuche znela
         akosi smutno, že ju slzy zaliali. To už je raz tak, že dôležitosti v živote sa chytajú
         akosi za ruky so slzami. Zapálila sa ani pivónia, keď sa jej dotkli toľké pohľady. Mohla v
         nich čítať úprimný obdiv, že je veľmi pekná, lebo je biela, neohorená.
   </p>
   <p>
    Vchodili do dediny, keď sa doštveral i vozík hrabovského farára. Pretiahli i jemu žinku
         a začali spievať. Kurátor popľul dlaň, kde mal bičisko, že si otvorí cestu nasilu, hoc i
         pretrhnúc žinku. Kobyly sa posošili, hačiatko sa tislo k materi.
   </p>
   <p>
    „Čo robíte, kurátor?“ zahrmel Ďorď Dechtiar predesený. „Ale nás chcete pomárniť?“
   </p>
   <p>
    „Ja by prešiel, dvojictihodná milosť pán farár,“ obrátil sa Skokan k svojmu pánovi.
         Vedel, že je veľmi bojazlivý, nedá sa mu podoberať na také hrdinstvo, kde sa kone zvalia na
         zem, ak nepretrhnú žinku. „Ukázal by Badišovanom kozu pod kozubom.“
   </p>
   <p>
    „Ale sa vám rozum čistí, kurátor?“ vytreštil naň oči ako plánky Ďorď Dechtiar. „Chcete
         prísť do galiby?“
   </p>
   <p>
    Naľakal sa teraz nie žinky, lebo videl, že kurátor nepôjde už do žinky, ale kozy a
         kozuba. Ak mládenci počujú ,koza pod kozubom‘, mohli by ľahko vyobšívať kurátora, pričom by
         sa mohlo ujsť i jemu na zadnom sedisku. Badišovania mali kozu pod kozubom za najväčšiu
         krivdu, že na nich vychytili okolité dediny taký posmech, keď kozu málokto držal u nich, a
         ak ju držal, mal ju v ovčiarni, a nie pod kozubom.
   </p>
   <p>
    Vošiel chytro rukou pod bekeš a vytiahol hodne dvadsiatnikov ako srieň a dal ich prvému
         mládencovi do ruky.
   </p>
   <p>
    „Hijó!“ pošteklil Skokan kobyly bičiskom a prešiel slobodnou cestou pred parobkami,
         ktorí pozerali posmešne na jeho mršiny. On zazrel na nich, nevediac si rady od jedu. Farár
         im dal najmenej dva tvrdé toliare,
    <sup>
     [
     <a class="footnote" href="#ftn.id2579577" name="id2579577">
      25
     </a>
     ]
    </sup>
    kotlošom. Opijú sa dnes a ešte sa mu budú posmievať pre tie nešťastné kobyly.
   </p>
   <p>
    „Dosť im bolo i dvadsiatnika, dvojictihodná milosť pán farár,“ hrešil ho, keď už išli
         dolu dedinou, ďaleko za vozmi.
   </p>
   <p>
    „Nech pamätajú, kurátor, kedy Hrabovčanom zahradili cestu!“ zavrátil ho Ďorď Dechtiar.
         Hoc spomenul Hrabovec, nemal vtedy na ume Hrabovec, ale psiu kožu, na ktorej stálo
         cifrovanými literami ,Dehtar de Matesina‘.
   </p>
   <p>
    Pred farskou bránou bola celá dedina. Kurátor Drozdík a richtár Hamuľa vítali farárku.
         Tu musela zísť z voza, Bohumil Valizlosť jej musel dať ruku a boženík Smelec jej podložil
         hámrové brvienko spred zadných kolies, aby mala na čo položiť nohu. Nevedela ešte, ako sa
         schodí z takého voziska. Ľudia pozerali na ňu ľútostivo. Nebožiatko, taká malá a dengľavá
         musela sa tak ďaleko vydať.
   </p>
   <p>
    Pred farskými dverami prežehnal ju starý pán vo vyplavenom slávnostnom kabáte. Spod
         tvrdého goliera, ktorý nechce nijakovsky uľahnúť, ale sa dvíha až po vlasy dohora, trčí v
         tyle počerná slučka. Ani ona z akejsi tvrdej šnúry nechce uľahnúť, lebo na nej visel kabát
         odnova a vystrel ju dorovna.
   </p>
   <p>
    Ledva čakala dostať sa do domu a ukryť sa pred toľkými očima. Ale v prednej čakal
         prikrytý stôl. Ženy, najchýrnejšie kuchárky z Badišova, chcú sa preukázať. Márii je veľmi
         zle, nemôže nič vziať do úst a ženy vynukujú. Počúva, ako vo sne, veselé reči Dechtiara a
         Speváka, vidí kŕdeľ žien mladých v kloptavých čepcoch a jarabých šatkách okolo hrdla,
         starých s náčelníkom na čepci a v bielych šatkách na opadlých pleciach. Oblokmi odo dvora
         pozerá do izby hlava pri hlave, že sa mladuche mení pred očima. Ledva zdržiava slzy. Tu jej
         je tak, akoby bola sama samučičká, ďaleko, hoci sa hemží svet okolo nej. Srdce sa jej
         stíska, lebo už vidí, že tu neprivykne nikdy.
   </p>
   <p>
    Tam vonku sa už o nej zhovárajú.
   </p>
   <p>
    „Pekná je, len, nebožiatko, ako si poradí.“
   </p>
   <p>
    „Veď hej, stvorička. Pozri, aké má ručičky!“
   </p>
   <p>
    Najväčšmi jej pozerali na ruky, aké budú do roboty. Neukazovali sa veľmi súce. Ani
         postavou sa nezapáčila. Bola pridengľavá. Farár, keď už hľadal, mohol si nájsť niečo
         súcejšieho.
   </p>
   <p>
    V pohároch sa perlilo jasnožlté modranské. Bohumil Valizlosť sa zadivil, kde sa tu
         vzalo.
   </p>
   <p>
    „Milko, budeme ťa často navštevovať,“ sľubuje mu Dechtiar, dvíhajúc pohár. „Dobré víno
         dávaš.“ Štrngali si veselo okolo mladuchy, ktorá mlčí zamyslená. ,Aspoň víno napraví čo-to.
         Starý Zábor nás traktuje na posmech.‘
   </p>
   <p>
    Pečienka bola mrcha. V kuchyni sa tmolilo moc kuchárok, nebodaj ju každá posolila,
         mysliac, že ani jednej nezíde na um posoliť, iba jej. Hlavne nevyhrnuli z pece, takže tam
         dymilo a zasmudili pečienku. I Spevák žuval veľmi dlho, zajedal kôrkou, lebo chlieb sa
         nepodvihol v peci, ale urobil mrzkú oslu nad spodnou kôrou. Ktorási doniesla i veľký
         pletený radostník; ten bol takto ešte ta, namazaný na žlto, ale bol zas prikyslý. Ale starý
         pán bol pyšný, akú traktu vytriesli badišovské kuchárky. Kurátor Drozdík na dolnom konci
         stola bol pyšný, že jeho víno sa zapáčilo všetkým. Richtár Hamuľa ujedal si chutne z dobrej
         pečienky, lebo bola z jahničky, ktorú bol daroval farárovi do gazdovstva.
   </p>
   <p>
    Od stola vstali dosť chytro; hostia museli sa poberať pomaly domov, hoc kurátorovo víno
         by bolo zaslúžilo posedenia. Svet spod oblokov sa ešte nehýbal, ako vidno, čakal ešte
         niečo. Čo čakal, domysleli ženy. Rozkrájali kyslý radostník na kusy, dodali i zaliepancov a
         vyniesli v košíku na dvor. Mladucha pod čepcom vyšla sama medzi svet a prvý raz rozdávala
         dary, svadobnú výsluhu. Nesmelí ostali až von pred bránou. Ženy ju vyviedli i k nim s
         výsluhou. Svet sa začal rozchodiť, a keď sa odredikal vozík Skokanov zo dvora s farárom z
         Hrabovca a Posadiny, dvor ostal naostatok prázdny.
   </p>
   <p>
    Prvé dni v Badišove boli Márii veľmi smutné. Obzerala si dom a gazdovstvo a začala sa
         cítiť ako cudzia, nebolo jej ako doma. Bolo jej, akoby ju bolo zavialo kdesi na pustatinu.
         Z priestranného domu, veľkého, pustého dvora viala na ňu prázdnota. Hoc je dvor obohnatý
         dobrou ohradou z nových skladov, medzi múranými stĺpikmi a pod dáškom, jej predsa len bolo,
         akoby bola niekde na vyhnanci. V Tesnej Bani nevídať toľké priestranstvá. Ako obsedí v
         toľkom dvore? Ani suseda sa nedovoláš. Parkanisko je toľký, že kým ho obídeš, ustaneš. Ale
         zasa nie je taký, aby nemohli preskočiť cezeň zbojníci a ozbíjať ich, alebo odviezť do hôr.
         Keď zazrela za parkanom záhumnie so starými hruškami a slivkami, za nimi toľké polia a tam
         ďalej badišovské hory pod šedivým Hundráčom, prišlo jej veľmi clivo, že nevidno ani znaku z
         Tesnej Bane.
   </p>
   <p>
    „Ja tu neprivyknem, ja tu neprivyknem,“ húdlo jej neprestajne v hlave.
   </p>
   <p>
    Na šťastie bolo všade hodne roboty. Kus dvora pred farou až po bránu kurátor bol oddelil
         na záhradku i obohnal šrankami. Na konci im urobili hlávky, akoby makovičky. Natreli ich na
         bielo a ostatok až po zem na belaso. Ale za pekným plotom bol nepekný pozemok, na ňom sa
         predtým husi pásavali, miestami ho rozryli ošípané. Hoci boli okopávačky, kurátor našiel
         ženy prekopať a vyrovnať pozemok, keď sa mladá pani požalovala dva-tri razy. Čakal, že bude
         spokojnejšia, keď bude porovnaný, ale i potom zbadal, že sa jej čosi nepáči.
   </p>
   <p>
    „Čo by sme urobili ešte?“ začal sa jej radiť dorovna.
   </p>
   <p>
    „Keby nebolo aspoň také holé,“ žalovala sa mu.
   </p>
   <p>
    „Na to je ľahká rada,“ hodil nedbalo rukou.
   </p>
   <p>
    Na druhý deň si uviazal rozsievku s ovsom a zasial ho na pozemku. Dve ženy museli
         hrabľami pochovávať ovos pod zem. Na druhý či tretí deň namoklo, pred farou zišiel ovos
         veľmi dobre. Keď podrástol a začal sa zelenať, pred farou nebolo hneď tak otupno. Ale tento
         zelený koberec bol čím ďalej, tým divnejší. Na miestach vyhúkla siatina dovysoka, bola
         bujná, zelenala sa dotuha, inde zišlo len kde-tu stebielko, i to bolo žltkavé. Tu kurátor
         zas videl, že je pani nespokojná. Vyjavila mu naveľa, že záhradka takto, ako sa ukázala, je
         veľmi nepekná.
   </p>
   <p>
    „Nuž keď je novina!“ vyhováral sa kurátor. „Zem sa nepomiešala ešte ako svedčí. Zem, čo
         sme nanosili do jamísk, bola mŕtvica. Nechce rodiť.“
   </p>
   <p>
    „Tak čo by sme ju dali vynosiť,“ narádzala mladá gazdiná, „a nanosiť lepšej.“
   </p>
   <p>
    Kurátor sa usmial. Pomyslel si: ,Pekná gazdiná, bisťu-bohu! Človek ako kus chleba, a čo
         si dovedie!‘ Nepáčila sa mu, nebola ani tôňa toho, čo si on myslel, že bude farárka. Bola
         malá, mala byť aspoň o hlavu vyššia. Bola šťúpla, že by ju preštikol, ručičky boli maličké:
         ako zamiesi nimi na chlieb? Nie je ani zhovorčivá. Keď príde do fary, nájde ju zakaždým,
         akoby sa bola octu napila. Či sa nemohlo nájsť niečo súcejšieho? V Posadine jesto hodne
         súcich dievčat. Farár z Posadiny si vybral inakšiu, Žofku Malvina, bohatého farbiara.
         Naostatok nemohol už mlčať. Vysvetlil jej, že na jeseň dá prekopať zem do kolena, zem sa
         pomieša a začne rodiť všade jednako.
   </p>
   <p>
    Ešte väčšmi ho najedovalo, keď začala obracať dom čím hore, tým dolu. Začala drhnúť
         znovu, hoc on sám dal vydrhnúť celý dom pred svadbou. Ženy, čo jej poslal, žalovali sa
         veľmi, že ich popreháňala. Pred večerom, keď prišiel nakuknúť, čo sa na fare robí, pozrel
         oblokom do prednej a zazrel ju kľačať na podlahe. Podviazala sukne, kľačí a drhne ostrým
         vechťom z koreňov. Ukazuje ženám, ako dávať prach z vakovky pod vecheť. Pokrúcal hlavou,
         lebo podlaha pod jej malými rukami ostávala biela.
   </p>
   <p>
    „Je ako sršeň do roboty! Kto by sa bol nazdal?“ Bolo mu ťažko. Starému sľúbil, že bude
         stáť pri synovi, ale ako, keď si doviedol takú, čo sa nemá k ľuďom? On by stál vďačne pri
         ňom kedykoľvek, ale pri nej, čo by dala vynášať mŕtvicu zo záhrady! Čo videl a čo si
         myslel, zadržal pre seba, nezveril sa ani vlastnej žene.
   </p>
   <p>
    Keď boli izby vydrhnuté a dosky sa len tak beleli, začala prenášať veci a rozostavovať
         cele inakšie, ako boli. Najedoval sa veľmi. Čo sa natrápil so starým pánom, kým dali všetko
         na miesto a tu prišla premúdra, nič jej je nie tak, ako má byť. Starý pán tiež obchodil ako
         stratená ovca. V celom dome nemal pokojného miestka, všade zavadzal. Videl nespokojnosť na
         kurátorovej tvári, ba že je ako urazený. Bol by ho nedbal učankať a prihovoril sa mu:
   </p>
   <p>
    „A predsa, kurátor, takto ide byť lepšie, ako bolo prvej.“
   </p>
   <p>
    Kurátor pozrel naň s úsmevom. Nechcelo sa mu priečiť pre pletky. Nech si prestavujú veci
         vo fare každý deň inakšie, ak chcú, ale on nemôže vyháňať ženy na robotu podchvíľou, najmä
         ak ich majú preháňať ako by ona chcela.
   </p>
   <p>
    „Povedzte mi len, kurátor,“ spytuje sa ho starý pán, „kde by bola lepšie táto armaria
    <sup>
     [
     <a class="footnote" href="#ftn.id2579960" name="id2579960">
      26
     </a>
     ]
    </sup>
    alebo táto truhla?“
   </p>
   <p>
    Kurátor neodpovedal, pohol nechutne plecom. On veru nepôjde hľadať iné miesto armarii.
         Nech im bude, kde ju dala postaviť, ale starý to miesto má za veľmi veľkú vec, usmieva sa i
         ruky si trie od radosti.
   </p>
   <p>
    Kurátor pozrel naň, nevedel sa mu prenadiviť. Nad čím sa raduje. Že ho vyhnali z domu a
         nenechali mu ani tichého kútika.
   </p>
   <p>
    „Veru hej, kurátor. Veru hej!“ pokyvoval hlavou a usmieval sa uveličený.
   </p>
   <p>
    „Nad čím sa radujú, pán rechtor? Že im prevracajú dom?“
   </p>
   <p>
    „Ako by sa neradoval,“ riekol mu natešený, „keď ma učia, ako môže byť lepšie?“ Kurátor
         krútil hlavou v pochybe: aká môže byť v tom radosť? „Vidíte, radujem sa veľmi a teším, že
         som ešte neostarel nadobre.“
   </p>
   <p>
    „Azda omladli?“ zasmial sa i kurátor.
   </p>
   <p>
    „Dosť hodne, kurátor, i moc. Nie som, ďakovať bohu, taký starý, aby sa nemal čomu učiť.“
   </p>
   <p>
    Kurátor sa udobril trochu. I on je teraz o čosi mladší, lebo sa naučil, že starší je
         ten, kto viacej vie.
   </p>
   <p>
    Niektoré veci dala vynášať na pôjd, ako snovadlá, krosná, kolovrátok. To jej odobroval.
         Načo majú zavadzať veci, ktorých sa i tak nik nedotkne. V komore po policiach porozkladala
         hrnce a všakové fľaše a geletky. Oštiepky zavesila pod povalu: maslo, čo nadonášali z
         dediny, vypražila a odpratala. Riad v kuchyni rozostavila po klincoch a policiach,
         múčniciam našla dobré miesto. Kurátor nakukol všade, keď ho nevideli. Hej, kuchyňa a komora
         je inakšia, ako bola prvej: poznať, že je tu gazdiná.
   </p>
   <p>
    Ale ani iným neuhovela. Nemohli privyknúť na ňu pre hovor, lebo v ňom zanášala na iné
         kraje a nechcela pochopiť, že sa ona musí prispôsobiť kraju, nie kraj jej. Potom i preto,
         že sa so ženami nikdy nepozhovárala úprimne, ale prezradila sa hneď, že má niečo iného za
         lubom, keď sa zhovára s nimi: alebo mala od nich niečo pýtať, alebo chcela zvedieť, ako
         majú to alebo to a či by nebolo lepšie takto alebo onakovo. Keď sa nechcela pozhovárať
         beznáročne, ženy sa jej nenatískali veľmi. K chlapom nebola prívetivá. Keď prišli, zápäť im
         dala stoličku, ale k samým dverám. I to sa vyzvedelo, že keď vyšli z fary, ona hneď prišla
         s metlou, vechťom zametať a umývať.
   </p>
   <p>
    Nuž nemala sa k ľuďom, nevedela im uhovieť.
   </p>
   <p>
    Práve vtedy, keď dom už bol v poriadku a pýšil sa veľkou čistotou nad domami v Badišove,
         Posadine, a nebodaj na celom vidieku, zredikal sa zo salaša bača Ondrej Hamuľa. Bol strýčny
         brat Jura Hamuľu, richtára, hádam najzagazdovanejšieho chlapa v dedine. Bača mal účty s
         richtárom, potom sa mu žiada nazrieť i do domu, čo robí sama žena, ako gazduje. Ondrej mal
         tiež dosť pekné gazdovstvo, ale bačovstvo mu bolo nad všetky gazdovstvá a panstvá.
   </p>
   <p>
    Keď už raz bol v dedine, chcel odbaviť i vo fare, čo mal odbaviť: o pol poludní vošiel s
         valachom Pavkom do farského pitvora. Pavko mal v ruke veľký uzol. Keď prechodil cez dvere,
         búšil uzlom o krídlo, ktoré nebolo otvorené. Keby bol vedel Pavko alebo bača, že na domoch
         bývajú dvoje dverí, bol by stiahol ľahko rígeľ i na druhom krídle; ale o takom poriadku
         tamhore nebolo slýchať. Druhé krídlo, keď mu dal Pavko šuchtu tým uzliskom, temer vyletelo
         z pántov, zadrnčalo po dome, celá fara sa striasla.
   </p>
   <p>
    „Azda nás len počujú, chlapče?“ posmeškoval bača. „Alebo si očaptavel? Ešte im zrútiš
         kaštieľ.“
   </p>
   <p>
    „Dobre ho postavili, strýko!“ istí Pavko a pozerá po stenách, ale i po povale, na ktorej
         sú tri poriadne hrady. Podlaha je nie utlačená hlina, ako býva všade, ale je vyložená
         tľapkavými kameňmi, vykresanými i na šesť uhlov, i na štyri. Pekná robota.
   </p>
   <p>
    I bača sa obzerá po pitvore.
   </p>
   <p>
    „Dobre, bisťubohu. Dokonale.“ I pokyvuje hlavou, odobrujúc veľmi. Sňal klobúk, prihladil
         vlasy, ktoré mu robili veľmi hustú strechu nad širokými plecami. Ani ich nebolo treba veľmi
         prihládzať. Boli dobre rozdelené chodníkom na prostriedku a leskli sa ani zrkadlo.
         Neľutoval bača masla na ne. „Sním i ty klobúk, chlapče; uč sa móres.“
   </p>
   <p>
    Pavko slúchol. Pri stene bola poriadna lavica, mala i operadlo odzadu i zboku. Sadol si
         Pavko na ňu, ale tak, že uzol držal v ruke.
   </p>
   <p>
    „Sám si sa ponúkol!“ zaťal ho bača, že si sadol bez ponúknutia. Valach chcel vstať na
         nohy, ale mu povedal bača: „Keď sa vozíš po mórese, chlapče, maj už aspoň osoh z toho a
         lopni.“
   </p>
   <p>
    Pavko, zahanbený zasa, sadol. Zle sa mu dnes vodilo, bača mu nič neprehliadne.
   </p>
   <p>
    Čakali chvíľku, nik nechodil. Bača sa poobzeral. Móres už raz načali, nebude veľká
         škoda, ak mu i on urobí štrbinku. Obkračoval opatrne po hladkej dlážke, podkovka pod krpcom
         so zúbkami klopkala po kameni, veľký mosadzný šparcháč cvendžal v ligotavú šajbu na opasku.
         Bolo horšie chodiť po hladkom kameni, ako tamhore na grúni po vyhladenej pažiti.
   </p>
   <p>
    Kedy-netedy vyšla z kuchyne farárka do pitvora. Miesila na chlieb, počula, ako buchlo
         čosi; myslela, že sa hádam zrútil komín, ale nemohla ísť pozrieť s cestom na rukách. Bála
         sa vždy, že sa musí stať nešťastie v tomto veľkom dome a dvore. Teraz sa zľakla ešte
         väčšmi, vidiac na lavici dvoch hrozných chlapov. Videla ich všakových i v Tesnej Bani, čo
         dochodili z dedín, vedela, že ukradnú z maštale kravu alebo voly, ale títo, čo vošli do
         domu, boli omnoho horší.
   </p>
   <p>
    Mali čierne košele, ktoré iste nikdy nezvárali, i súkenné nohavice mali byť biele, ale
         sú začadené, spredku sa už ligocú od masti. Opasky ju tiež naľakali s toľkými šajbami a
         prackami. Len z mladšieho by boli vystali Hancko, Nácko a Vendko. Ešte dobre, že sú aspoň
         umytí. Tvár im bola biela, i červenala sa ani u panny. Ako vošla sem, zarazil ju zápach
         dymu a možno i masla, ktorého bolo na nich všade po troche. Mladší držal čierny uzlisko vo
         veľmi bielej ruke, v širokom, čiernom rukáve sa mu belelo okrúhle, krásne rameno.
   </p>
   <p>
    Uspokojila sa trochu. Spýtala sa nesmelo:
   </p>
   <p>
    „Ste potrebovali dačo?“
   </p>
   <p>
    „Máme čosi povedať pánu farárovi,“ oznámil jej starší, s vlasmi ani žúžol, okrúhlej
         tvári, s tieňom temného strniska na brade a na lícach.
   </p>
   <p>
    „Zuzka, bež chytro po pána farára,“ skríkla na dievku. „Aby prišli hneď a zaraz.“ Bolo
         by najlepšie, keby bol muž tu, on by ich odpravil naskutku.
   </p>
   <p>
    Dievka spustila chytro sukňu, lebo ju mala podkasanú pre akúsi robotu, a dupkala
         zdravými nohami po dlážke. Mária za ten čas rátala, koľko treba, kým Zuzka príde do včelína
         a kým sa vráti. Len by muž nemal roja! Tak by neprišiel hádam do obeda. A zo zafúľaného
         uzliska čosi vymoká, iste dáky smrad, na dlážkach je už celá mláka. Ak priškrie na ne, bude
         treba robiť na ne lúh, lebo od vody by nepustilo.
   </p>
   <p>
    Odbehla do kuchyne, doniesla veľký vecheť. Mala ich vždy naporúdzi. Utieraj len
         jednostaj v tomto veľkom dome.
   </p>
   <p>
    „Počkajteže trochu,“ riekla chlapom náhlive, „čosi vám tečie.“
   </p>
   <p>
    Pavko podskočil. Aby nekvapkalo na dlážku, uzol držal nad lavicou. Ona prikľakla a zberá
         vechťom nečistotu zo zeme. Ani vecheť nemohol vpiť do seba všetko, ostalo ako masti na
         mieste. Vbehla do kuchyne a posypala chytro mastný fľak popolom. Chlapi sa dívali, čo robí:
         ako sa chytro obracajú tie malé rúčky s ohromným vechťom.
   </p>
   <p>
    „Pre nás sa veru mohli neustávať, ich milosť,“ dohovára jej starší, počerný. „Čo by nám
         urobila mláka?“
   </p>
   <p>
    Chcela mu povedať niečo, ale zazrela, ako sa počala zasa robiť mláka na lavici. Odbehla
         do kuchyne po iný vecheť.
   </p>
   <p>
    „Počkajte, počkajte, tu vám zasa tečie.“
   </p>
   <p>
    Pavko pokročil s uzlom, aby mala miesta pri lavici. Medzitým kvapkalo z uzla po zemi,
         ibaže sa nerobila mláka, lebo Pavko nestál na mieste. Keď videla, že sa takto neobriadi
         nikdy, vykríkla znepokojená:
   </p>
   <p>
    „Ale ten uzol tečie! Zababre mi celý pitvor!“
   </p>
   <p>
    „Čože si ho teperil dnuka?“ oboril sa počerný starší na mládenca. „Redikaj sa na dvor!“
         Otvoril dvere a vyšiel on popredku. Pavko zmútený búšil zasa uzlom do dverí; len toľko, že
         ich nevyboril.
   </p>
   <p>
    „Mohli ste si otvoriť i druhú stranu,“ naúča ich ona. I ukázala im, ako sa vytiahne
         rígeľ, keď sa otvárajú obe krídla.
   </p>
   <p>
    „Aká sprava,“ krútil hlavou starší, počerný. „Načo ich bolo dvoje, keď sa mohli otvárať
         jedným vrzom naširoko?“
   </p>
   <p>
    Z jeho hlasu vybadala posmešok. Keď neboli v pitvore, nebála sa ich toľme, a konečne i
         Bohumil Valizlosť by už mohol tu byť.
   </p>
   <p>
    „Nie je toľká robota, otvoriť na dva vrzy, len sa dovtípiť,“ odsekla mu dosť ostro.
         Najprv zababrú pitvor a ešte odvrávajú. „Aby ste vedeli druhý raz,“ dodala a pričapila
         dvere.
   </p>
   <p>
    „Neviem, na čo by mi to bolo vedieť,“ odvrkol už i Ondrej Hamuľa zahanbený, že ich
         vyctila i vytvorila z domu ako psov. „Málo som sa ti navrázil do domu, a môžem ešte menej,
         keď si taká.“ Bolo mu tak, že by nechal faru farou a šiel na zdravú stranu, ale ho videla
         Zuzka, že prišiel k farárovi, keď ho šla volať. Farára už len nemôžem mať za blázna. Ale sa
         obrátil k Pavkovi Hudákovi a povedal: „Ale nám bolo treba krpce drať do nich? Mohli sme sa
         radšej ohlásiť u Mochúľa. Rifka by nás nevypšikala z domu.“
   </p>
   <p>
    Na šťastie nemuseli čakať dlho. Najprv pribehla Zuzka.
   </p>
   <p>
    „Ako ste obeleli! Ani ľalie!“ Vyškerila zuby, jej veselé belasé oko šiblo i na švárneho
         Pavka. On bol i biely, ale teraz sa i zapálil.
   </p>
   <p>
    „I tebe je, dievča, dobre, nie ti prednovka, bisťubohu!“ Bača zabudol na mláky a vechte,
         čierne oči mu iskrili. Tľapol ju bielou dlaňou po chrbte. „Ale poď s nami, obelieš i ty. Čo
         budeš jesť a piť, všetko bude biele: i syro i žinčica. Ty nežuješ čiernu močku?“
   </p>
   <p>
    „Hach!“ zmraštila sa driečna Zuzka, i oko bolo ako naľakané. „Vari i ty žuješ, Pavko?“
         prihovorila sa mládencovi.
   </p>
   <p>
    Pavko bol ešte hanblivý: bál sa jej povedať, čo by sa bolo pýtalo. I tento veľký domisko
         odoberal mu všetku smelosť. Ale bača sa nedurí tak ľahko ničoho. Odpovedal on zaňho:
   </p>
   <p>
    „On ešte nie, dievča. Lepšie sa vraj pritierať dievkam ako močke. A má pravdu. Keby
         chceli mňa, bisťubohu, ani ja by jej nevzal na zuby.“
   </p>
   <p>
    „Aký ste vy! Kde ide rozum!“
   </p>
   <p>
    „Nuž keď vidí rúču dievku, chlapí sa chlapí, že azda preskočí strungu.“
   </p>
   <p>
    Šibla obhoditá do domu, že jej letnica len mihla vo dverách. Veľký dvor je zas prázdny,
         akoby vrčal na nich neprívetivo. Ale bača sa predsa udobril. Dobré slovo so švárnou Zuzkou
         je nad všetky vechte i hundravé gazdiné, čo ich majú v ruke jednostaj. Na tejto máš aspoň
         čo vidieť. Ramená má ako váľky a z očí šibe samé pestvo. Nepríde ani k poriadnemu vohľačovi
         v tomto dome. Parkany vysoké a ešte dášok na nich a v dome toľká čistota!
   </p>
   <p>
    Práve bol v tých starostiach o Zuzku, keď vošli zadnými dvercami do dvora Bohumil
         Valizlosť i jeho otec. Dievka ich náhlila, naľakali sa, že sa niečo stalo. Keď zazreli baču
         a valacha, odľahlo im.
   </p>
   <p>
    „A čo neprejdete!“ zvolal Bohumil Valizlosť natešený. Obrátil sa šibko, otvoril obe
         krídla. „Prejdite, prejdite. Nebudete azda predo dvermi. I ty, Pavko, i ty,“ núka valacha.
         „Čo ste nám to doniesli?“
   </p>
   <p>
    I Mária sa ukázala, čujúc veselý hlas mužov. Len čo očistila dom od nich, už ich
         nerozmyslený volá dnu. Stála v kuchynských dverách, chystala sa utierať smradľavé mláky.
   </p>
   <p>
    „Doniesli sme im tuto niečo do gazdovstva, dvojictihodná milosť,“ riekol bača. „Ale ešte
         cedí, dneska sme ju odvarili. Nože, nechoď zas do domu!“ skríkol na Pavka. „Zas ti
         potečie!“
   </p>
   <p>
    Farára zarazili tie slová; v nich badal skrytú narážku. Po dlažbe videl vakovkový prach,
         Marienkine neúnavné rúčky zasa čistili a posýpali. Vtiahla s ňou do domu veľká čistota,
         rozmohla sa po všetkých kútoch, ale pred ňou uteká pohodlnosť a, ako vidno, i priazeň
         farníkov. Starý pán tiež neraz nevie, kde sa uchýliť pred ňou. Pomaly začnú Badišovania
         pošepkávať, ak už nezačali i dosiaľ, že faru vystavali nie farárovi a jeho rodine, ale
         veľkomožnej Čistote. Nieto kde prijať farníkov, keď prídu k nemu po práci, nie to
         pozhovárať sa s nimi. Pavko nevedel, čo urobiť s uzlom. Vychytil mu ho Bohumil Valizlosť,
         že mu ho vezme, ale uzol bol veľmi ťažký. Len toľko, že ho nestrhol k zemi.
   </p>
   <p>
    „Váži, dvojictihodná milosť, váži,“ zasmial sa bača. „Ešte sa neocedilo.“
   </p>
   <p>
    „A vy ste ho vliekli?“ zadivil sa farár.
   </p>
   <p>
    „A čo je to?“ Bača vzal uzlisko do ruky, držal ho pred sebou ako mechúr s dohánom. „Kde
         ho dáme?“
   </p>
   <p>
    Ohlásila sa Mária. Premohla odpor pred nečistotou a zavolala ich do kuchyne. Bača urobil
         dva-tri poriadne kroky, a už prešiel cez pitvor. Vo dverách zastal, skoro spadol
         horeznačky, aký bol oslepený. Na ich kolibe nieto oblokov, svetlosť vchodí len dverami. Z
         ohniska sa dvíha dym pod krov a snuje sa do bočnej komory pomedzi oštiepky, ako tam visia v
         plachtičkách, aby sa údili. Kôrový krov, ktorý je o Žofii zdnuka biely a zvonku smolnatý a
         rapavý, do Matky božej očernie. Bača je privyknutý na čierne steny a povalu v kolibe, ale i
         v kuchyni doma sú steny trochu začadené. Iba v tejto kuchyni ho oslepuje veľká svetlosť.
         Slnce svieti do nej veľkým oblokom, steny sú obielené vápnom. Po stenách všetko biele
         police, na nich biely riad a na stene sa ligoce riad z cínu a medi.
   </p>
   <p>
    Ako vojsť jemu, čiernemu, do toľkej čistoty? Zobzeral sa chytro, ako sa zbaviť uzla.
         Nevidieť nikde hlinu, aby zniesol toľkú ťarchu, pod povalou nemajú žŕdky. Na šťastie visí
         na stene váľok na cesto. Prevliekol ho, kde sú zviazené rožky. Jeden koniec položil na
         múrik pred čeľusťou pece, druhý koniec oprel na poleno, ktoré postavil horekoncom. Iným
         polenom ho podoprel zboku, aby sa neprevalilo, že váľok stál na oboch, rozšírených do
         kobylinky. Polien bolo dakoľko pred pecou, lebo Zuzka sa hotovila kúriť pod chlieb. Zo
         steny sňal lesklú ťapšu a podšmykol ju pod uzol, aby sa malo kde ociedzať.
   </p>
   <p>
    Mária otvárala oči, ako bača gazduje v jej kuchyni, i ako chytro si vedel poradiť.
   </p>
   <p>
    „Nech sa najprv ocedí. Keď skysne, môžu ho miesiť,“ naúčal ju bača.
   </p>
   <p>
    Mária sa predsa len dotkla prstami nečistej plachty, otvorili ju medzi rožtekmi; cez
         špáru zazrela biele syro, ani novohasené vápno. Nezašiel ju ani smrad zdnuka, ovialo ju
         syro vôňou kvetnatej paše a čečiny. Tvár jej hneď opeknela, tmavosivé oči nehľadeli s
         toľkou nedôverou na chlapov.
   </p>
   <p>
    „A nech sa dobre mávajú!“ Pozdravil ju a redikal sa do pitvora.
   </p>
   <p>
    „Ale už idete?“ strhla sa Mária.
   </p>
   <p>
    Bohumil Valizlosť núkal ho prejsť dnu a otvoril dokorán dvere na prednej.
   </p>
   <p>
    „Veru ďakujem ponížene. Musím sa i doma ohlásiť.“ Pavko sa schoval zaňho a poberá sa
         tiež k dverám. Bohumil Valizlosť vyhodil mu na oči, že im sen odnesie. „Cedilo je plné,
         dvojictihodná milosť,“ buchol na kapsu pri boku všakovak vybíjanú, ovešanú strapcami.
         „Nemal by ho kde položiť a do pazuchy sa nesprace.“ Prešiel pitvorom vyberaným krokom, ani
         tanečnica. Telo sa mu hýbalo krásne. Pozerali naň ako na zjavisko iných, lepších svetov.
         Poézia hory, voľných rozhľadov, jednoduchých prírodných krás vtiahla s ním na chvíľku do
         domu, ale sa hľadí vytratiť čím skôr, lebo sa jej tu nepáči.
   </p>
   <p>
    „Po plachtu príde moja v sobotu,“ doložil, keď bol vo dverách.
   </p>
   <p>
    Domáci ho aspoň vyprevadili. Mária nechápala všetko, aké má korene a aký zmysel, ale
         mala v sebe trápny pocit, že sa pomýlila, veľmi pomýlila. Hneď v tom, že ich mala za zlých
         ľudí.
   </p>
   <p>
    „Prečo sa vám nepáčilo prejsť?“ prihovorila sa im i ona, keď vyšla predo dvere.
   </p>
   <p>
    „Páčiť sa nám páčilo,“ odpovedal jej. „Majú tam veľmi pekne. Ale sme nie súci do
         svetlice!“ Postavil sa pred ňu s opaskom a cedilom pri boku; rozšíril ruky že ovisli
         široké, čierne rukávy. Na nich celembajú remenčeky. Bačovia si ich zapnú z oboch rukávov v
         tyle, aby boli rukávy vyhrnuté, keď treba robiť hrudu v putire. „A veria, nieto ani kedy.“
         Pozdravil ich ešte raz a vyšiel s Pavkom Hudákom zo dvora.
   </p>
   <p>
    Vošli do fary. Bohumil Valizlosť bol zamyslený.
   </p>
   <p>
    „Prečo letel, akoby ho hnal?“ spýtal sa naostatok.
   </p>
   <p>
    „Indy sa pozhováral,“ riekol starý pán. „Vlani tiež dal hrudu syra, ale vtedy ju len
         poslal. Teraz, vidíš, prišiel sám s ňou. Chcel ťa uctiť.“
   </p>
   <p>
    Prišlo jej veľmi ľúto. Odtrhla sa od nich a vbehla kdesi do izby. Bohumil Valizlosť šiel
         za ňou. Našiel ju pri obloku v plači.
   </p>
   <p>
    „Čo ti je, Mária?“ spytoval sa, položil jej ruku na plece a prisadol si k nej. Neraz ju
         už zastihol takto v slzách. Bol by jej chcel nazrieť do duše, čo sa skrýva za tými slzami.
         Kedysi mal predstavu, že duša ženy je otvorená kniha, len prisadni a čítaj: ale už vidí, že
         je kniha, ale písaná písmom, aké v školách neučia. Čosi začal už i slabikovať, dakedy
         myslel, že našiel k nemu tajný kľúč, ale, hľa, dnes stojí zasa pred novým písmom, z ktorého
         nepozná ani háčka. „Stalo sa ti niečo, drahá?“ Na milý prívet neprišlo odpovede. Zato
         začala plakať usedavo.
   </p>
   <p>
    Starý pán, keď prechodil pitvorom, že pôjde zasa do včelína, dopočul tiež čosi a zastal.
   </p>
   <p>
    „Čo ti je, Marienka? Povedz a neplač,“ počul hlas synov, zvlnený horúcim citom.
         „Neprivyká sa ti dobre?“
   </p>
   <p>
    „Ja som ho obrazila, Milko,“ začala naostatok vykladať. „Videl si, ako sa poberal.“
         Vyrozprávala mu spretrhane, ako nepoznala, že je bača, mala ho za tuláka, najskôr zbojníka,
         i ako ho preháňala s vechťom po pitvore a konečným koncom vyhnala ho predo dvere. „On sa
         prišiel zavďačiť, a ja som ho urazila. Ja som nie súca za farárku, nebudem nikdy dobrá
         farárka.“
   </p>
   <p>
    Bohumil Valizlosť mlčal. Iste i on sa zľakol, čo sa stalo. Nevedel ju utíšiť, lebo
         nevedel, ako by bolo napraviť chybu.
   </p>
   <p>
    „Už sa len utíš, Marienka,“ zamiešal sa medzi nich starý pán. Nepočuli ho vojsť do
         svetlice a strhli sa na jeho hlas. „Veď sa on udobrí. I malá vec im sadne na nos, ale sa i
         udobria. Prečo ti hneď nepovedal, že je bača Ondrej Hamuľa z badišovského salaša a že
         doniesol hrudu syra? Bola by si mu miesto ofúkla, kde má sadnúť.“
   </p>
   <p>
    Mária prestala plakať, i usmiala sa na starého pána.
   </p>
   <p>
    „Ej, keby to tak bolo, Marienka, všetko na dlani, bolo by nežiaľ,“ poučuje ju starý pán,
         prechodiac izbou. „Len probuj čítať v srdciach, či zazrieš, čo je v ňom? Slepí, ako sme,
         držíme sa na parsún. Úprimnosť srdca neraz sa nám ukáže ako surovosť a neogabanosť. Faloš
         nám lahodí, lebo hladí po srsti. Lepšie by sme sa dovtípili, čo je v kom, nehľadieť na
         podobu a zovňajšok. Sedliak nás odstrkuje, lebo nám je surový, neokresaný, hoc môže v ňom
         byť dobrá, šľachetná duša. My zas, čo mu žičíme a naúčame ho, sa mu protivíme až do
         hnusenia preto, že mu povieme tu i tu pravdu, alebo mu poukážeme na chybu. Nemysli si, že
         on pozná priateľov prvým razom. Horký! Lepšie sa mu počúvajú úlisné reči nepriateľa.“
   </p>
   <p>
    „Mňa už nemajú radi,“ žalovala sa. „Hovoria, že čistím stoličky po nich, keď odídu;
         vymetám smeti z izby, čo doniesli.“
   </p>
   <p>
    Starý pán pohol plecom.
   </p>
   <p>
    „Všeličo budú hovoriť. Čistota nezaškodí ani im. Budeš ty farárka na mieste, najtiaž byť
         dlhšie s nimi. Naučíš sa i zhovárať s nimi, a potom budú inakšie hovoriť. Len nebočiť od
         nich.“
   </p>
   <p>
    Bohumil Valizlosť by jej bol dohováral, a sotva by bol urobil dobre. Takto sa učila
         pozerať slobodnejším okom na ľud a striasať zo seba predpojatosť, čo doniesla sebou z
         Tesnej Bane.
   </p>
   <p>
    „Toho leta pôjdeme na salaš,“ oznámil jej starý pán. „Uvidíš, ako je tam pekne.
         Donesieme i my dačo bačovi, udobríme ho.“
   </p>
   <p>
    Chytil ju za ruku a viedol ju k obloku. Z neho sa otváral výhľad na záhumnia, polia a ta
         ďalej hory. Za nimi sa rozvalil starý, šedivý Hundráč. Mária už moc ráz pozerala naň s
         údivom. Rozložil sa tam pohodlne, akoby sa opieral na lakeť a pozeral dolu na malý Badišov.
         Často sa usmieva a žmúri naň prívetivo, ale neraz ho zájde čosi, položí si na šedivú hlavu
         strapatú čiapku, ba i mrzkú šedivú huňu, zachmúri sa mrzute, začne dudrať, že okolo neho
         len tak vrie. Najmä v lete, keď sú najväčšie roboty, Hundráč sa rozpajedí pre čosi, začne
         hundrať, a Badišovania sa ani nenazdajú, len keď musia bežať pod kríže, kde i tak premoknú
         do ostatnej nite a musia ciapkať domov. Nadurené oplecká hrabáčok opľasnú a lepia sa na
         ramená, letnice plieskajú o listy nôh.
   </p>
   <p>
    „Tamhore je salaš nad horou, na poľane, Marienka,“ vysvetľuje jej starý pán. „Ej,
         uvidíš, tam ti je pekne, hoc Badišovania nemajú ho prečo chváliť, starigáňa. Veru nie. I
         pre tú strapatú čiapku i pre tú mrzkú huňu. Ale najväčšmi mu môžu mať za zlé, že sa, vidíš,
         rozvalil práve ta, odkiaľ vychodí slnce, i zacláňa im nemilobohu na celom chotári. Slnce si
         videla, koľko mešká, kým sa mu vyškriabe po plece a spoza neho už potom svieti na Badišov.
         A predsa Badišovania ho majú ako za svojho, a veru on je za ich chrbtom falošný. Pozerá
         druhým okom na iný vidiek, omnoho väčší a rozložitejší, jemu, falošník, žičí väčšmi, lebo
         sa mu nestarie do slnca, ale ho ešte zastáva ozornými bočiskami od studeného poliaka.“
   </p>
   <p>
    Nevesta sa rozveselila od jeho žalôb na Hundráč. Jej vážna, neraz prísna tvár sa
         vyjasnila. Tmavosivé oči po slzách sa leskli ešte jasnejšie. Bola zasa Mária, krajšia a
         milšia od tej, čo vídal Bohumil Valizlosť v Tesnej Bani, ba i vo včelíne, keď hučali včely.
         Oblapila starého pána okolo hrdla, druhou rukou mu schytila ruku a niesla ju k ústam.
   </p>
   <p>
    „Neboj sa ty, nevesta, neboj!“ hladil ju nežne po hlave. „Vykrešeme my z teba poriadnu
         farárku.“
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2579577" name="ftn.id2579577">
        25
       </a>
       ]
      </sup>
      <span class="emphasis">
       <em>
        toliar
       </em>
      </span>
      — druh starej mince
     </p>
    </div>
    <div class="footnote">
     <p>
      <sup>
       [
       <a class="para" href="#id2579960" name="ftn.id2579960">
        26
       </a>
       ]
      </sup>
      <span class="emphasis">
       <em>
        armaria
       </em>
      </span>
      (z lat.) — skriňa
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2580922">
       </a>
       4
      </h2>
     </div>
    </div>
   </div>
   <p>
   </p>
   <p>
   </p>
   <p>
    Bohumil Valizlosť musel ukázať svoje šťastie svetu i von z domu. Žili dosiaľ pre seba, k
         nikomu nešli, nik nechodil k nim, iba ak by cirkevníci po práci alebo s oneskorenými darmi.
   </p>
   <p>
    Popoludní po olovrante sa vybrali do školy. Bolo dnes akosi veľmi krásne. Z vŕšku nad
         samou dedinou viala tuhá vôňa líp: na vŕšku je cmiter v tôni stromov, najmä líp. Starý pán
         má mnoho roboty okolo včiel. Nadkladá im koše, aby mali kde nosiť. Dnes zas sa mu rojili.
         Roj vysadol na hrušku na dosť tenký konár a starý pán mal dosť roboty, kým ho dostal do
         slamenáčika.
   </p>
   <p>
    Bolo im veselo, keď vyšli do dediny, ale len čo sa ukázala škola, Mária spozorovala, že
         muž osmutnel. To dochodilo naňho tu i tu. V prvé dni nepozorovala ten zármutok; možno vtedy
         bola zaujatá priveľmi inými, mocnými citmi a nemohla ani pozorovať, možno vtedy i on
         plával, až sa topil v tých istých citoch a nemal sa kedy oddávať smútkom.
   </p>
   <p>
    „Čo ti je, Milko?“ spýtala sa ho.
   </p>
   <p>
    „Ah, naše obyčajné biedy, Mária. Táto škola, táto škola!“
   </p>
   <p>
    Zadívala sa na ňu: škola ako škola. Je trochu stará, na dachu je mach, kde sú diery, tam
         sú záplaty, lenže nie z nových šindľov, ale zo snopkov. Budú iste i mäkké miesta, ktoré
         namoknú, v dažďoch prepúšťajúc vodu ako riečicou.
   </p>
   <p>
    „Čo jej je?“ zasmiala sa, pozrúc na ňu bez veľkého záujmu. „Tej už nič netreba, len ju
         zrútiť a postaviť novú.“
   </p>
   <p>
    Veď to! Bohumil Valizlosť práve o tom dumal často, o škole. I on mienil, že niet inej
         pomoci, ako zrútiť, čo je dnes, a vystavať všetko od základu. Ale kde nájsť prostriedkov?
   </p>
   <p>
    ,Na škole je budúcnosť národa,‘ hovoria skúsení, predvídaví. Aká čaká budúcnosť národ,
         ktorý má takú školu? Bohumil Valizlosť sa striasol od mrcha dúm, zarmútil sa nad školou i
         nad tým, ktorý si založil také základy.
   </p>
   <p>
    Išlo sa hore vŕškom na podstenu. Na chodníku, ktorým šli, sú tľapkavé skalky, aby bolo
         na čo stúpiť v dažďoch, keď je veľké blato. Dnes je sucho, pekne: chodník je tvrdý, dobre
         vychodený.
   </p>
   <p>
    „Okolo Žanky sa maj pekne, Mária,“ naúča ju Bohumil Valizlosť. „Bársaká pletka jej sadne
         na nos.“
   </p>
   <p>
    „Ako ju volať? Žanka, panna Žanka, či tetka?“ spytuje sa ho v pochybách.
   </p>
   <p>
    „Sprvoti nijako, potom uvidíš sama,“ radil jej, lebo nevedel sám, čo by zodpovedalo
         Žanke najlepšie. Málo ju vídal dosiaľ, iba čo tu i tu počul dačo o nej. „Ona má najradšej,
         keď ju ľudia zovú urodzená milosť.“
   </p>
   <p>
    Zachichotala sa. „I ja jej tak poviem.“
   </p>
   <p>
    „Pozor, Mária! Mohla by si myslieť, že sa jej posmievaš.“
   </p>
   <p>
    Bohumil Valizlosť odchýlil ťažké dvere, ktoré mali v prostriedku veľkú čiernu gombu na
         krátkej, hrubej násadke sťa hríbik o tučnom klobúčiku na svojom koreni. Okolo gomby sa
         šírili štvorce od menšieho v prostriedku do veľkého na kraji, sťaby vychodili od gomby, sťa
         kruhy sa šíria na stojacej vode od kameňa, ktorý padne do nej. Dvere zavrčali tichučko, ale
         čím ich väčšmi odchyľoval, škripot bol tým mocnejší. S ním sa ozvalo hlboké vrčanie Dunaja
         spod schodov, ktoré vedú na pôjd. Uchýlil sa v odpoludňajšej horúčave do tichého kúta na
         trávnu plachtu, pohodenú zarána ešte, keď Mara prišla s batohom. Mária vošla opatrne do
         temnistého pitvora, idúc za mužom, lebo sa náramne bojí psa, keď vrčí, a myši, keď behá po
         izbe. Potom ju prešiel veľký strach, keď sa rozhľadela lepšie, vidiac, že Dunaj vrčí, ale
         sa nehýbe. Leží trochu na boku, všetky štyri laby dovedna a na nich čierny ňucháč s
         kvapkami znoja. Hlavu sa mu ťaží podvihnúť, iba čo očima číha zboku, kto sa to vkráda do
         domu v tichú hodinu, keď iba muchy nechcú odpočinúť. Keď videl, že hostia sú v beláskach,
         nie v bielych nohaviciach a krpcoch, utíšil sa a odfúkol si spokojne. I oči zatvoril. Na
         sedliaka by bol skočil, idúc mu ňucháčom na nohy, kde sú háčky na nohaviciach.
   </p>
   <p>
    Keď bolo tak ticho, že sa nič nehýbalo, Bohumil Valizlosť nemohol sa prevládať, aby
         nenazrel do zadnej miestnosti. To je učebná sieň badišovskej školy. Do nej nakukne
         zakaždým, keď môže, nie aby videl, aká je, ale skôr, aby nezabudol, aká nemá byť.
   </p>
   <p>
    Dlhé stoly o nohách na kríž idú popri troch stenách, popri nich lavice z jednej i druhej
         strany. V prostriedku ostane hodný kus prázdneho miesta. Za dverami je veľká pec s
         okrúhlinou navrchu, vysklepenou ani dienko na klobúku. Okolo nej ide i venček sťa okolo
         klobúka, aby mali kde rozmŕzať plánky, ktoré matere dávajú obyčajne zamrznuté chlapcom do
         kapsy. Za pecou je hodný kus miesta, kde by mal kde vylihovať pecúch. Ale na tomto teplom
         mieste nevylihuje nik, lebo na ňom pochodí v zime držať triesky, čo deti donášajú dažde
         ráno na kúrenie. Zíde sa ten teplý kút veľmi, lebo doma nadelia deťom obyčajne surových
         triesok, že z nich škvrčí miazga. Rodičia si myslia, že so suchým zhorí surové, lebo sa
         spúšťajú na to, že z iných domov pošlú suché. Teraz je za pecou prázdno. Ale keď sa vymočia
         rané konope, dajú ich sem, mysliac, že za pecou je i v lete najteplejšie.
   </p>
   <p>
    Žiakov teraz nieto, popod stoly sa túlajú len kurčatá: staršie hniezdo na jednej strane,
         mladšie na protivnej. Staršie už nasadili i chvostíky, vedia vyskočiť na lavicu a z lavice
         na stôl, kde sa v zime pestuje veda, neostanúc po nej veľa šľaku, ale za kurčatami ich
         ostáva dosť hodne, kde sa len obrátia. Malé sa kutia popod stôl, kvočka nad nimi kvoče
         veľmi hlasno, zaškrečí jedovato a rozšíri krídla, ak sa priblíži kvočka starších. Táto je
         nie už rozpajedená. Jej materstvo je staršie, malo sa kedy obdrať a zovšednieť. Ani
         kvokanie už nie je také časté a dôrazné ako pri novopečenej materi. Na stole stojí kohút
         ani víťaz, obzerá sa dookola, či nepríde jastrab. Keď farár otvoril dvere, kohút sa ozval
         mnoho ráz, čo tu hľadá. „Čo sa starieš do školy?“ kričal naň vo svojej reči. „Nevieš, že sú
         vakácie?“
   </p>
   <p>
    Ale Bohumil Valizlosť nedá nič na hnevy kohúta. Pozerá na kurčatá i na kohúta, ako sa mu
         spúšťajú mäkké, skvelé kosy popri chvoste na bedrá, na pec i na miesto, kde prídu konope,
         na obnovenú, akúsi slávnostnú katedru na vyvýšenom mieste hneď pri peci. Za katedrou na
         stene visí o remennej slučke feruľa,
    <sup>
     [
     <a class="footnote" href="#ftn.id2581175" name="id2581175">
      27
     </a>
     ]
    </sup>
    s jedným lopárikom, čosi širším od dlane, s druhým ako toliarik, dierkou, aby
         bolo cez čo prevliecť remenček. Pri feruli visí druhý odznak školského poriadku, signum,
    <sup>
     [
     <a class="footnote" href="#ftn.id2581192" name="id2581192">
      28
     </a>
     ]
    </sup>
    bez ktorého nesmie nikto vyjsť na dvor, keď sa vyučuje. V kúte za katedrou sú
         už dôležité prostriedky školskej prísnosti, virgy,
    <sup>
     [
     <a class="footnote" href="#ftn.id2581208" name="id2581208">
      29
     </a>
     ]
    </sup>
    dobré lieskové prúty. Svojho času boli nové a hybké, ale v letnej horúčave
         uschli. Keď sa otvorí škola o Všechsvätých, bude treba narezať iných. Rastie ich dosť
         súcich v plote za školou.
   </p>
   <p>
    Z druhej strany dverí je dosť dlhá lavica, ale o nízkych nohách, z hrubej širokej dosky.
         Je dosť dobre vyhladená. Bolo by na nej dosť dobre ležať, ale je zle, že na koho zrevú:
         ,Líhaj, canis tua mater!‘
    <sup>
     [
     <a class="footnote" href="#ftn.id2581237" name="id2581237">
      30
     </a>
     ]
    </sup>
    musí ľahnúť na ňu dolu bruchom. S obrátenou tvárou nabok pozerá od spodku, ako
         stojí nad ním kazár s virgasom a číta mu rozvažite, koľko švihlo palíc.
   </p>
   <p>
    Bohumil Valizlosť prezeral si dielňu, v ktorej sa vyrába literné umenie. Mária pozerala
         tiež spoza jeho pleca. Bola by myslela, keby bolo kedy myslieť, že učiť znamená mučiť.
         Nebola v nej tá myšlienka cele povedomá, len ju prechodil od základu niečo krajšieho,
         vznešenejšieho od tejto mučiarne. Bohumil Valizlosť hýbal plecami a ramenami. Bol by chcel
         skúsiť, či bude v nich sily zrútiť všetko toto a stavať znovu od základu, niečo krajšieho,
         vznešenejšieho od tejto mučiarne, alebo ak nie vystavať znovu, aspoň vyhádzať stoly a
         poslať ich do krčmy, nízku lavicu, virgy, feruľu a signum, konope a kurčatá a potom i
         knihy, obdraté zošity, v ktorých sa liahne literné umenie.
   </p>
   <p>
    Nebolo nikde nikoho. Bohumil Valizlosť zaklopal na dvere prednej. Ozvalo sa ,Voľno‘,
         Dunaj zavrčal trochu spod schodov, z kuchynských dverí vytrčila strapatú hlavu Mara. Keď
         zazrela pánov z fary, o ktorých nepočula moc dobrého, chytro sa utiahla do kuchyne.
   </p>
   <p>
    V prednej našli pannu Žanku na krátkej stoličke, s operadlom od boku i od chrbta, ktorá
         slúžila predtým ako katedra, kým ju nevysúdili zo školskej izby, lebo ju chlapci vykývali z
         podstavca, že by bola mohla ľahko podkľaknúť pod pánom rechtorom. Keď škola dostala novú,
         mocnejšiu, starú prepustili panne Žanke na oheň. Ale ona je tichá stvora, kde sadne, sedí,
         tak si ju nechala v prednej miesto kresla, iba čo k nohám vbila triesočku, aby sa nekývali.
         Sedí sa jej v nej dobre na vysedenom plstenom vankúšiku. Keď sa rozloží v nej ako svedčí v
         nakrochmálených letniciach so stolčekom pod nohami, je povážiteľná zjavom a držaním ani
         Mária Terézia na tróne. Zložila chytro okuliare, schytiac čiernu šnúrku, ktorá ich drží
         okolo hlavy, napravila si čiernu šatôčku, spod ktorej sa tisne okolo čela pochlpený pásik
         šedivých vlasov. Šedivé kučerky vykukujú i v tyle, kde je zviazaná končekmi do mašličky. Na
         hornej pere sa brnejú fúziky, ktoré pri kútikoch ošediveli dosť hodne. Zišli pozdejšie od
         vlasov, preto sa nedajú zaujať od šedín, ako ani obočia nad okrúhlymi tmavými očima.
         Odsotila trochu stolček a urobila dva krôčiky proti hosťom.
   </p>
   <p>
    „Moja manželka, Mária,“ predstavuje jej svoju ženu Bohumil Valizlosť.
   </p>
   <p>
    Žanku nepredstavil žene, nevediac, ako vieme, ako ju označiť bližšie.
   </p>
   <p>
    „Veľmi sa teším a radujem,“ odpovedá Žanka a na potvrdenie ju bozkala na jednom i druhom
         boku pri kútiku. Nevesta sa veľmi zapálila, kostrnky pod nosom Žanky ju pošteklili po
         tvári. Bohumil Valizlosť sa holí i všetci Hoľášovci, takže sa jej v badišovskej škole prvý
         raz dotkli fúzy, i zahanbila sa, bárs fúzy boli poctivej a šľachetnej panny Žanky. „Čože
         nevstaneš, Samko, keď máme, ľaľa, hostí!“ vykríkla, pozrúc k stolu, na ktorom bola chlpatá
         baranica.
   </p>
   <p>
    Zrepetil sa dosť zručne zo širokej lavice s operadlom nevysoký chlap v rokoch. Sadol,
         spustiac nohy na zem, oboma rukami sa oprel na lavicu, na ktorej bol postlatý hrubý koberec
         z kozích kostrubín, pretkaný zrebnými niťami. Chlap by zazíval vďačne, ale radšej prehltol
         ziv z móresu; čierne oči, ako sestrine, ale trochu mútne a podbehnuté krvou, uprel na
         hostí; podlhovastá tvár obrátila sa k nim, akoby sa spytovala: ,Čo tu chcete?‘ ako sa prvej
         spytoval kohút v školskej izbe. Tvár bola ohorená, koža na nej bola ako zo starej zájdenej
         medi. Pod nosom sa beleli tuho hrubé podstrihnuté fúzy; menej sa belela bočná brada, pri
         uchu úzka, ale na lícach široká, vykrojená skoro na podobu tešličky. V nej ako i vo
         vlasoch, medzi bielymi vláknami ako srieň našlo sa ešte čosi i čiernych vláken. Na tvári
         sedela veľká prísnosť, pre ťažké oči a či pre nos, ktorý visel trochu zahnutý nadol.
   </p>
   <p>
    „Veniam rogo,“
    <sup>
     [
     <a class="footnote" href="#ftn.id2581400" name="id2581400">
      31
     </a>
     ]
    </sup>
    začal, ale vidiac mladú ženu v ľahkom sivkastom čepci, premenil na každodennú
         profánnu reč. „Nech odpustia, že ja takto. Ale som sa musel vyvaliť trochu popoludní.“
   </p>
   <p>
    Pozrel na nevestu; jej okrúhle líca, červené ani sladké jabĺčka, sa mu páčili. Mária
         nebola veľká, ale bola pekná v tvári, tmavosivé oči žiarili vnútorným šťastím, že izba o
         nie veľmi bielych stenách začala byť od nich veselšia. Jeho oči akoby chceli zahrať iskrami
         na to divadlo, ale ich zašla mútna ospalosť. Nemohol sa už udržať, musel zazívať, keď mu
         zišlo na um, ako sa mu chutne chrapkalo v odpoludňajšej posvätnej tichosti tohto domu.
   </p>
   <p>
    „Nech odpustia oni, pán rechtor,“ vyhovára sa Bohumil Valizlosť, že ho prišli búriť v
         takú posvätnú chvíľu, ale mu predstavil svoju ženu, aby sám uznal, že sa nestalo pre
         kadejakú pletku.
   </p>
   <p>
    Vtedy sa i on predstavil: Samuel Primitivus Robko, a jej muž doložil slušne: z Robkova.
         Mária bola veľmi vážna, ale keď počula divné mená, ledva sa mohla zdržať smiechu. Na
         šťastie domáci pán zašiel na iný predmet, ktorý ju zaujal veľmi a rozohnal smiechoty.
   </p>
   <p>
    „Po obede sa zberalo ako na búrku,“ začal jej vysvetľovať veľmi dôkladne. „Zaľahla spara
         ani olovo, muchy tiež dojedali, ale potom akosi prešlo poza Hundráč a obišlo Badišov. Mňa
         zvalilo, že som musel stisnúť oči aspoň na veršík. A pani farárka si nesadkajú u nás?“
         riekol stenčeným hlasom.
   </p>
   <p>
    Postavil sa na nohy a vyšiel spoza stola, že ho mohli vidieť od hlavy do päty, ako stál
         pred nimi v bielom barchánovom kamizole, ale nie s rojtou okolo pása, ako u žien. Slučky z
         bielych galúnov sa mu pýšili na prsiach a na bruchu; tam kamizol nestačil pokryť všetko,
         takže medzi krajmi bolo vidno košeľu z mocného konopného plátna. Od goliera nadol, kde by
         mala byť mašľa, zíva na košeli dosť široký rázporček, galún, ktorým sa golier viaže,
         prechodí ponad ten prázdny priestor sňať sa s galúnom druhej strany. Z rázporka tam nižšie
         trčia šedivé kučeravé chĺpky, skoro ako na hlave, ktorými, ako vidno, zarástli prsia. Na
         nohách stál mocne, skoro ako za mladi. Sivkasté nohavice, ktoré by pristali mlynárovi, idú
         ako patrí úzkym za sáry, lenže nie čižiem, ale iba akýchsi tiež sivkastých kapcov. Zo
         sivého súkna ich v celom kraji nešijú, ale, dosť veľké, dodávali i s nohavicami o hrubých
         kuklách jeho postave dosť hodnej sily a vážnosti. Možno i preto nosí kapce, hoci je, ako
         spomenul, horúčava a hoc sa v nich i blchy držia priveľmi.
   </p>
   <p>
    Postáli tak zoči-voči, rechtor a jeho hostia; ale nie dlho, lebo farár musel ísť za stôl
         na lavicu s hrubým kobercom, lebo tam bolo najpoprednejšie miesto; jeho žena musela si ísť
         sadnúť k nemu, práve keď vyratovala v mysli, koľko by vyšlo dní, keby bolo dať do poriadku
         štetkou a vechťom prednú i učebnú izbu tak, ako by si to ona predstavovala. Bolo jej
         všakovak, keď sadla na rozhorúčený koberec. Divila sa, ako obležal na ňom v najhoršej spare
         pán rechtor, i to v úzkych nohaviciach a kapcoch. Ale nemala sa kedy diviť. Na horúcom
         koberci začalo ju dosť chytro omínať. Do školy donesú deti tu i tu predsa i blchu, potom i
         Dunaj ich zbiera všade po troche a iste i polihuje na koberci, keď práve nieto na ňom
         nikoho iného. Nemohla sedieť cele spokojne, ako by sa patrilo na poprednom mieste. Bola by
         skákala, ale nie od radosti, keď videla, že Bohumil Valizlosť začal s domácim pánom taký
         rozhovor, ktorý by sa bol mohol i pretiahnuť naďalej. Bola by išla k panne Žanke pozerať,
         ako šije, aby sa mohla oslobodiť od koberca, ale vidí, že šitie je nie ženské na jej
         kolenách. Obšíva bratov kamizol na krajoch, kde sa vyrusal, prv ako pôjde do zvárky.
   </p>
   <p>
    Samuel Primitivus Robko nemal veľmi rád mladého farára, lebo od tých čias, čo je v
         Badišove, rechtorovi sa robí všaková krivda. Predtým bol on prvá osoba v dedine, štedrosť a
         priazeň ľudí požíval sám. Od tých čias, čo je farár, všetko sa delí medzi nimi, i to nie
         napoly, keď sa jemu ujde z dôchodku len polovica a z darov hádam iba tretina, a najviac ani
         toľko. Žalovať sa žaluje sedliakom, ale tí neuznajú, lebo sú nevďační: zabúdajú chytro, čo
         sa natrápil s nimi, kým vbil do nich tie odrobinky literného umenia, čo sa na nich
         prilepili v škole.
   </p>
   <p>
    V Ozubinách by mu boli skôr porozumeli na fare i u pánov, lebo odtrhnutie Badišova v
         Ozubinách dosiaľ ťažko niesli, musejúc doplácať z roka na rok, čo s Badišovom odpadlo, ale
         sa okúňal žalovať, keďže pri odtrhovaní obce od Ozubín držal sa dosť obojetne, ba neraz
         podkladal i polienka na oheň priekov a hádok. Mal v sebe nádeje, že obec uzná jeho zásluhy,
         a keď bude hľadať farára, jeho osobu neobíde. To boli len tajné nádeje, či na fare a po
         panských domoch sa nedovtípili dačomu.
   </p>
   <p>
    Tie všetky nádeje sklamali. Badišovanov zašlo čosi, čo neočakával. Keď vystavali kostol,
         posošili sa a vyvolili si i farára, hoc by boli mohli povolať jeho, keďže mal tiež školy a kandidatikum
    <sup>
     [
     <a class="footnote" href="#ftn.id2581573" name="id2581573">
      32
     </a>
     ]
    </sup>
    by len bol prešiel dákosi po dobrej známosti a poukážuc na doterajšie zásluhy.
         Tak prišiel Bohumil Valizlosť do Badišova, pol treťa roka býval v komore u Strakov, kým mu
         nevystavali faru. Rechtor ťažko niesol, vidiac tú peknú budovu ani dáku kúriu a badajúc, že
         všetka priazeň a štedrota ľudí smeruje do nej. Oňho sa už nikto neozrel, akoby ho ani
         nebolo v dedine, hoc bol osoba znamenitá, zaslúžená, k tomu zeman ako ktorýkoľvek iný. Keď
         mala byť premena z vidieka, o jeho votum
    <sup>
     [
     <a class="footnote" href="#ftn.id2581596" name="id2581596">
      33
     </a>
     ]
    </sup>
    tak chodili vidiecki páni, ako o priazeň hoci jeho osvietenej milosti pána
         Mikuláša Uzdica, hlavného išpána.
   </p>
   <p>
    Ale by bol i na to privykol hádam, hocpriam vlastná škoda ťažko sa znáša, keby bol za
         farára prišiel aspoň dobrý kamarát, súci do sveta, ktorý sa rád zabaví a nevyleje; alebo
         keď nie kamarát, keby bol aspoň ako ozubinský, jeho velebnosť pán Daniel Kuchynka, senior,
         ktorý sa drží povinností úradu, nestrcia nos do vecí, ktoré s ním nesúvisia, sedí doma,
         číta a hoďas spisuje ,Domácí zrcadlo, do něhož se pravý, upřimný křesťan pílně nahlédati a
         nedostatečnosti své dle něho každodenně spravovati má‘
    <sup>
     [
     <a class="footnote" href="#ftn.id2581625" name="id2581625">
      34
     </a>
     ]
    </sup>
    a pred večerom ide s dlhou fajkou na hrady pozrieť, či sa nerozmohli v kapuste
         húsenice. Miesto toho prišiel do Badišova neskúsený novotár, ktorý zadiera do všetkého, čo
         nemôže nabiť na svoje kopyto.
   </p>
   <p>
    Tak teraz hneď zadrapil doň, len čo sadol na lavicu s hrubým kobercom. Ako starší, chcel
         ho napomenúť, že sa zodral v úrade, začína cítiť roky, strávené v ťažkej práci, že mu padne
         ťažko pracovať ako za mladi. Tu mu farár hneď odpovedal:
   </p>
   <p>
    „Načo sa toľme trhajú v škole? Videl som pred exámenom, že sedeli v škole od rána do
         mraku. To nemôže byť na osoh ani im, ani deťom. I v práci, najmä takejto, bolo by
         zachovávať mieru.“
   </p>
   <p>
    „Čo je i nezdravé, musím predsa pripraviť deti na exámen,“ vysvetľuje mu rechtor trpko,
         že takú vec na lopate musí vysvetľovať neskúsenému. „Rodičia na exámen čakajú, čaká i
         dekan, i oni, pán farár, aby sa deti preukázali. Exámen mi nik neodpustí. Každý čaká divy.“
   </p>
   <p>
    „Ja veru nie,“ očíšťa sa farár, pozrúc na rechtora s účasťou. „Pán dekan by im tiež
         odpustil vďačne donáta
    <sup>
     [
     <a class="footnote" href="#ftn.id2581688" name="id2581688">
      35
     </a>
     ]
    </sup>
    a vokabuly
    <sup>
     [
     <a class="footnote" href="#ftn.id2581707" name="id2581707">
      36
     </a>
     ]
    </sup>
    latinské a maďarské.“
   </p>
   <p>
    Mútne oči pána Robka sa očistili, tvár bez účasti ožila, i hlava sa podvihla hrdo. Ako
         vyšlo šidlo z nenásytného farárskeho vreca! Závidí mu úspechy, ktorými sa honosil od
         počiatku až dodnes na výročných skúškach, keď prichádzali i z druhých dedín počúvať ľudia,
         ako deti vedia donáta a vokabuly. Keď chodievali zemianski chlapci zo Smoliec a tu i tu i z
         Ozubín, bárs i tam je chýrna škola, k nemu pre donáta a vokabuly.
   </p>
   <p>
    „Rodičia o tých veciach zmýšľajú inakšie, pán farár,“ odpovedal mu dosť ostro. „Nič si
         nežiadajú toľme, ako to, aby im deti rozumeli, čo hovoria páni medzi sebou.“
   </p>
   <p>
    Ale neskúsený sa usmial s poľutovaním.
   </p>
   <p>
    „A vari ich rozumejú z tých vokabulov?“ spýtal sa ho. „Oni, skúsený, majú o tej veci iný
         názor ako nevedomí rodičia: vedia veľmi dobre, že reči sa deti nenaučia z vokabulov. Potom
         latinská reč beztoho vypadla z úžitku, vytisla ju maďarská. Ja by im bol odpustil i
         ,Vlastenský zemepis ve verších‘.
    <sup>
     [
     <a class="footnote" href="#ftn.id2581757" name="id2581757">
      37
     </a>
     ]
    </sup>
    Z veršov sa deti nenaučia, kde je Čadca alebo Kremnica.“
   </p>
   <p>
    „Vlastivedu predsa patrí učiť!“
   </p>
   <p>
    „Patrilo by, ale bez veršíkov.“
   </p>
   <p>
    Tu mu už začalo byť horúce. I driemoty mu prešli. Veci mu znevažuje to, na čom vlastne
         stojí škola a všetko umenie, ktorým sa preslávila.
   </p>
   <p>
    „Musia vedieť, pán farár, vo veršoch si deti zachovajú, čo sa naučili. Nepočuli nikdy
         starých ľudí opakovať, čo pochytili v škole?“
   </p>
   <p>
    Farár mu prisvedčil bez rozmýšľania.
   </p>
   <p>
    „Opakujú najskôr vtedy, keď si vypijú.“
   </p>
   <p>
    To tiež doložil bez rozmýšľania, zabudnúc, že má pred sebou človeka, ktorý má verše vo
         veľkej úcte a tiež si vypije, keď na to príde, lebo je dobrý a nevynáša sa nad ľudí a ich
         krehkosti.
   </p>
   <p>
    Rechtor sa veľmi urazil; vycítil, že naráža naň a znevažuje mu i prácu i osobu.
   </p>
   <p>
    „Tak by sme mohli i zatvoriť školy, keď v nich učíme samé zbytočné veci. Načo nakladať
         na ne?“
   </p>
   <p>
    Zaujal ho hlboký bôľ, že práca nemá uznania, hoc v nej strávil najkrajšie roky života a
         prišiel po troche i o zdravie. Bol by dodal, že keby nebolo treba nakladať na školy, viac
         by sa ušlo pánom farárom, najmä podajedným, ktorým zavadzia škola a rechtor, ale nechcel sa
         tu dohadovať s pyšným. Veď sa azda nadarí príhoda naučiť ho úcte k posvätným veciam.
   </p>
   <p>
    „Nechcel by ja zatvoriť školy,“ podskočil neskúsený, tiež už červený trochu, lebo tento
         rozhovor ho rozohrial dosť dobre. „Skôr by ich nedbal otvoriť dokorán všetkým, bohatým i
         chudobným, dievčatám ako chlapcom.“ Tu rechtor odul pery, že by chcel miešať všetko
         dovedna, najmä dievčatá a chlapcov. Čo má dievča na dedine zo školy? On sa vždy vzpieral
         prijať ich do svojej. Na dievča sa nedá upotrebiť ani trest ako na chlapca. A vôbec, dievča
         nech je doma pri materi, nemá čo hľadať medzi rozpustenými chlapci. „Ale by učil len veci
         potrebné pre život. Nie kvôli exámenu, všetko kvôli životu.“
   </p>
   <p>
    Rechtor len prikyvoval, lebo ,nič kvôli exámenu, všetko kvôli životu‘ sú prázdne slová.
         Kurča sa vystatuje, že je múdrejšie od kvočky.
   </p>
   <p>
    „Ktoré by to boli?“ spýtal sa ho.
   </p>
   <p>
    „Učil by ich náboženstvo a potom by ich naučil čítať, písať a rátať.“
   </p>
   <p>
    „A či nevedia?“ urazil sa rechtor. „Mohol by sa spýtať, ktoré dieťa vychodilo školu u
         mňa, aby nevedelo čítať. Písať sa učia chlapci. Dievčatám netreba vedieť písať. Rátať vie
         každý.“
   </p>
   <p>
    Neskúsený mu uznal; videl, že čítajú i píšu: ale mu nadhodil, že v čítaní a čítaní je
         rozdiel. Začal mu vysvetľovať, že je nie dosť literu klásť k litere.
   </p>
   <p>
    „Ja by si žiadal, aby žiak, keď skončí školu, vedel prečítať všetko, čo mu príde do ruky
         v končitom písme i okrúhlom, a aby vedel, čo číta. Z takého žiaka, myslím, bolo by niečo.“
   </p>
   <p>
    Tu farár zadrel už do živého. Pánu Robkovi sa vyjasnili oči, i krídla na nose sa
         striasli. Bol pobadal i pri ostatnej skúške, ako farár podchytával deti a dochodil. Ďorď
         Dechtiar, dekan, sedel v lavici a počúval dôstojne. Keď sa mu zapáčila výpoveď alebo
         rečňovanka, prisvedčil. ,Dobre, vidím, že vieš.‘ Ale farár si zavolal chlapcov jedného za
         druhým k sebe, dal si čítať, že preskakoval slová a riadky. Nuž deti sa neučili predsa
         preskakovať, ale čítať, ako donáša poriadok, lebo mnohé vedelo naspamäť, čo číta. Pamätá
         sa: dal im čítať i v svetských knihách, ba tuším i novinách; ak nevedeli prečítať, skúšal
         ich, aká je litera tá alebo tá. On predsa nemôže učiť čítať z kadejakých kníh a novín, keď
         má predpísané knihy. Väčšie učia začiatočníkov najprv a — be — ab, be — a — ba, a keď ich
         naučili šlabikovať, k jari začnú skladať slová. V druhom roku čítanie už ide ľahšie, deti
         vedia naspamäť slová, celé riadky; čítajú veľmi ľahko kdekoľvek v knihe, lebo ju vedia
         naspamäť, len im povedať prvé slovo.
   </p>
   <p>
    „Nebolo by to žiadať primoc?“ rozhorčil sa rechtor. „Detí je toľko v škole, že sa učiteľ
         nemôže zaoberať s každým osebe. Rozumieť, čo číta v akejkoľvek knihe? To nevedia deti v gramatike,
    <sup>
     [
     <a class="footnote" href="#ftn.id2581967" name="id2581967">
      38
     </a>
     ]
    </sup>
    nie to v dedinskej škole.“
   </p>
   <p>
    „Dedinská škola by mala smerovať k tomu, lebo učí pre život.“
   </p>
   <p>
    Tu sa už ohradil pán Robko. Knihy cirkevné a školské sú v takej reči, v akej sa nehovorí
         v dedine. Biblickú reč môže sa naučiť dieťa len časom, ak mnoho číta, i to nebude vedieť
         nikdy, čo znamená ,medle‘ alebo ,anóbrž‘ a ,jelikož‘.
    <sup>
     [
     <a class="footnote" href="#ftn.id2582000" name="id2582000">
      39
     </a>
     ]
    </sup>
    Také veci sa môže naučiť v rétorike alebo až vo filozofii.
    <sup>
     [
     <a class="footnote" href="#ftn.id2582015" name="id2582015">
      40
     </a>
     ]
    </sup>
   </p>
   <p>
    „Oni zabúdajú, že my učíme v škole i reč, lebo dostávame deti len s rečou kuchynskou do
         školy: kým dieťa nevie dobre reč, nemôžeme žiadať od neho vec.“
   </p>
   <p>
    Neskúsený sa zamyslel. Začal sa vmýšľať do stavu učiteľa, ktorý učí neumelé dieťa v
         neznámej reči, a uznával, že má dvojakú prácu. Bolo mu ťažko, že práve deti nášho ľudu majú
         nešťastie, že sa od útlej mladosti musia moriť len rečami a nemajú sa kedy len pre toľké
         reči prepracovať k samej veci ako deti iných šťastných národov. Preto i vychodia zo školy
         bez veľkého úžitku, s vokabulami a detinskými veršíkmi z vlastivedy alebo prírodopisu. Čo
         je takému žiakovi zo školy, keď nemôže čítať knihu o hospodárstve alebo remesle?
   </p>
   <p>
    „O tejto veci by sa dalo ešte mnoho hovoriť,“ riekol pán Robko, vidiac ho v dumách.
         Tušil, že ho nahnal do takého kúta, z ktorého sa ľahko nevymotá. „I iní by vedeli povedať
         čo-to, aby nepadala všetka vina na školu.“
   </p>
   <p>
    Zamĺkol i on, lebo ťažko hovoriť, keď nepočúvajú rozvažití, ale len sprosté osoby. Medzi
         také zarátal hneď farárku a sestru Žanku, nemajúc na zreteli, že mu plátala kamizol, kým si
         on odfukoval na hrubom koberci.
   </p>
   <p>
    „Máme i my chyby, pán farár, uznávam.“ Vyslovil pokorné slová, ale nie ako začiatok
         múdrosti. Na nich sa chcel zvrtnúť, ako sa zvrtávajú vráta na stĺpiku, kde sa opierajú
         pánty. „Ale robíme, čo môžeme: to je naša mienka. Veď ani nám netečie, ale iba kvapká.
         Vidia, pán farár, keď je zosyp, richtár štrichuje,
    <sup>
     [
     <a class="footnote" href="#ftn.id2582101" name="id2582101">
      41
     </a>
     ]
    </sup>
    kurátor štrichuje, len aby nebolo ani zrnka viac od toho, čo je vo vokátore.
    <sup>
     [
     <a class="footnote" href="#ftn.id2582114" name="id2582114">
      42
     </a>
     ]
    </sup>
    Vedia bedliť, vedia, aby miera nebola natlačená a natrasená: ale sa zabudnú
         prizrieť, akú robí sedliak, oplan, faloš. Zosýpa samé zadčeky, nie veru predné zrno, a i
         medzi nimi samý šmäták a kúkoľ. Ešte šťastie, že sa kúkoľ černie a dá sa poznať zďaleka:
         keby to nie, sedliak, loptoš, by ho zosypal miesto šošovice alebo hrachu. Nuž tým nalievať
         rozum lievikom do hlavy? Majú ho i tak viac ako treba,“ vybúšilo z pána Robka opovrženie a
         horkosť na sedliaka, ako sa ho naukladalo od počiatku sveta proti poddanému ľudu, ktorý sa
         odsluhoval pánovi tiež, kde mohol, tou istou mincou. „Sedliakovi je dosť vedieť, kde sú
         dvere.“
   </p>
   <p>
    Bohumil Valizlosť nachýlil hlavu a pozeral pred seba na stôl. Jeho žena sa hniezdila
         nespokojne na hrubom koberci, čakajúc, kedy sa zoberie muž. Bola by išla k panne Žanke,
         povedať jej, že na kapustu prišli húsenice a na šalát akési malé slimáčiky, ale sa okúňala,
         lebo panna Žanka práve obšívala kamizol, kde sa najväčšmi zafúľal, najskôr od potu okolo
         hrdla. Vylákať ju do záhrady si netrúfala, lebo vidí, že má na bosých nohách len vychodené
         papuče, v ktorých sa jej bude tažiť chodiť po skalkách. Bezradne pozrela na muža, čo myslí,
         či mu je nie dosť návštevy: tu zbadala na ňom zasa niečo trápneho, ako prvej, keď šli do
         školy. Tvár mu bola smutná, zronená, z očí mu hľadel bôľ, sťaby žialil nad dakým. Aký je to
         skrytý bôľ v ňom? Či ho ona zarmútila?
   </p>
   <p>
    „Je pravda, že ľud je hádam neuznanlivý k svojim vodcom,“ preriekol konečne Bohumil
         Valizlosť, „ale sa úfam, že to nepotrvá. I jeho srdce sa otvorí lepším citom, keď sa
         presvedčí, že pracujeme verne na jeho blahu. Neostáva nám nateraz, ako usilovať sa
         dvojnásobne, aby sme dosiahli tej uznanlivosti čím skôr.“
   </p>
   <p>
    Pánu Robkovi sa vyjasnili oči, z nich sa sypali iskry. Tvár mu očervenala tuho, i žily
         naskočili na čele. Bol by vyskočil a buchol na stôl. Či si má dať ešte ukazovať straku na
         kole, keď je už vec jasná ako na dlani? Prvej nebolo dobre, ale odkedy je farár v dedine,
         je už vonkoncom zle. Prvej črplo i do školy lecikedy. Odkedy je tu farár, ani nefrkne. Ale
         na faru tečie cícerkom, neraz sa i leje. Hoc nezavoňal na faru, vie na oštiepček, na chlp
         sena, čo naznášali sedliaci, aby im farár kázal pekne na pohrebe. Vie, že kurátor Drozdík
         doviezol okov modranského do farskej pivnice, hoc ho pokryl senom. Bača Hamuľa dovliekol
         hrudu syra, hoc ho z fary vypšikali. Sýty neverí hladnému a hovorí mu o uznanlivosti, keď
         mu škvrčí v bruchu od hladu.
   </p>
   <p>
    „Škola je na spadnutí,“ začal sa ponosovať pán rechtor už nahlas. „Keď prší, treba
         podkladať na pôjde nádoby, koľko ich jesto v dome. Ešte bolo ešte, kým ich bolo kde klásť.
         Onedlho ich nebude kde položiť, keď ich bude treba viac, ako je na pôjde miesta.“
   </p>
   <p>
    Bohumil Valizlosť neopovážil sa pozrieť do tváre človeka, ktorý nehovoril o ďalekých
         alebo blízkych nádejach, ale o biedach, ktoré sú tu, búchajú na dvere netrpezlivo. Pritom
         vedel, že na stavbu novej školy nedá sa myslieť teraz, ani budúcej jari.
   </p>
   <p>
    „Taký je náš stánok vedy a umenia,“ posmieval sa rechtor rozhorčený. „Vyhodilo sa peňazí
         na veci, ktoré mohli ešte počkať, ale na školu nebolo nákladov. Počkáme, kým nám podkľakne,
         alebo padne na hlavu.“
   </p>
   <p>
    Bohumil Valizlosť sa začervenal. Tu mu strčili rovno pod nos, že nástojil na ľudí
         vystavať faru čím skôr, hádam, aby sa mohol oženiť. I jeho mladé štastie začalo mu horknúť,
         lebo prišiel k nemu zákrutkami, ktoré obchádzali narútený stánok umenia. Vydržal v komore u
         Strakov pol treťa roka, nebol by mohol vydržať dakoľko rôčkov? On by bol vydržal, ale
         Strakovci začínali mať pritesno a, najhlavnejšie, ľud nemal vôle priložiť ruky k škole.
         ,Zrúti sa na hŕbu‘, napomínal ich. Oni pohli plecom ľahostajne, akoby sa ich to nebolo
         týkalo.
   </p>
   <p>
    Bol sa chystal nadškrtnúť niečo o kurencoch, o konopách, lieskoviciach a dereši i o
         feruli a signume, ale si rozmyslel, že by nebolo na čase. Školská budova a učebná dvorana
         tak, ako je dnes, so snopkami, machom a dierami na dachu s učebnými pomôckami i učiteľom a
         jeho zmýšľaním je vlastne nič iného, ako zaokrúhlený súzvučný celok spolu s metódou výučby
         a výchovy a jej výdobytkami a výsledkami.
   </p>
   <p>
    Školu ti vystavia nový duch, ktorý oživí všetko staré, kostnatené a vymetie nepotrebné a
         záhubné. Tak akosi by bol povedal rechtorovi. Ale nepovedal nič. Bol v ňom popud, i
         svedomie kričalo, ale nemohol, nemohol. Neprišiel čas hovoriť otvorene a smele, lebo nebolo
         vnútornej sily. To boli len podlety, pokusy, hádam i prípravy k lepším časom, rozhodnejším
         krokom.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2581175" name="ftn.id2581175">
        27
       </a>
       ]
      </sup>
      <span class="emphasis">
       <em>
        feruľa
       </em>
      </span>
      (z lat.) — palica, prút na trestanie
     </p>
    </div>
    <div class="footnote">
     <p>
      <sup>
       [
       <a class="para" href="#id2581192" name="ftn.id2581192">
        28
       </a>
       ]
      </sup>
      <span class="emphasis">
       <em>
        signum
       </em>
      </span>
      (lat.) — potupné znamenie, ktoré museli žiaci nosiť za
               trest
     </p>
    </div>
    <div class="footnote">
     <p>
      <sup>
       [
       <a class="para" href="#id2581208" name="ftn.id2581208">
        29
       </a>
       ]
      </sup>
      <span class="emphasis">
       <em>
        virga, virgas
       </em>
      </span>
      (z lat.) — prút, bitka
     </p>
    </div>
    <div class="footnote">
     <p>
      <sup>
       [
       <a class="para" href="#id2581237" name="ftn.id2581237">
        30
       </a>
       ]
      </sup>
      <span class="emphasis">
       <em>
        canis tua mater
       </em>
      </span>
      (lat.) — suka tvoja mater, do tvojej psej
               matere (nadávka)
     </p>
    </div>
    <div class="footnote">
     <p>
      <sup>
       [
       <a class="para" href="#id2581400" name="ftn.id2581400">
        31
       </a>
       ]
      </sup>
      <span class="emphasis">
       <em>
        Veniam rogo
       </em>
      </span>
      (lat.) — Prosím o milosť (odpustenie).
     </p>
    </div>
    <div class="footnote">
     <p>
      <sup>
       [
       <a class="para" href="#id2581573" name="ftn.id2581573">
        32
       </a>
       ]
      </sup>
      <span class="emphasis">
       <em>
        kandidatikum
       </em>
      </span>
      (z lat.) — skúška, ktorú museli skladať
               evanjelickí teológovia pred vysviackou za kňazov
     </p>
    </div>
    <div class="footnote">
     <p>
      <sup>
       [
       <a class="para" href="#id2581596" name="ftn.id2581596">
        33
       </a>
       ]
      </sup>
      <span class="emphasis">
       <em>
        votum
       </em>
      </span>
      (lat.) — prejav dôvery
     </p>
    </div>
    <div class="footnote">
     <p>
      <sup>
       [
       <a class="para" href="#id2581625" name="ftn.id2581625">
        34
       </a>
       ]
      </sup>
      <span class="emphasis">
       <em>
        Domácí zrcadlo, do něhož sa pravý úpřimný křesťan pilně nahlédati a
                  nedostatečnosti své dle něho kažodenně spravovati má
       </em>
      </span>
      — pravdepodobne
               ide o vymyslené dielo i autora
     </p>
    </div>
    <div class="footnote">
     <p>
      <sup>
       [
       <a class="para" href="#id2581688" name="ftn.id2581688">
        35
       </a>
       ]
      </sup>
      <span class="emphasis">
       <em>
        donát
       </em>
      </span>
      — latinská gramatika, nazvaná podľa autora Aelia Donata
               (4. stor. po n. l.). Používala sa po celý stredovek, ba ešte aj v novoveku.
               Nedostatky starej gramatiky vyvolali aj na Slovensku vznik nových gramatík (M. Bell
               1717, J. Šulek 1833), ale v školách sa dlho učilo podľa Donata.
     </p>
    </div>
    <div class="footnote">
     <p>
      <sup>
       [
       <a class="para" href="#id2581707" name="ftn.id2581707">
        36
       </a>
       ]
      </sup>
      <span class="emphasis">
       <em>
        vokabuly
       </em>
      </span>
      (z lat.) — slovíčka
     </p>
    </div>
    <div class="footnote">
     <p>
      <sup>
       [
       <a class="para" href="#id2581757" name="ftn.id2581757">
        37
       </a>
       ]
      </sup>
      <span class="emphasis">
       <em>
        Vlastenský zemepis ve verších
       </em>
      </span>
      — pravdepodobne veršovaný
               zemepis nazvaný Uhorska Známost Wlasti (1804), ktorý vydal Juraj Palkovič (1769 —
               1850), profesor na katedre reči a literatúry pri lýceu v Bratislave (katedru
               preslávil až jeho zástupca Ľ. Štúr). Bol básnikom, ale predovšetkým vydavateľom,
               prekladateľom, jazykovedcom a novinárom, ako svedčí veľký slovník, časopis Tatranka,
               knihy pre cirkevnú potrebu, ale i zdravovedné a hospodárske knihy, šlabikáre,
               Šramkova gramatika, Steiglova Knížka o vyučování školním aneb Methodologii ap.
               Vystupoval ako Slovák a Slovan, no v medziach vládnej politiky.
     </p>
    </div>
    <div class="footnote">
     <p>
      <sup>
       [
       <a class="para" href="#id2581967" name="ftn.id2581967">
        38
       </a>
       ]
      </sup>
      <span class="emphasis">
       <em>
        v gramatike
       </em>
      </span>
      — gramatická škola v minulých storočiach
               označovali nižšie gymnáziá, kde sa učili základy čítania, písania a latinčina, najmä
               gramatika
     </p>
    </div>
    <div class="footnote">
     <p>
      <sup>
       [
       <a class="para" href="#id2582000" name="ftn.id2582000">
        39
       </a>
       ]
      </sup>
      <span class="emphasis">
       <em>
        ,medle‘… ,anóbrž‘… ,jelikož‘
       </em>
      </span>
      — tak, teda, ale, áno; pretože
               (slová z biblickej češtiny)
     </p>
    </div>
    <div class="footnote">
     <p>
      <sup>
       [
       <a class="para" href="#id2582015" name="ftn.id2582015">
        40
       </a>
       ]
      </sup>
      <span class="emphasis">
       <em>
        v rétorike… vo filozofii
       </em>
      </span>
      — podľa tzv. Thunovskej reformy sa
               na našom území rátalo s osemtriednym gymnáziom, ktoré by malo okrem štyroch
               gramatických tried a dvoch gymnaziálnych tried (volali ich aj humanitnými triedami
               alebo poesis a rhetorica) aj dve filozofické triedy
     </p>
    </div>
    <div class="footnote">
     <p>
      <sup>
       [
       <a class="para" href="#id2582101" name="ftn.id2582101">
        41
       </a>
       ]
      </sup>
      <span class="emphasis">
       <em>
        štrichovať
       </em>
      </span>
      (z nem.) — odpísať, vyčiarknuť
     </p>
    </div>
    <div class="footnote">
     <p>
      <sup>
       [
       <a class="para" href="#id2582114" name="ftn.id2582114">
        42
       </a>
       ]
      </sup>
      <span class="emphasis">
       <em>
        vokátor
       </em>
      </span>
      (z lat.) — dohovor evanjelických cirkevníkov z
               kňazom
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2582328">
       </a>
       5
      </h2>
     </div>
    </div>
   </div>
   <p>
   </p>
   <p>
   </p>
   <p>
    Samuel Primitivus Robko z Robkova, rechtor, sadol si zasa na lavicu s kobercom a sedel
         tam so zvesenou hlavou. Zišiel mu na um celý doterajší život, čo dosiahol od neho radostí a
         šťastia, a sedel tu chudobný ani žobrák predo dvermi chrámov. Zažil i radosti a šťastia
         drahne, hádam viac od iných, ale schybil, že nevyberal v košíku medzi nimi, ale bral od
         kraja, čo prišlo pod ruku, lebo mal v sebe hlad za radosťami a šťastím veľmi náhlivý.
         Pamätá sa, neraz i oči prižmúril a bral. Kládol ich do batôžka, že si ich odnesie, ale
         plachtička nebola z dobrej priadze, bola hádam i preležaná, že na nej bolo viac dier ako
         zdravých miest. Čo kládol dnuka, všetko potratil cestou. Dnes sedí tu za stolom chudobný
         ako žobrák, hladný a smädný, a nikde nič, odkiaľ brať a odnášať. Taká ho zašla bieda, že mu
         neostáva iné, ako závidieť iným, bohatým, ktorí vedeli lepšie vyberať a mali súcejšie
         plachtičky odnášať svoje bohatstvo.
   </p>
   <p>
    Mnoho ráz počul v tie časy od jeho velebnej milosti pána seniora Daniela Kuchynku v
         Ozubinách: „Pán rechtor, Badišovu netreba farára osobitne.“ On mu prisvedčil zakaždým, ale
         cum reservatione mentali,
    <sup>
     [
     <a class="footnote" href="#ftn.id2582372" name="id2582372">
      43
     </a>
     ]
    </sup>
    že ak bude farár, nemusí byť osobitný.
   </p>
   <p>
    Mnoho ráz mu hrozil brat z Ozubín, Tomáš Sztupay, rechtor: „Čo robíte, zle robíte, z
         jednej biedy idete urobiť dve. Neharaburď, lebo na seba pletieš korbáč!“ On sa božil, že
         neharaburdí, ale po Badišove zbieral pilne podpisy, aby sa odtrhol od Ozubín, lebo, lebo —
         myslel, že čo robí, robí pro domo sua.
    <sup>
     [
     <a class="footnote" href="#ftn.id2582396" name="id2582396">
      44
     </a>
     ]
    </sup>
   </p>
   <p>
    A tu čo sa stalo, stalo sa. Vyvolili si osobitného, naňho zabudli, odsotili ho do kúta.
         Najhoršie bolo pritom, že sa rozišiel s bratmi. Od tých čias nenakukol do Ozubín.
   </p>
   <p>
    Aké pekné časy boli vtedy, kým Badišov a Ozubiny boli jedno telo! Po kostole sa obyčajne
         išlo na obed do školy i so sestrou Žankou. Boli i mladí. Bolo nežiaľ ísť v lete vŕškami do
         Ozubín pomedzi zbožie a počuť natresnuté, staré zvony hrkať, keď vchádzali do dediny. V
         zime alebo v zlý čas odvážali ich sedliaci na zvlačuhách alebo drabinovci. Obed býval
         veselý. Sztupay, hoc čosi mladší, pristal mu ako brat. V stredtýždni, najmä na vakácie,
         prichádzal zas on do Badišova i so ženou a zabavil sa uňho deň, dakedy i dva.
   </p>
   <p>
    A bývali i iné radosti. Ozubinský kostol mal pod sebou mnoho dedín, pán senior nestačil
         po ďalekých odbaviť koledu. Skoro každý rok poveroval ňou rechtora. Samuel Primitivus bol
         veselý, vzletný človek, koledoval veľmi svedomite. Domy si už rozdelil tak, že na večer mu
         ostal taký, o ktorom vedel, že je v ňom dobre prebývať. Keď mu dali, čo mu patrilo po
         vinši, mendíkov poslal s košíkmi a vrecami domov a dakedy i kostolníka. Indy, keď ho
         schytila veľká žičlivosť, ponechal kostolníka, ba i mendíkov, nech sa i im dostane. Keď
         uhly pukajú od zimy, každému padne dobre zohriať sa pri teplej peci. Gazdiná obyčajne
         prihotovila hriateho s medom a škoricou, v dobrých domoch sa pilo dobré vínko. Furmani ho
         dovážali z Modry, ale i z Miškovca. Tie večery bývali veselé. Zišli sa i susedia, jedlo sa,
         pilo, mládež si zaspievala, ale nie nábožné; napokon si i zatancovala pri gajdách alebo
         drumbliach, lebo veselosť, keď raz prikvitne, nevyberá, na čo sa zavesiť: či na cigánsku
         bandu, alebo na hrebeň, pokrytý tenkou kožtičkou z mechúra.
   </p>
   <p>
    Ale i mimo koledy bývalo v Badišove vtedy veselo, veselo. Neobišlo sa bez neho krštenie
         o dvanástich kmotrách, ani svadba, ktorá trvala štyri dni. Nechýbal na kare alebo oddávaní,
         pri zakáľačke a oldomáši. Vypilo sa vždy, príčina sa vždy našla: kde sa pilo, nadaril sa
         obyčajne i pán rechtor. Keď bola veľmi znamenitá príhoda, prikvitol i pán Sztupay, vypili
         si spoločne s ľuďmi hriateho alebo vínka, kým pánu Sztupaymu neovisli fúzy na bradu v
         strnisku sťa čierna zástera pred gambami. Vlasy sa pochlpili a pán Sztupay začal, hoc
         ozruta chlap, vyťahovať tenkým hlasom ani hlísta: „Ani to nebolo, ani to nemôž’ byť, aby v
         Badišove nemali za čo piť.“ Keď sa rozveselil, podobral veľmi široký kabát, ako visel z
         pliec, rukami nazad, ktoré tam držal zakvačené jednu o druhú, a začal cifrovať. Široké sáry
         ľupkali o úzke šnurované nohavice. Pán Robko z Robkova nebol ozorný ako brat z Ozubín, ale
         obhoditý. Vyviedol si obyčajne najsúcejšiu nevestu. Keď už mali celkom dosť, zanôtili si
         latinskú. Sedliaci ju počúvali s obdivom. Čo boli medzi nimi veľmi dobrí latináci, radovali
         sa, že rozumejú, čo pesnička pokladá, a ťahali i oni: „Bibis non bibis, tamen peribis, omni
         momento, vini memento,“ alebo „In vino veritas, atque sinceritas, quid quid latebit vino patebit.“
    <sup>
     [
     <a class="footnote" href="#ftn.id2582509" name="id2582509">
      45
     </a>
     ]
    </sup>
   </p>
   <p>
    To všetko sa premenilo. Na hlavu napadol srieň, do dediny prišiel neskúsený, ktorý sa v
         nej nemôže vynájsť, nedá si povedať: nerád veselosť, veselosť kazí iným. Sedliakov kazí,
         chcel by ich viesť, sám dobrý boh vie, kde. A on tu sedí sám za stolom, opustený ako Jób,
    <sup>
     [
     <a class="footnote" href="#ftn.id2582542" name="id2582542">
      46
     </a>
     ]
    </sup>
    chudobný ako žobrák. Z batôžka všetko vypadalo cestou, ostala prázdna
         plachtička o veľkých dierach.
   </p>
   <p>
    Zodvihol sklonenú hlavu, buchol päsťou o stôl.
   </p>
   <p>
    Panna Žanka práve poobšívala kamizol. Pozrela na brata, zložiac okuliare k sebe. Nieto
         čo meškať, treba sa ponáhľať. Prevesila kamizol na operadlo trónu a vyšla do pitvora,
         šúchajúc papučami. Dunaj zaskučal tenko, pozrel na ňu bokom, nezodvihol hlavu, ale zamrdal
         chvostom, hoc mu išlo nie najlepšie, lebo chvostu zavadzali záhyby trávnej plachty.
   </p>
   <p>
    V kuchyni našla Maru, poslala ju k Mochúľovi po žajdlík okovitky.
   </p>
   <p>
    „Nech ti dá dobrej,“ dotušovala jej. „Povedz, že je to pánovi. Treba ich pretrieť, čosi
         im prišlo zle. Najskôr z očí.“
   </p>
   <p>
    Mara sa usmiala pod nosom. Pomyslela si: „Pretrieť sa dnom a zdnuka pálenkou.“
   </p>
   <p>
    „A bež!“ rozkázala jej, keď už vyšla z kuchyne.
   </p>
   <p>
    Keď šla s fľašou popri schodoch, Dunaj už vedel, kde sa ide; zrepetil sa i on z plachty.
         Bol poriadny domáci pes, vybral sa s ňou i on k Mochúľovi. Keď gazda ide niekde, pôjde i s
         ním; iba dnes ráno nešiel s Marou na medze vyžínať. Vedel, že nerada, keď ide s ňou na
         trávu, lebo by ju poznali zďaleka, keby ho videli za ňou: a trávnici sa nesladí, aby ju
         zďaleka videli, ako je v zahájenom a prišli ju zobrať.
   </p>
   <p>
    Mara už vedela, ako sa pretieravajú okovitkou. Ohriebla pahreb na ohnisku, kde bolo
         najviac žeravého, dala trojnohu. Panna Žanka rozriedila okovitku, začala hriať hriato
         obozretne, aby nevyletel hore kochom červený kohút na deravý dach.
   </p>
   <p>
    Pán rechtor hneď začal inak pozerať na svet, keď vytiahol z dlhého hrdla fľaše hodnú
         gundžu klkov a keď mu udrela do nosa obľúbená vôňa. Hľa, Žanka dala i dva, či tri hrebíčky,
         ktoré dodávajú hriatemu dobrej chuti.
   </p>
   <p>
    Ako sa hriate míňalo z fľaše, tak sa mu ukazovalo jasnejšie a jasnejšie, že je toto nie
         život, ale hlivenie. Loptieť na mieste je toľko, ako byť v temnici. Dosť už bolo temnice.
         Musí vyjsť na svetlo božie, čím skorej. Farár ho učí, chce veľké novoty: ale to je sieť
         vymyslenín a bludov. Farár sa už lapil do nej, hádže sa sem-tam ako mucha, ale sa už
         nevymotá, lebo je poputnaný.
   </p>
   <p>
    I v noci sa prebudil dva razy. Bolo čosi ešte hriateho, potúžil sa a zaspal znovu. Ale i
         tak počul kohúta spievať na polenách pod cieňou. Spieval mu na výstrahu, že je farár tu
         kdesi. Nesie batôžtek, v ňom sú nové časy. Videl čosi na ukážku z toho, čo nesú. Samá
         prevrátenosť, čo ju nesú, majú prevrátenú hlavu: čo našli, ukazuje sa im, že je všetko dolu
         hlavou a chcú prevracať všetko hore nohami, ako im káže prevrátený rozum.
   </p>
   <p>
    Pred raňajkami vycedil hriate, čo ostalo, poraňajkoval. Vyfajčil najmenšiu fajku tabaku
         a začal zhľadávať čižmy v komore. Neboli veľmi lesklé, ale Mara ich aspoň vyhladila ako-tak
         súkennou handrou a sadzou z panvy.
   </p>
   <p>
    Dunaj zbadal, že sa gazda zberá na väčšiu cestu. Zrepetil sa z plachty pod schodmi a
         pozeral naň prívetivo, akoby sa ho spytoval, kde, pričom krútil chvostom.
   </p>
   <p>
    Miesto kamizola obliekol odpoly kabát, odpoly mentieku so šnúrami a gombami a na hlavu
         vsadil ľahkú letnú baranicu z brčkavého barančeka.
   </p>
   <p>
    „Ak neprídem do večera, prídem zajtra, Žanka,“ oznámil jej, berúc do ruky čugaňu, do
         druhej penovku o nedlhom pipasári. Z vrecka mentieky-kabáta visia mu strapce mechúra, čo
         ušil dobrý kušniersky majster z Ohradnice; spomedzi strapcov padajú dosť nižšie dva
         chvostíky, na jednom je dobrý šparcháč, na druhom ocieľka v podkovičke.
   </p>
   <p>
    „A kdeže ideš, Samo?“ spýtala sa sestra.
   </p>
   <p>
    „Po práci. Richtárovi odkáž, že dnes neprídem.“
   </p>
   <p>
    „Vari do Posadiny, Samo?“
   </p>
   <p>
    „Neviem ešte, ale sa nezariekam ani Posadiny.“
   </p>
   <p>
    Panna Žanka sa znepokojila, že nechce povedať, kde ide. I pozerala za ním, ktorou cestou
         sa pustí. Prešiel cez potok po tľapkavých skalkách, Dunaj za ním nie po skalkách, ale po
         vode skackajúc na troch nohách, pričom jej lizol širokým jazykom, akoby chcel probovať, či
         je dobrá. Pustil sa dolu dedinou, takže mohla usúdiť, že nejde do Čuhár, ale niekde do
         Posadiny.
   </p>
   <p>
    „Len čo má v Posadine, keď nechcel povedať?“ rozmýšľala panna Žanka, keď už brat zmizol
         za domami.
   </p>
   <p>
    Pán rechtor bol o chvíľu niže dediny za humny. Pred ním bola cesta hore, druhá dolu — do
         Ohradnice a Posadiny. Proti nemu bolo Dubkovo ani dobrý bocheň chleba, ktorý podvihol kvas
         privysoko na ňom, i cesty a chodníčky; i tie vodu kdesi či rovno, alebo okľukami. Pán
         rechtor zastal, šmykol čiapku nad ucho a škrabal sa. V ňom bola borba, ktorou cestou sa
         obrátiť. Šedivý Hundráč prizeral sa zboku a smial, že pod Dubkovom stojí už veľmi šedivý
         chlap, ani ten Janko, keď ho vypravil otec skúsiť sveta: tiež tak zastal, nevediac, ktorú
         cestu vybrať z troch.
   </p>
   <p>
    Ale on vedel, kde sa vybral, preto sa i potúžil na cestu, dodať si smelosti. Obrátil sa
         len k Dubkovu, kde nebolo cesty, ale len chodníky a cesty poľné. Išlo sa veľmi pekne
         úbočím, posiatym žitami. Panovala tichosť na všetky strany, iba kde-tu bolo čuť
         ,podspodok‘. Keď prišiel na miesto, kde sa od chodníka odrážal chodník nadol, rechtor
         zastal a začal rozväzovať a váhať. Chodníkom nadol prišiel by do Smoliec. V doline sa ich
         ukazuje kus. Hoc videl Smolce mnoho ráz práve z tohoto miesta, bol by si pomyslel, ako
         indy, že sú Smolce najkrajšia dedina vo vidieku, ale dnes ho zaujali iné starosti. Videl
         dva kaštiele pod úbočím oproti svietiť bielymi stenami z tmavej zelene; k obom viedla od
         hradskej osobitná cesta, vysadená topoľmi. Sňal čiapku z hlavy a začal utierať tvár belasou
         šatkou o bielych kvetoch, možno jabloňových. Bolo už dosť horúce, hoc táto úboč nebola
         veľmi pod slncom. Tátam oproti, nad kaštieľmi, vysadená zemiakmi, sa vypeká na slnci. Rady
         ľudí, ktorí okopávajú, akoby sa triasli, i kaštiele sa trasú pred očima, nie od zimy, ale
         od horúčavy.
   </p>
   <p>
    Keby bolo len ako pred desiatimi rokmi, spustil by sa chodníkom do doliny, šiel by
         topoľovou alejou do tienistého dvora. V jednom by našiel pána Gašpara Smoleckého, v druhom
         pána Ferenca, bratancov, ktorí si žili doma pri tichosti a radi prijímali hostí. Ale oba
         starci už odpočívajú v rodinnej krypte pod ozubinským kostolom. Gašparov syn, Mihál, je
         vicišpán, dni trávi najviac v Posadine na vidieckom dome. V druhom kaštieli už nesedí
         Smolecký, ale Žulovic, pán Ďorď, ktorý prišiel na prístupky do kaštieľa a dneska tiež bude
         na vidieckom dome. Veľký znalec zákonov a chýrny štylista, je od rokov hlavným notárom a
         pýchou stolice.
   </p>
   <p>
    Nie, do Smoliec sa nieto ku komu spustiť. Páni bratia v malých dvoríkoch a domkoch žijú
         dosť chudopansky, hoc hľadia zastierať svoju chudobu. Dnes budú iste v poli okopávať
         švábočku na neveľkých škvarkách. Niektoré konáre rodostromu Smoleckých sa rozdelili na veľa
         menších a malých, takže Smolce sú plné Smoleckých a Krajčov, ale sa rozdelili i zeme na
         malé škvarky. Nejeden potomok slávnej famílie biedi ako sedliak, ba v stredtýždni i krpce
         nosí, majúc len nohavice čierne, hoc z valaského súkna, aby aspoň farbou ukázal, že je
         zeman, keď nemôže látkou. Kým trvalo tamdnu, čo si bol doma potiahol z fľaše, bolo
         ešte-ešte. Keď sa vypotilo, od veľkej horúčavy a pri chôdzi, čo by mu mohlo dodať smelosti,
         poklesol na duchu. Viac od troch rokov bude, možno, vyjdú i štyri, čo sa neukázal v
         Ozubinách. Sňal sa v Posadine tu i tu s ozubinskými na kongregáciách, alebo na jarmoku, ale
         to boli krátke strety, veľmi chladné, alebo veľmi sladkavé a obradné, z ktorých dávno
         vypáchla úprimnosť a priateľstvo. V Ozubinách považovali ho napospol za falošného a
         úskočného, lebo zradil spoločnú vec, keď pomáhal Badišovanom odtrhnúť sa od matky. Tej
         noci, keď sa prebudil a nemohol už zaspať pre urážky od neskúseného, rozvážil si, že nebude
         dobre, kým sa nepomerí s Ozubinami. Tam bol predsa úprimný brat Tomáš Sztupay, trochu
         surový a urážlivý, najmä keď si vypil, ale zmýšľajúci ako on vo veciach školy. Bol tam i
         senior pán Daniel Kuchynka, človek veľmi opatrný a uznanlivý, ktorý každému uznal a
         nezapáral do nikoho. Bolo tam i pánov hodne, o ktorých vedel, že nepozerajú milým okom na
         badišovského farára, nielen že je v odtrhnutej fílii,
    <sup>
     [
     <a class="footnote" href="#ftn.id2582874" name="id2582874">
      47
     </a>
     ]
    </sup>
    ale i pre neopatrnosť, že nehľadí vychádzať s pánmi, ako svedčí farárovi. V
         Ozubinách, kde neslýchať o novotách, našiel by jeho duch zaľúbenia a možno i podpory u
         seniora a pánov, ak by mu farár chcel pristúpiť blízko. Vtedy sa mu v nočnej tichosti
         predstavilo, že sa môže pomeriť veľmi ľahko, ale teraz, keď má stúpiť na ozubinský chodník,
         zmocnila sa ho pochybnosť, že upadol duchom.
   </p>
   <p>
    „Čo ma hneď vyprášia metlou, pôjdem,“ rozhodol sa a šatku vložil do vrecka mentieky —
         kabáta a vykročil odhodlane na ozubinský chodník. Začal si urovnávať v hlave cestičky, ako
         pôjde najprv do školy s výhovorkou, že doniesol kurens
    <sup>
     [
     <a class="footnote" href="#ftn.id2582903" name="id2582903">
      48
     </a>
     ]
    </sup>
    dekanov, ktorý uňho záležal dakoľko dní, lebo nemal koho s ním poslať. Jeho
         mendík po tieto dni stúpil na tŕň, päta sa mu zbiera, a kým sa neprepustí, nemôže ho poslať
         ani zvoniť; farského mendíka nepýtal, i sotva by mu ho prepustili. Musí ísť Rysuľu pásť,
         lebo chýrnu kravu z Tesnej Bane nemôžu vyháňať s dedinskými kravami, aby nestratila mlieko.
         Inak kurens mohol čakať, kým sa päta mendíkovi neprepustí, lebo je v ňom to, čo každých
         vakácií, že sa škola má započať o Michale. Ale vrchnosti, ktoré to rozkázali, vedia dobre,
         že sa započne škola o Všechsvätých, i to, ak nebude pekná jeseň.
   </p>
   <p>
    Neprešiel veľký kus z ozubinského chodníka, keď predstúpil pred neho sám ozubinský brat.
         Bol práve preskočil jarok, ktorý sa spúšťa dolu úbočou do Smoliec medzi vysokým vŕbím a
         rakytím, a stál zoči-voči pred pánom bratom z Badišova, akoby bol z neba padol.
   </p>
   <p>
    „A čo tu robíš, Samo?“ oslovil ho ozubinský svojím veľmi tenkým hlasom, ktorý by bol
         skôr pristal hocakému papľuhovi, nie to chlapiskovi ako on. Jeho temné oči pozerali naň
         úporne. Sprvoti sa začalo naberať obočie, ale sa nenabralo. Vyhladilo sa znovu. Pán Sztupay
         bol cele na lačno, ani len neoblizol od rána, lebo fúzy neviseli na bradu ani zásterka pred
         gambami. Na lačno bol vždy veľmi ústupčivý, nesúci do zvady.
   </p>
   <p>
    „Vybral som sa na Bradovku,“ začal zohýnať pán Robko, lebo mu padlo ťažko priznať sa,
         kde sa vybral. Toto stretnutie mu bolo ako pokyn pomeriť sa s bratom na polceste medzi
         Badišovom a Ozubinami. „Na Bradovke sú chýrne kozy, chcel som pohľadať jednu. Krava nám je
         jalová, ostaneme podjeseň bez mlieka.“
   </p>
   <p>
    Sztupay sa zasmial, vybúšiac v smiech tak náramne, že mu až fúzy podhodilo. „Tak budeš
         naozaj ,koza pod kozubom‘. Kde bys’ ju držal?“
   </p>
   <p>
    Badišovský sa tiež zasmial. ,Koza pod kozubom‘ sa ho netýkalo. On bol z Robkova,
         poriadnej zemianskej dediny.
   </p>
   <p>
    Keď sa smiechy snímu takto úprimne, mali by porúcať ak bolo čo plotov a nezhôd medzi
         tými, ktorí sa chutne smejú. I Samuel Primitivus sa tomu veľmi poúfal, ale Sztupay sa
         prestal smiať, obočie sa mu začalo zberať.
   </p>
   <p>
    „Tak na Bradovku!“ vykríkol s výčitkou. „Poza Ozubiny, Samo.“
   </p>
   <p>
    „To už veru nie, Tomáš. Mal som vôľu ohlásiť sa.“ Sztupay krútil veľmi tuho hlavou,
         pozrel naň nahnevane, z očí mu kričalo na badišovského: ,Nech ti čerti veria, oplan.‘ Vtedy
         dostal do ruky dekanov kurens. „Chcel som ti dať tento kurens, lebo je veľmi náhlivý.“
   </p>
   <p>
    Sztupay bol premožený; musel uznať, že sa prenáhlil. Pozrel skoro udobrený na brata. Ale
         keď je kurens taký náhlivý, otvoril ho hneď, lebo badišovský nedal naň ani pečať, keďže ho
         sám niesol. Prečítal dlhý list s odporúčaním a všetkými napomenutiami a zložil ho zasa, ako
         bol.
   </p>
   <p>
    „Ako každý rok!“ pľasol si dlaňou o stehno. „Otvoriť školu o Michale! Moja je i teraz
         otvorená. V zime má otvorené dvere, lebo nieto na nich bľachu a menšie deti nedočiahnu
         založiť kvaku: ale má otvorený i zadný štít. Kto chce, môže ísť pôjdem do školy. Chýbajú
         dve dosky, ale ich kurátor nedá pribiť, lebo ich nemá.“
   </p>
   <p>
    Tak sa zhovárali, stojac zoči-voči na chodníku; dolu pod nimi Smolce, ale len sedliacke.
         Spomedzi stromov ak len kde-tu vidno kus machnatej strechy, alebo čierneho šindľového
         dachu. Bolo im ťažko, že vrchnosti rozkazujú vec, ktorá sa nedá vyviesť, lebo je nie nikomu
         v moci, a nestarajú sa o veci, ktoré kričia o nápravu, lebo bez nich výučba kuľhá, alebo i
         vychodí navnivoč.
   </p>
   <p>
    Na šťastie sú už otužení proti týmto nedostatkom. Behom času odtrhla sa vôľa od výučby,
         horlivosť ochladla. Naučili sa považovať povolanie ako remeslo a z povinnosti iba toľko,
         aby sa držal len rámec a klam očí, akoby sa v škole robilo niečo, a pod klamom vlastne
         neostáva nič. Škola je len na to, aby bola, a oni, jej majstri, tiež aby boli a zlepili
         oči, že sú tu a pracujú. Prešli radšej k inej veci.
   </p>
   <p>
    „Kde si sa vybral, Tomáš?“ spýtal sa badišovský.
   </p>
   <p>
    „Veru sám neviem. Vybral som sa naverímboha, aby nebol doma. Žena zvára, nechcel som jej
         zavadzať.“
   </p>
   <p>
    Robko prisvedčil. Vedel, že nehodno byť ženám na očiach, keď zvárajú, najmä pani sestre
         z Ozubín. Mnoho ráz ju videl, že by ju nebol zobral na sedem vozov, hoc k hosťom sa
         ukazovala vždy priateľská, muž iste musel všeličo vystáť od nej. Vidiac, v čom je jeho
         veľký priateľ, nikdy nebanoval, ako by bolo bývalo pochvalné, že nepremenil svoj neúplný
         stav za cele dokonalý.
   </p>
   <p>
    „Pôjdem do Posadiny pozrieť, po čom je ovos.“
   </p>
   <p>
    „Vari ho máš na predaj?“ zvolal Samuel Primitivus zadivený.
   </p>
   <p>
    „Ja nie,“ odpovedal mu. „Ale viem, v jednom dome na lúčiskách majú dvadsať mier. Ak by
         mohol zarobiť na ňom, kúpil by ho a odviezol do Posadiny.“
   </p>
   <p>
    Samuel Primitivus vytreštil naň oči. Zle si musí stáť brat v Ozubinách, keď našiel tento
         neistý chodník k zárobku. Veľký kupec so zbožím v Posadine predsa vie o každom zrnku, čo je
         na vidieku na predaj, alebo čo chcú kúpiť. Ak by v tých dvadsiatich mierach bolo toliar
         zárobku, bol by ich dávno kúpil. Začal ho odhovárať, aby si s kupectvom dal pokoj.
   </p>
   <p>
    „Ustanovili nás na pestovanie literného umenia,“ vysvetlil mu veľmi hrdo. „Vážme si svoj
         stav a nepoškvrňme ho kramárstvom. Pamätaj, čo urobil Ježiš s kupcami v chráme.“
    <sup>
     [
     <a class="footnote" href="#ftn.id2583147" name="id2583147">
      49
     </a>
     ]
    </sup>
   </p>
   <p>
    Sztupay sa veľmi zľakol, do akého zlého chýru chcel uvaliť svoju vážnosť; bol veľmi rád,
         že ho mal kto odhovoriť od chybného kroku.
   </p>
   <p>
    „Čo by si tam šiel krky lámať do Posadiny?“ začal mu dohovárať. „Na ceste je prach do
         členkov. Keď sme sa sňali takto pekne, vráťme sa do Badišova. Keď je tak, nemusím ísť ani
         ja hneď dneska na Bradovku. Pozhovárame sa pekne, ako bratia.“
   </p>
   <p>
    „Ako bratia!“ skríkol veľmi tenkým hlasom Sztupay. Zasmial sa, že sa mu fúzy podvihli
         dosť hodne. „A čo robilo to bratstvo za štyri roky? Nepreležalo sa?“
   </p>
   <p>
    „U mňa je dnes, ako bolo vtedy, vieš dávno,“ položil Samuel Primitivus dlaň na prsia.
         „Nič nepotuchlo, nič nevypáchlo. Môžeš prísť pozrieť, Tomáš, ak chceš.“
   </p>
   <p>
    Chcel ho zaťať medzi oči, že čo mu je zo všetkého bratstva? Nech psom tráva rastie, keď
         kone podochnú. Čo sa stalo, už sa neodstane. Cirkev je nie voz, aby sa zadné kolesá dali
         pripnúť k predným jednoduchým svoreňom, keď sa odtrhli od predných. Cirkev je ako vínový
         ker. Odtrhni mládnik, zasaď ho do dobrej zeme, a prijme sa, rozrastie a o štyri roky
         obrodí. Čo sa raz odtrhlo, to sa už nespojí, ale bude žiť svojím životom, hoc rana po
         odtrhnutí na materskom pni nikdy nezacelie. Tak i Ozubinám až do skonania sveta bude chýbať
         Badišov. On síce od Badišova neťahal mnoho, lebo Badišov mal osobitného učiteľa, ale
         dostával doplatok i od Badišova za organovanie, mával oferu i od Badišovanov na druhý
         sviatok, potom volali i jeho k svojmu rechtorovi na každý lepší pohreb; posielal i oblátky
         do Badišova, ba koledu neraz on odbavoval s Robkom spolu, aby bolo slávnostnejšie. Netreba
         zabudnúť, že mnoho ráz bol i za krstného otca badišovskému dieťaťu, lebo chudobnejším
         nebolo ho ľahko vypriasť, keď bolo do kostola predsa len ďalej a chlapom sa ťažilo meškať
         robotu pre toľkú cestu, najmä ak dieťa bolo chudobných rodičov, alebo náhodou nemalo otca.
         V tých pádoch prišla baba poňho, on ju nikdy neodmietol, ale ani nikdy nezabudol prísť s
         krsteným do Badišova odbaviť krštenie, ako donáša obyčaj. To všetko i všeličo iné by mu mal
         vyhodiť na oči. Ale ktovie, či sú výčitky na čase? Volá ho ísť pozrieť na vlastné oči,
         presvedčiť sa. Čo by stratil, keby ozaj šiel pozrieť, ako sa má bratstvo?
   </p>
   <p>
    „Ja by možno šiel, Samo, ale moja keby zvedela: vieš, aká je. Ťažkala si veľmi na vás.“
   </p>
   <p>
    „Hnevy by patrilo ukrotiť, Tomáš,“ poučil ho badišovský, „lebo od nich pustne vinica
         Pánova ako záhrady od májových mrazov. Poď ty so mnou k nám a prenocuješ rúče, aby si
         nerobil dve cesty v jeden deň.“
   </p>
   <p>
    „To už, Samo nijakovsky. Vieš, aká je moja.“
   </p>
   <p>
    Vedel veľmi dobre, aká je: ale spozoroval, že sa brat veľmi sklátil. Hoc sa odhrýzal,
         bolo to viac len očistom. Spoza odhrýzania žmurkala veľká chuť ísť do Badišova, hádam i
         prenocovať. Samuel Primitivus ho získal celkom, keď mu sľúbil, že ho zajtra ráno sám
         odprevadí do Ozubín.
   </p>
   <p>
    „Povieme jej, že si mi pomáhal plátať mechy na organe.“
   </p>
   <p>
    „Len nespomeň organ: má ho v nenávisti.“
   </p>
   <p>
    „Že si mi pomáhal vsadiť tably do obloka.“
   </p>
   <p>
    I tak sa stalo, že Samuel Primitivus sa vrátil domov pred samým poludním. Bol, akoby ho
         bol vymenil, z očí mu žiarila radosť; bol, akoby bol omladol, alebo skôr akoby sa boli
         vrátili časy, keď bol voľný ako vták, mohol robiť, čo chcel, lebo z veľkého nového domu
         nečíhali, čo sa v škole robí. Sztupay začal veriť, že bratstvo žije.
   </p>
   <p>
    Panna Žanka dobre že nespadla z nôh, keď videla brata vrátiť sa s dávnym priateľom.
         Ožila i ona. Hneď sa pobrala do kuchyne postarať sa o obed. Mohol byť len veľmi jednoduchý,
         ale keď hosť má ostať do zajtra, poslala Maru naskutku zarezať tučnú mládku, ktorá sa
         minulej jari veľmi zle usilovala. Zato hneď z príchodu im doniesla fľašu, ktorú Samuel
         Primitivus bol dnes ráno nechal prázdnu. Nemajúc inej roboty, nahriala hriateho, aby bolo
         popoludní studené. Ona ho nemala rada letné. Byť sama, bola by v odpoludňajšom tichu a
         spare nazrela hlbšie do fľaše, a potom by už bola ľahla na mrkaní spať až do zajtra rána.
         Takto čo prihotovila sebe, dostalo sa priateľom, ktorým dobre padlo potúžiť sa po chôdzi v
         toľkej spare.
   </p>
   <p>
    Kým z fľaše neubudlo do polovice, rozhovor sa dotýkal bežných vecí. Nad Smolcami si
         povedali čosi, ale len povrchne, hlbšie do veci sa nepúštali. Ale keď sa hosťovi začali
         zapaľovať zore, rozhovor sa začal blížiť veciam ožihavejším.
   </p>
   <p>
    „Tak si sa zapriahol k organu, Samo? Čo ti dali za božie gajdošstvo?“ Z tmavých očí
         šibol blesk na domáceho pána, ktorému oči začali sa už zaťahovať pláchou.
   </p>
   <p>
    „Čo mi dali? Ošudili ma. Pridali mi tri miery žita, päť mier jačmeňa a osem mier ovsa.
         Za to sa neodplatí veru dať si zájsť za nechty o Hodiech, keď uhly pukajú.“
   </p>
   <p>
    Sztupay sa veľmi zasmial, fúzy mu podhodilo. On si nedá zájsť za nechty. Keď príde zima,
         pustí si dlhšie vlasy, aby sa uši mali pod čím hriať. Keď ho začne oziabať v prsty, chytí
         sa za ucho, kým sa nezohreje. Túto odpomoc si vynašiel sám a nikomu neprezradil dosiaľ.
         Neprezradil ju ani badišovskému, hoc je dobrý brat, častujúc ho dobrým hriatym. Nech i on
         pohne rozumom. „Mám i oferu tri razy, vo výročné sviatky, v druhý sviatok.“
   </p>
   <p>
    Sztupay sa zasmial, fúzy mu temer nad nos podhodilo. Už dosť dobre zastierajú gambu.
   </p>
   <p>
    „Čida ti ju dajú v prvý! Chcel by si zobrať smotánku!“ Temer sa zachodil od smiechu nad
         sklamaním badišovského. „Budú v nej i gombíky?“ spýtal sa ho.
   </p>
   <p>
    „Mal som ich tri v Turíčnej, vo Veľkonočnú dva,“ priznal sa zahanbený.
   </p>
   <p>
    „To je nič!“ hodil Sztupay rukou. „Ja len vo Vianočnú som ich našiel osem, ostatok samé
         července. Rimštiaka som nevidel, počkaj,“ položil si prst na nos, že ho cele pritlačil,
         „nuž čo Badišov išiel preč od nás. Nebohý Drozdík dával po rimštiaku farárovi i rechtorovi
         spravodlivo, obom rovnako. Boh mu daj slávu večnú!“
   </p>
   <p>
    „Jeho syn mne dvadsiatnik,“ priznal sa Samuel Primitivus. V srdci mal hanbu, ale i hnev
         pre veľkú krivdu. „Farárovi nedáva v kostole, keď je ofera.
    <sup>
     [
     <a class="footnote" href="#ftn.id2583394" name="id2583394">
      50
     </a>
     ]
    </sup>
    Čo povieš na to?“
   </p>
   <p>
    Sztupay vytreštil naň tmavé oči i vlasy začal dvíhať dohora medzi prstami, najmä na
         vrchhlave. Dosť zriedkavý pád nedávať oferu, keď iní idú v slávnostnom pochode jeden za
         druhým okolo oltára a pri cínovej mise vyznávajú pred Bohom, koľko žičia tomu, komu dávajú,
         a koľko z darov božích chcú obetovať kráľovstvu božiemu. To je akoby tajnosť medzi Bohom a
         človekom. Z tých, ktorí idú popri mise, ani jeden sa neopováži pozrieť zjavne, čo je v nej,
         ani číhať zjavne, čo iní dávajú. Ale jednako pri všetkej tajnosti sa vie dosť dobre, čo kto
         dáva. Sztupay nepočul nikdy o takej veci, hoc vídal často prejsť s druhými popri mise a
         nedať nič.
   </p>
   <p>
    „Samo, poviem ti čosi,“ položil mu ruku na plece i striasol ho. Druhej ruky dva prsty
         držal mu skoro pred samým nosom, kým nezačal na nich rátať druhou rukou. „Alebo mu Drozdík
         nedá nič, alebo mu dá moc. Tertium non datur.“
    <sup>
     [
     <a class="footnote" href="#ftn.id2583441" name="id2583441">
      51
     </a>
     ]
    </sup>
   </p>
   <p>
    Vtedy sa mu Samuel Primitivus zveril o súdku modranského pod senom, o všakových daroch.
         Ostali oba, akoby ich bola ohlušila toľká štedrota. Nikdy sa nenazdali, že by jej mohlo byť
         toľko u sedliaka.
   </p>
   <p>
    „Richtár Hamuľa daroval jahnicu,“ oznámil mu Samuel Primitivus. „Myslel, že ju prisadia,
         ale ju neprisadili. Upiekli ju, keď prišla mladucha.“
   </p>
   <p>
    Sztupay prikyvoval hlavou.
   </p>
   <p>
    „Vidíš, sedliakovi never. S tebou strebe z jedného žajdlíka, ale ti nedonesie jahnicu…
         Ako ide koleda?“ spýtal sa ho Sztupay.
   </p>
   <p>
    Samuel Primitivus sa veľmi žaloval, veľmi. Nie že by mu menej dávali ako v staré časy,
         ale na omrzenosť musieť tam byť a počúvať nezábavné veci. Samé poučovanie a zhováranie o
         veciach, o akých nikdy nik sa nezhováral. Ešte i o vyvážaní hnojovky v sudoch na lúky.
   </p>
   <p>
    Sztupay sa tak zasmial, že mu fúzy podhodilo dva razy. Potom mu rozprával, ako on sám
         odbavil koledu toho roku v Podholeniciach a Ozubinách. Pán senior stačil schodiť len panské
         domy, potom sa prechladol a už musel ostať doma.
   </p>
   <p>
    „Bola veselá koleda, Samo, veselá!“
   </p>
   <p>
    Sztupay sa veľmi nadrapoval; chválil sa, ako mu pán senior hovie, i prepúšťa temer zo
         svojho, lebo toho roku mal z koledy menej ako rechtor, hádam ani polovicu. Samuel
         Primitivus počúval, ale potom stratil trpezlivosť. Vyrozprával mu, čo jeho farár myslí o
         donáte, o vlastivede a vokabulách. Sztupay sa prestal chváliť. Vytreštil oči, buchol päsťou
         a radil: „Dať mu po rypáku!“
   </p>
   <p>
    Keď mu Samuel Primitivus vyrozprával, ako by bolo treba učiť v škole čítať, zasa otvoril
         veľmi oči. Potom začal zhľadávať čosi v hmlách, ktoré už dosť husto sa motali medzi
         pochopmi, ktoré stáli ako roztrhané ploty v hlave.
   </p>
   <p>
    „Vieš, Samo, teraz mi schodí na um,“ začal rozprávať veľmi dôverne, položiac prst na nos
         a nachýliac sa k nemu. „Ty vari ani nevieš, že sa vlani doštveral na exámen do Ozubín?
         Nechodil si k nám, lebo si sa fúkal. Jeden chlapec rectoval biblickú históriu pekne. Radosť
         bolo počúvať o Ezauovi a Jakobovi. Pán senior prikyvoval i Dechtiar, rodičia otvárali ústa,
         pán veľkomožný Smolecký Mihál, ako inšpektor, daroval chlapcovi desiatnik. Keď už chlapec
         dorectoval, tvoj farár sa ho spýtal: ,Šuhajko, povedz mi, čo to bola tá krmička?‘ Všetci sa
         veľmi zadivili. Krmička bola predsa šošovica, čo navaril Jakob a dal Ezauovi za prvorodenstvo.
    <sup>
     [
     <a class="footnote" href="#ftn.id2583556" name="id2583556">
      52
     </a>
     ]
    </sup>
    Ale chlapec sa nevynašiel. Kde by mohol vedieť chlapec, čo je ,krmička‘! Nie?“
   </p>
   <p>
    Samuel Primitivus prisviedčal veľmi.
   </p>
   <p>
    „Načo by mu to bolo?“ riekol a zmútené oči sa mu vyjasnili. „Neviem, načo?“ opakoval a
         spýtal sa: „A potom?“
   </p>
   <p>
    „Potom chlapec pozrel na mňa v strachu, že ho budem biť,“ rozprával Sztupay veľmi tenkým
         hlasom. „Jednostaj si opakoval ,krmička-krmička‘, ale nevedel povedať, čo je. ,No, povedz
         Aristko,‘ prihováral som sa mu, lebo je zo zemianskeho domu, ,povedz, čo je „krmička“. Ale
         chlapec dolu hlavu, že sa hanbí. ,Len povedz, nehanbi sa.‘ Naveľa ti ten nešťastný chlapec
         vystrelil: a vieš čo? ,Krmička, krmička je vykŕmená prasička‘.“
   </p>
   <p>
    Samuel Primitivus, ako bol sklonený k priateľovi, hodil sa nazad a rozrehotal sa. Taký
         smiech ho schytil, že sa rozkašlal, i slzy mu tiekli ako hrachy. Sztupay pozeral naň,
         nepochopujúc, čo je na tom smiešneho.
   </p>
   <p>
    „A potom, Tomáš, a potom?“ spytoval sa ho, udrúc ho po ramene dakoľko ráz ťažkou rukou.
   </p>
   <p>
    „Potom, Samo, boli v kostole, čo počúvali, samí takí ako ty. Rozrehotali sa. I sedliaci
         sa rehotali, keď im vysvetlili, čo chlapec vybúšil. Exámen sa zhumpľoval, ľudia išli domov
         a rehotali sa idúcky. Ani Aristidkovi nevyšlo dobre. Od tých čias mu prischlo ,krmička‘. Do
         smrti ho budú tak prezývať.“
   </p>
   <p>
    Hoc ho boli prvej šibli, Samuel Primitivus sa nemohol utíšiť. Zarehotal sa znova, keď
         Sztupay vyriekol druhý raz predivné slovo ,krmička‘. Knísal sa napred-nazad, sťaby sa
         klaňal, a plieskal si dlaňou o stehno. Boh požehnaj Tomáša z Ozubín! Bude štyri roky, čo sa
         tak chutne nezasmial. Ako smutne sedel včera popoludní pri hriatom!
   </p>
   <p>
    Sztupay by mu bol dožičil trochu smiechu. Nech by sa i rehotal. Malo ho zle najväčšmi
         to, že sa smeje na jeho nešťastí. Veď takým činom vlastne vyšiel na posmech celý jeho
         exámen. Sedliaci i teraz mu napomenú neraz ,krmičku‘ a rehocú sa. V hlave už boli dosť
         husté hmly, ale hnev ich porozháňal a rozriedil poriadne.
   </p>
   <p>
    „A ty, Samo, kalika, chcel si nás preskočiť všetkých,“ začal znezrady dobíjať na
         priateľa. „Teraz ti je ako hadovi v rázštepe, ale ťa nehodno ľutovať. Rúče si ty badurkal
         Badišovanov odtrhnúť sa od matky a stavať kostol. Viem ja, že si si chystal oholiť fúzy.
         Bol by si si nedbal uviazať pod bradu tabličky. Myslel si, že ti ušijú badišovské dievky a
         nevesty kamžu, hej, najmä nevesty. Bol by si sa nadúval medzi nimi ako moriak:
         ,Du-dľu-du-du-dľu-du.‘ Akoby nevedel, za čím ti pišťalo srdce!“
   </p>
   <p>
    I domácemu pánovi sa rozriedili hmly. Čo nikomu nevyzradil, ani samému sebe, to mu
         vyhodil na oči Sztupay, akoby chcel odhaliť jeho hanbu pred svetom. Buchol päsťou na stôl.
   </p>
   <p>
    „Ale som sa nevyučil v Kežmarku, ako kto iný?“ naskočil na hosťa. „Nemám filozofiu a teológiu?
    <sup>
     [
     <a class="footnote" href="#ftn.id2583702" name="id2583702">
      53
     </a>
     ]
    </sup>
    Vari preto, že som nebol v Nemecku? A či každý musí ísť do Nemecka, povedz!“
         Vytreštil naň oči, krídla na nose začali sa mu nadúvať, ústa mu potrhávalo.
   </p>
   <p>
    „Už by len lepšie bolo, čo ako, mudrc. V Kežmarku je dobrý hrach, Samo, dobrý ľan, dobrá
         borovička, ale o veľkých vedách, hm, neslýchať.“
   </p>
   <p>
    „A slýchať o nich v Ozubinách? Kde si ty bol? V Gemeri vari alebo vo Wittembergu?
    <sup>
     [
     <a class="footnote" href="#ftn.id2583735" name="id2583735">
      54
     </a>
     ]
    </sup>
    Ale nevieme, že ťa len otec naučil tulikať na organe a vbil ti palicou čosi do
         hlavy. Vieš, čo je syntax
    <sup>
     [
     <a class="footnote" href="#ftn.id2583758" name="id2583758">
      55
     </a>
     ]
    </sup>
    alebo rétorika? Dali ťa na rok k ujčekovi do Oslian, očistom vraj za pomocníka.
         Mechy si ťahal, Tomáš, ujčekovi, mechy. Viem, že si nevedel, čo je ,krmička‘, kým ťa
         nenaučili.“
   </p>
   <p>
    Boli by sa ešte hádali, ale na šťastie prišla panna Žanka s rajnicou pšennej kaše, v nej
         veľká studňa rozpusteného masla; Mara doniesla taniere a lyžice. Priatelia fučali, stanúc
         každý k inému obloku, pozerali dolu na cestu.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2582372" name="ftn.id2582372">
        43
       </a>
       ]
      </sup>
      <span class="emphasis">
       <em>
        cum reservatione mentali
       </em>
      </span>
      (lat.) — s výhradou
     </p>
    </div>
    <div class="footnote">
     <p>
      <sup>
       [
       <a class="para" href="#id2582396" name="ftn.id2582396">
        44
       </a>
       ]
      </sup>
      <span class="emphasis">
       <em>
        pro domo sua
       </em>
      </span>
      (lat.) — za svoj dom (pre svoj záujem, za svoju
               osobu)
     </p>
    </div>
    <div class="footnote">
     <p>
      <sup>
       [
       <a class="para" href="#id2582509" name="ftn.id2582509">
        45
       </a>
       ]
      </sup>
      <span class="emphasis">
       <em>
        Bibis non bibis, tamen peribis, omni momento, vini memento. In vino
                  veritas, atque sinceritas, quid quid latebit vino patebit
       </em>
      </span>
      (lat.) —
               Piješ, nepiješ, i tak sa pominieš, každú chvíľočku mysli na víno. Vo víne je pravda,
               ba i úprimnosť, čo je len skryté, to sa vínom odhalí.
     </p>
    </div>
    <div class="footnote">
     <p>
      <sup>
       [
       <a class="para" href="#id2582542" name="ftn.id2582542">
        46
       </a>
       ]
      </sup>
      <span class="emphasis">
       <em>
        Jób
       </em>
      </span>
      — biblická postava, symbolizujúca ťažko skúšaného, no
               trpezlivého človeka
     </p>
    </div>
    <div class="footnote">
     <p>
      <sup>
       [
       <a class="para" href="#id2582874" name="ftn.id2582874">
        47
       </a>
       ]
      </sup>
      <span class="emphasis">
       <em>
        fília
       </em>
      </span>
      (z lat.) — pobočka väčšej cirkevnej obce
     </p>
    </div>
    <div class="footnote">
     <p>
      <sup>
       [
       <a class="para" href="#id2582903" name="ftn.id2582903">
        48
       </a>
       ]
      </sup>
      <span class="emphasis">
       <em>
        kurens
       </em>
      </span>
      (z lat.) — obežník
     </p>
    </div>
    <div class="footnote">
     <p>
      <sup>
       [
       <a class="para" href="#id2583147" name="ftn.id2583147">
        49
       </a>
       ]
      </sup>
      <span class="emphasis">
       <em>
        Pamätaj, čo urobil Ježiš s kupcami v chráme
       </em>
      </span>
      — narážka na
               novozákonný príbeh o tom, ako Ježiš vyčistil chrám od tých, čo ho znesväcovali
               predávaním, kupovaním a menením peňazí
     </p>
    </div>
    <div class="footnote">
     <p>
      <sup>
       [
       <a class="para" href="#id2583394" name="ftn.id2583394">
        50
       </a>
       ]
      </sup>
      <span class="emphasis">
       <em>
        ofera
       </em>
      </span>
      (lat.) — obeta
     </p>
    </div>
    <div class="footnote">
     <p>
      <sup>
       [
       <a class="para" href="#id2583441" name="ftn.id2583441">
        51
       </a>
       ]
      </sup>
      <span class="emphasis">
       <em>
        Tertium non datur
       </em>
      </span>
      (lat.) — Tretia možnosť nie je.
     </p>
    </div>
    <div class="footnote">
     <p>
      <sup>
       [
       <a class="para" href="#id2583556" name="ftn.id2583556">
        52
       </a>
       ]
      </sup>
      <span class="emphasis">
       <em>
        Krmička bola predsa šošovica, čo navaril Jakob a dal Ezauovi za
                  prvorodenstvo
       </em>
      </span>
      — narážka na biblický príbeh zo starého zákona o synoch
               Izáka a Rebeky
     </p>
    </div>
    <div class="footnote">
     <p>
      <sup>
       [
       <a class="para" href="#id2583702" name="ftn.id2583702">
        53
       </a>
       ]
      </sup>
      <span class="emphasis">
       <em>
        Ale som sa nevyučil v Kežmarku… Nemám filozofiu a teológiu
       </em>
      </span>
      —
               t. j. vyššie stupne štúdia, ktoré malo lýceum v Kežmarku, kde bola i aktívna
               študentská spoločnosť
     </p>
    </div>
    <div class="footnote">
     <p>
      <sup>
       [
       <a class="para" href="#id2583735" name="ftn.id2583735">
        54
       </a>
       ]
      </sup>
      <span class="emphasis">
       <em>
        … v Gemeri vari alebo vo Wittenbergu
       </em>
      </span>
      — Pri slovenskom
               revúckom gymnáziu v Gemeri bolo v rokoch 1866 — 1873 „semenisko učiteľské“, škola pre
               výchovu učiteľov. Do nemeckého univerzitného mesta Wittenbergu na Labe chodievali v
               minulosti študovať slovenskí evanjelickí teológovia.
     </p>
    </div>
    <div class="footnote">
     <p>
      <sup>
       [
       <a class="para" href="#id2583758" name="ftn.id2583758">
        55
       </a>
       ]
      </sup>
      <span class="emphasis">
       <em>
        syntax
       </em>
      </span>
      — na latinských školách, gymnáziách, sa dlho udržal
               názov syntax pre triedu na nižšom stupni, v ktorej sa sústredilo vyučovanie na
               skladbu latinčiny
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2583798">
       </a>
       6
      </h2>
     </div>
    </div>
   </div>
   <p>
   </p>
   <p>
   </p>
   <p>
    Popoludní vtiahol do farského dvora Janko Drozdík so svojím furmanským vozom. Zoskočil
         zo šalagier,
    <sup>
     [
     <a class="footnote" href="#ftn.id2583816" name="id2583816">
      56
     </a>
     ]
    </sup>
    zastal nerozhodne predo dvermi, váhajúc, čo urobiť. Bol by mal vojsť oznámiť,
         že je foršpont
    <sup>
     [
     <a class="footnote" href="#ftn.id2583833" name="id2583833">
      57
     </a>
     ]
    </sup>
    už tu, ale už v dedine si pošuškávali, ako sa povodilo bačovi Hamuľovi, keď
         vošiel do fary so syrom. Janko vzal radšej kľučku do ruky a zašťukal tri-štyri razy.
         Vybehla Zuzka; jej červená tvár usmiala sa milo, keď zazrela mládenca, ktorý vlastne ešte
         nestal medzi mládencov.
   </p>
   <p>
    „Čože si nám doniesol, Janko?“ spýtala sa ho čistým, milozvučným hlasom.
   </p>
   <p>
    „Prišiel som po pánov, ak chcú ísť,“ oznámil jej.
   </p>
   <p>
    Nevie sám prečo, v tvári je mu horúce. Cíti, že sa zapálil ako fakľa. Pred Zuzkou mu je
         veľmi nevoľno, akoby sa hanbil pred ňou a či bál. Nepozrel by jej za celý svet do očí; bojí
         sa, že by mu nazerala až ta, kde je zatvorený svet pre seba.
   </p>
   <p>
    „Pôjdu, obliekajú sa,“ odpovedala mu. Ona sa ho nebála; keď videla, že sa on hanbí,
         nemusela sa ona. Vošla do nej veľká smelosť. „Janíčko, čo ti je?“ Jej hlas mu zunel milo v
         ušiach ako sladká hudba, ale čím bol milší, viac sa ho bál.
   </p>
   <p>
    „Nič,“ zasmial sa veľmi hlasno. „Čo by mi bolo?“
   </p>
   <p>
    „To, že nie si ten, čo si bol. Čo ťa preletelo?“
   </p>
   <p>
    „Nepleť, Zuzka.“
   </p>
   <p>
    „Striga ti srdce vyjedla. Z očú ti prišlo?“
   </p>
   <p>
    „A čo ešte?“ porúhal sa jej.
   </p>
   <p>
    Šiel ku kolomažnici, obkydanej kolomažou; preväzoval žinôčku, na ktorej visela, o
         drabinu.
   </p>
   <p>
    Zuzka sa zasmiala a prišla k nemu.
   </p>
   <p>
    „Vidíš, aký si, Janko! Pri kolomažnici sa kutíš, kde ťa netreba. Pozri sem.“
   </p>
   <p>
    „Nech uviažem najprv. Ešte stratím kolomažnicu.“
   </p>
   <p>
    „Nie kolomažnicu: srdce stratil Janko.“
   </p>
   <p>
    „Ešte čo!“ posmieval sa jej.
   </p>
   <p>
    „V Tesnej Bani bude kdesi, v Tesnej Bani.“
   </p>
   <p>
    „Nepleť!“ Chcel ju okríknuť tuho, ale hlas mu zlyhal.
   </p>
   <p>
    „Nepletiem. Tam dávajú perečká. Kde je tvoje?“
   </p>
   <p>
    „No, veru! Uschlo!“
   </p>
   <p>
    Jankovi sa zatriasli prsty, ako uväzovali žinku. Zuzka mu bola protivná, spomínajúc
         Tesnú Baňu a perečká. Čo ho má volať, aby pozeral na ňu? Čo je na nej vidieť? Prihladené
         vlasy na čele a sluchy, stužka vo vrkoči, belasé strapce na oplecku zo šatky, čo má okolo
         hrdla. Pekná je dievka Zuzka, ale nie jemu. Nie je ani on pekný jej — vie dobre.
   </p>
   <p>
    Šťastie, že ho Zuzka nemohla už trápiť. Vyšiel práve Bohumil Valizlosť v slávnostnom
         kabáte s veľkou temnou mašľou pod bradou. Jeho široká, akoby stlačená tvár sa usmievala
         šťastne, keď držal Máriu za ruku, kým si stala na brvienko pred zadnými kolesami a vyšvihla
         sa do vysokého voza. Na tmavogaštanových vlasoch má ľahučký čepček žaluďovej farby so
         sivými čipkami. Takej farby mašlička trasie sa jej pod bradou od stužky, ktorou si ho
         uviazala.
   </p>
   <p>
    „Dávaj pozor, Janíčko,“ odporúča starý pán v kamizole pohoničovi, držiac sa jednou rukou
         predného lievča. Dlhé kostrnky, ktoré mali zatušiť plešinku na vrchhlave, schytil vetrík a
         prevrátil nabok, že sa kníšu popri tvári sem a tam. „Nežeň bláznive! Kone akosi veľmi
         strihajú ušami, ako vicišpánove. Dal si ich na panský obrok, Janko… A vy sa neopozdite
         veľmi, deti,“ radí tým tam na zadnom sedisku pod plachtou, obrátiac sa k nim. „Napomeň mu
         ísť, Marienka, pred mrkaním.“
   </p>
   <p>
    „Sú pekné dni, apa,“ riekol Bohumil Valizlosť.
   </p>
   <p>
    „Ale noci tmavé, Milko. Mesiac vyjde až o pol jednej z polnoci. Zachovajte si!“
   </p>
   <p>
    „Jaj, apuško, načo by nám bolo vedieť, čo robí mesiac,“ zasmiala sa Mária.
   </p>
   <p>
    Smiala sa málokedy, ale keď sa zasmiala, jej hlas zunel hlbokou, mäkkou vlnou. Bohumil
         Valizlosť sa v ňom kochal, i starý pán ho veľmi rád počul. A on ho mohol počuť
         najčastejšie. Mária sa s ním často prekárala, priľnula k nemu, akoby bola s ním od
         detinstva.
   </p>
   <p>
    „Zíde sa vedieť všetko, i o mesiaci a o slnci, na dedine, i aký bude čas.“
   </p>
   <p>
    „Čo by povedal pán Gašpar Fejérpataky z Kľačian?“
    <sup>
     [
     <a class="footnote" href="#ftn.id2584040" name="id2584040">
      58
     </a>
     ]
    </sup>
    odporovala mu. „Ešte by sa nahneval a nadiktoval nám samý dážď, že sa mu
         miešame do remesla.“
   </p>
   <p>
    „Len aby ti nenahnal búrku, kým prídeš domov!“ hovoril jej. A keď Janko vysadol už na
         šalagre, doložil vážne: „Len sa vy ponáhľajte!“
   </p>
   <p>
    „A ako, apuško, keď ste Jankovi zakázali hnať?“ Zasmiala sa, že ho zaplietla do
         vlastných rečí.
   </p>
   <p>
    I keď sa pohli zo dvora, myslela na starého pána, hoc muž bol tam pri nej. Čo ju
         pripútalo tak mocne k nemu, že zabudla, veru zabudla na otca v Tesnej Bani. Pri ňom jej
         bolo i teplo i bezpečne, ako jej nebolo ani za dieťaťa pri vlastnom otcovi. I vo veľkom
         dome a veľkom dvore privykla. Nebála sa toľme zbojníkov a mrcha ľudí. Šedivý Hundráč sa jej
         neškeril tak posmešne, neraz akoby žmurkal priateľsky. Už vedela v záhrade, ako budú
         hriadky, čoho nasadí do ktorej. V prostriedku bude čo ako koleso, zo strany po srdci. V
         kolese bude ruža, na postranných srdciach kvietie. Vo dvore budú ovocné stromy pekne v
         radoch. Predo dvere príde lipka; za ňu sa môže schovať, keď sa nahnevá na Hundráč a nebude
         chcieť pozrieť naň, ak by poslal na Badišov povodeň alebo kamenec, bože uchovaj! Ostanú
         stromy na pamiatku, kedy prišla do badišovskej fary. Ľudia o sto rokov budú rozprávať:
         „Veru tak! Dvor bol ako holohumnica, okolo fary nebolo ničoho nič. Všetko, čo je vo dvore,
         nasadila prvá farárka Mária, žena Bohumila Valizlosťa Zábora, chýrneho kazateľa.“
   </p>
   <p>
    Hoc sa už ľudí nebála, netisla sa k nim, keď prišli do fary, lebo sa bála, že nebude
         vedieť s nimi hovoriť. Skryla sa obyčajne za dvere do komory, kým nepočula pri nich hlas
         starého pána. Potom sa už ukázala i ona. Starý pán ju vedel zapliesť s ľuďmi do hovoru, pri
         ktorom sa vždy naučila niečo od neho.
   </p>
   <p>
    Išli peknou, rovnou hradskou, pri ktorej vidno tu vŕbu, tu rakytu. Na úbočiach medzi
         zbožím vidno ženičky plieť. Veľkú panskú tablu niže cesty vysadili zemiakmi; rozložila sa
         medzi zbožím sťa ozorná, počerná plachta, v ktorej by už neuvládal ani bača Hamuľa
         doteperiť syra. Na celej šírke sa rozostavil rad robotného ľudu: na jednej strane sú samé
         ženy, alebo skôr dievky. Biele oplecká s našuchorenými rukávami sa mihajú, ako sa motyka
         dvíha a padá, robiac kopčeky okolo vňate. Na druhej strane sú parobci. Pracuje sa ticho,
         nepočuť vravy, ani spevu. Pred ľuďmi stojí pán úradník, rozkročený široko; ruky má na
         chrbte, v nich pokyvuje hore-dolu dlhý korbáč.
   </p>
   <p>
    „Pán boh pomáhaj všetkým vospolok!“ privolal im Janko zo šalagier. Jeho hlas prerazil
         hrmot voza a odrezal sa od dúbravy.
   </p>
   <p>
    „Pán boh uslyš!“ zaďakovali mu Podholeničania z tably.
   </p>
   <p>
    Vystreli sa v krížoch pozrieť, koho vezie mládenec na mocnom voze. Na voze sa belie
         furmanská plachta, ani čo by ju boli vyzvárali. Nerozoznať, pozerajúc z veľkého slnca do
         tône, či niekto pozerá na nich spod plachty, alebo nie.
   </p>
   <p>
    „Robte, robte!“ skríkol pán úradník a švihol tuho korbáčom na sáry svojich čižiem.
         „Olovrant je tu, a nič ste neurobili. Len sa obzerať!“
   </p>
   <p>
    Rad sa zohol v páse bez slova, motyky zablysli na slnci kopáčom nad hlavami. Tvrdá zem
         vyhladila železo, že sa leskne ani šabľa. Keď Mária pozrela spod plachty, zodvihnúc ju
         trochu na kraji, videla už len tmavý dlhý pás ženských tlačeníc, spod nich sa belejú holé listy
    <sup>
     [
     <a class="footnote" href="#ftn.id2584187" name="id2584187">
      59
     </a>
     ]
    </sup>
    nôh neviest a dievok. Iba kde-tu sa začernie sára kapcov daktorej staršej
         ženičky.
   </p>
   <p>
    „Sú na panskom u osvieteného,“ vysvetľuje Bohumil Valizlosť žene.
   </p>
   <p>
    Tvár mu zvážnela, hľadiac na ťažkú robotu, zaľahol na ňu smutný tieň. ,Robota a korbáč‘
         — preletelo mu v mysli — ,jediní priatelia nášho ľudu.‘
   </p>
   <p>
    I Mária spustila chytro plachtu. Zahanbila sa, ak ju tí tam z tably poznali, z veľkého
         úpeku sem do chládku pod zánovnou plachtou. Akosi ju netešilo sedieť pod zánovnou plachtou
         na šúpe žitnej slamy ani na perách, mäkko a pohodlne. Bolo jej primoc tej dobroty a
         pohodlia, keď sa iní musia zohýnať a pozerať do zeme.
   </p>
   <p>
    Vozu prišlo ísť cez Smolce, dedinu v peknej doline. Domčeky sa učupili medzi slivkami a
         jabloňami. Tu i tu pri dome sa dvíha mladý, rozrastený jaseň. Malé, nepatrné domčeky akoby
         sa boli naschvál prikrčili k zemi, aby ich nebolo vidno.
   </p>
   <p>
    „V Badišove sú domy predsa len väčšie,“ upozornila Mária muža, prezerajúc si dedinu
         veľmi zvedavo. V daktorom oblôčiku sa belie miesto tably papier, alebo prázdninu zapcháva
         staré vrece s klkmi.
   </p>
   <p>
    „Badišov je majetná dedina, má sa k svetu,“ riekol Bohumil Valizlosť a bol uveličený, že
         to mohol povedať.
   </p>
   <p>
    Zato, kde bolo v dolinke širšie, odráža sa od hradskej pekná cesta, vysypaná bielym
         štrkom, medzi radmi topoľov. Kde sa cesta končí, belie sa ohrada šranôk. Spomedzi stromov
         hľadí na hradskú biela stena kaštieľa, cez zeleň blysne neraz odraz z otvoreného obloka.
   </p>
   <p>
    „Pekný kaštieľ, okolo neho záhrady a sady,“ chváli mladá žena.
   </p>
   <p>
    „Pekný je poniektorý, pekný, páni pekne bývajú. Nie sú bohatí, ako v iných krajoch, ale
         si pekne žijú a pekne vystupujú,“ vysvetľoval jej Bohumil Valizlosť. Potom pokračoval: „Ale
         im je darmo ukazovať, že sa dobre majú. Keď prídu medzi bohatých z dolných krajov, všade im
         hudú: Jaj, szegény tót legény, mindig zabot zabálni.‘
    <sup>
     [
     <a class="footnote" href="#ftn.id2584287" name="id2584287">
      60
     </a>
     ]
    </sup>
    Najväčšmi ich mrzí nie ovsík, ale že sú ,tót legény‘. Pôvod ich väčšmi mrzí ako
         ovos.“
   </p>
   <p>
    „Načo idú medzi nich, keď ich vysmievajú?“ zadivila sa a pozrela prísne. „Nebolo im
         lepšie sedieť v peknom kaštieli doma?“
   </p>
   <p>
    „Ej, Mária,“ zvolal Bohumil Valizlosť veselo, „keby mali tvoj rozum!“ Položil jej ruku
         na plece, ktoré sa potriasalo, ako ju voz nadhadzoval. „Za tými bielymi šrankami rozumy
         chorejú, krpatia, pritom myslia, že sú na ceste pokroku.“
   </p>
   <p>
    Mária pozrela na muža, v jeho tvári je zasa tajný smútok, tieň, ako ho mal včera v
         badišovskej škole, najmä keď doložil: „Otvorili brány a obloky dokorán dielu, ktorý na nich
         ide. Od neho im chorejú rozumy.“
   </p>
   <p>
    Čo to má za bôle a či len tajné starosti? Prichodia odkiaľsi zvonku ich závery, pod nimi
         sa trasie, sťa od dychu mrazu, ich mladé blaho. Hľa, nepozerá na ňu zasa veselo a nežne ako
         indy.
   </p>
   <p>
    Prišli do Ozubín. Domce nemajú miesta v dolinke, museli podísť do briežku. Tu je ešte
         viac kaštieľov ako v Smolciach. Tie si našli miesta i na rovine. Biele vysoké steny svietia
         na cesty, vysoké mohutné krovy majú dve poschodia. Pri nejednom je pošmúrna budova o
         surových, prachom zapadnutých stenách pod šindľovým krovom. V jeseni, keď vykopú švábočku,
         zvážajú ju sem, štvorhranný komín na boku začne dymiť a dymí do fašiangov, kým švábočka
         trvá.
   </p>
   <p>
    „Naši postia od roka do roka,“ riekol Bohumil Valizlosť.
   </p>
   <p>
    „Mäsa pojedia veľmi málo alebo nič. Jedia švábočku celý rok a pijú pálenku, ktorá je
         tiež zo švábky.“
   </p>
   <p>
    „Načo ju pijú, keď ju i tak jedia?“ spýtala sa ho.
   </p>
   <p>
    Nevedel jej povedať prečo, alebo zabudol. Na tvári mu zasa zaľahol ťažký tieň ako prvej
         pred peknými kaštieľmi o otvorených oblokoch a dverách. Zasa ten studený zádych, pod ktorým
         sa trasie ich mladé šťastie ani na mraze.
   </p>
   <p>
    Prešli hodný kus Ozubín, tu ďalej už nebolo kaštieľov. Spomedzi stromovia vykukávali
         skromné gazdovské domy a neveľké domce bez zadných stavov. Niektorým sa dostal strmý holý
         briežok, že sa vypekali bez tône na slnci. Tiež všetko malé, skrčené domy, i pod strechou
         niektoré. Na jednom zamachnatenom rástla rakyta. Korene pustila medzi zhnité snopky a
         viedla si tam veľmi bujne.
   </p>
   <p>
    Voz Jankov zrazu zastal.
   </p>
   <p>
    „Či sme už tu?“ zvolal Bohumil Valizlosť, pozerajúc spod plachty. Mýlilo ho, že fary
         nevidel.
   </p>
   <p>
    „Ešte nie,“ oznámil Janko. „Ale tadiaľto lepšie ísť pešky.“
   </p>
   <p>
    Bohumil Valizlosť zišiel a pomohol zostúpiť i Márii. Videl sám, že je ozaj lepšie ísť
         pešky. Furmanský voz by prešiel i naprázdno dosť ťažko. Cestu rozjarčili dažde. Neostalo na
         nej nič, len miestami nánosu niečo, ostatok je holý chrbát sivej praskaly.
   </p>
   <p>
    Bohumil Valizlosť sa obzeral zmýlený. Dosiaľ bola cesta znamenitá, drgalo čosi len na
         miestach, kde ju vysypali skálím. Rozdiel medzi ňou a tou, čo bola pred nimi, bol veľký: čo
         je tomu na príčine? V Ozubinách dosiaľ nebol nikdy na voze, vždy len vŕškami. Spýtal sa
         Janka, že ten bude hádam dačo vedieť, ak už bol tu dakedy. Janko tu tiež nebol nikdy, ale
         príčinu vedel. Vedeli ju všade na okolí.
   </p>
   <p>
    „Tu hore už nieto kaštieľov, iba samé sedliacke domy,“ vysvetlil mu nesmelo.
   </p>
   <p>
    Bohumil Valizlosť nemusel sa viac spytovať. Cesty sa naprávajú iba kadiaľ sa páni vozia,
         hoc ich páni nenaprávajú. Zadivil sa, že nenapravili aspoň ešte ten malý kúsok po faru z
         úcty k záslužnému pánu seniorovi. Chytil Máriu za ruku a pomáhal jej cez najhoršie miesta,
         ak sa nedali obísť.
   </p>
   <p>
    Pred farou voňali dve krásne lipy, obsypané kvietím, ktoré už začalo odpadávať, ale
         včely i teraz hučali v korunách. Fara nebola vysoká, obloky boli dosť malé, ale krov bol
         veľmi vysoký a strmý, sťaby si malý chlapec postavil veľkú otcovu čiapku na hlavu. I na
         sedliackych domoch sú strmé dachy, úložité, by nepodkľakli ľahko, keď sa navalí mnoho snehu
         v zime. Takto, keď sa počne topiť, po strmine sa zošutruje ľahko do dvora; krovu odľahne
         práve vtedy, keď sneh oťažie.
   </p>
   <p>
    Vyšli na podstenu dvercami, a mali pred sebou dlhý dvorík. Za farou kdesi boli zadné
         stavy. Záhrady nevidno nikde.
   </p>
   <p>
    Prijala ich sama pani v bielom čepčeku a tmavých šatách. Na širokom kabátku mala široký
         biely golier so zúbkovaním. Spod čepčeka sa tisli vlasy, kedysi tmavogaštanové, teraz už
         niečo zriedené, premiešané dosť dobre striebristými vláknami.
   </p>
   <p>
    „Teší ma, pani sestra, pekne vítam u nás!“
   </p>
   <p>
    Bola máločo vyššia od Márie, i dosť chudorľavá. Sotva bola kedy pekná, lebo nos bol
         prismelo ohnutý a sedel s krídlami priveľmi rozšírenými. Ale oči pozerali veľmi prívetivo;
         boli ako Máriine. Hlas tiež bol hlboký, zvučný, znel ešte dosť sviežo.
   </p>
   <p>
    Objala Máriu, že sa jej ledva dotkla ramien, bozkala ju popri kútikoch úst kdesi.
   </p>
   <p>
    Mária i tu prestála prehliadočku od staršej, ktorá chcela predsa vedieť, akú si doviedol
         ženu badišovský brat. Tmavosivé oči mladej hľadeli pozerať niekde inde do prázdnoty; tvár
         chcela mať ľahostajnú, ale sa odkiaľsi prikradol na ňu výraz veľmi vážny, až skoro prísny.
         Staršia sa usmiala, akoby ju chcela udobriť pre prehliadku; i položila jej dlane na ramená.
   </p>
   <p>
    V prednej ich prijal sám domáci pán, jeho velebná milosť senior Daniel Kuchynka, muž v
         najlepších rokoch, rovný, štíhly. Hlava sedí rovno, ale nie veľmi hrdo na hodnosť, ktorá ju
         zdobí. Štica je čosi preriedená, je dosť svetlá, že šedivé vlákna sa v nej tratia, iba pri
         ušiach sa hlásia naliehavejšie. Vlasy sa vlnia mäkko okolo hlavy, len nad čelom presvitá
         medzi nimi koža. Sivé oči sa hýbu chytro; vedeli by šibnúť i významne, keby chceli, ale
         radšej sa túlajú sem-tam, nehľadiac dorovna. Tvár má ostré záhyby, zaostrené ešte väčšmi od
         holenia. Ostrý nos a trochu končitá brada dodávajú tvári prísnosti. Šaty má tmavé, ale
         kabát, ktorý má na sebe, je hádam trochu krátky na vážny, prísny zjav a úrad toho, kto si
         ho obliekol. Roky mu ťažko hádať, ale držanie tela prezradzuje silu a pružnosť. Možno patrí
         k tým, ktorí sú za mladi starí a v starobe mladí.
   </p>
   <p>
    Bohumil Valizlosť sa veľmi zadivil, keď natrafil na svojich tuná. Z jednej stoličky
         neďaleko dverí vstal ťažkavo a či nerozhodne badišovský richtár Juro Hamuľa a z nízkeho
         divána s troma hrubými vankúšmi, opretými o stenu, badišovskej školy rechtor Samuel
         Primitivus Robko z Robkova. Pri ňom sa zodvihol chlapisko ako dub, fúzy mu visia pred
         gambami už dosť ovesené ako zásterka. Okrúhle oči pozerali veľmi prísne spod stiahnutého
         obočia na nového hosťa. Kabát, priširoký v pleciach, visí akosi bezradne na ozornom
         chlapovi.
   </p>
   <p>
    Bohumil Valizlosť podal ruku všetkým. Sztupayovi zišla na um ,krmička‘, nemohol sa
         zdržať a nepozrieť s hnevom naňho. Mária sa zľakla toľkých chlapov. Keby nebolo neslušné,
         bola by najradšej vrátiť sa, odkiaľ prišla. Jej očko len čo šiblo po nich, zachytilo, že sa
         im tu nepotešili veľmi. Čosi jej šepkalo, že títo hovorili o vlku, keď vlk bol predo
         dvermi. Čo mohli hovoriť? Pán senior si nedal pozrieť do očí, Sztupay bol ani Hundráč pred
         veľkou búrkou, Samuel Primitivus hľadel kdesi popri prítomných mútnymi očima a richtár
         Hamuľa si nevie miesta. Podhadzuje halenu, prehodenú cez plecia, spätú pod hrdlom širokou
         mosadznou retiazkou, pletenou ani vrkoč. Lieskovú palicu má v ruke i s čiapkou. Nevie si
         rady, radšej by sa prepadol do pána seniorovej pivnice, ktorá musí byť kdesi pod prednou.
         Stojí tu ako nahý v tŕní. Badišovský cirkevník, richtár k tomu, v tejto fare, kde ho
         pristihne badišovský farár, je práve toľko, ako keď mladého ženáča prichytí žena pri prvej
         frajerke, ktorú zohrdil, sám nevie prečo, lebo povážiac dobre, jedna bola devätnásť, druhá
         bez jedného dvadsať.
   </p>
   <p>
    Prišiel po práci k jeho veľkomožnej milosti pánu slúžnemu dvorskému tohto okresu,
         Baltazárovi Ozubinskému, konať o ceste a reštanciách lanských a predlanských porcií.
    <sup>
     [
     <a class="footnote" href="#ftn.id2584611" name="id2584611">
      61
     </a>
     ]
    </sup>
    Či ich je obec dlžná alebo nie, sám nevie. Richtár len dávaj a dávaj raz na to,
         raz na to a raz na oboje, ale kde nič tu nič, v mištičkách, ktoré má v richtárskej
         armarijke, aby sa peniažky nemiešali, veru najviac svitá. Čo úrad zoženie, ide všetko,
         akoby z dlane zmietol. Všade moc keľčíkov a potom i dary, dary. S prázdnou rukou k pánom
         nechoď. Dakedy sa obíde s oštiepčekom, ale indy musíš doviesť jarku. Ešte najlepšie pohne
         veci teľa, keď zabľačí pod oblokom kancelárie. Jeho hlas zmôže viac od najkrajšej perorácie
    <sup>
     [
     <a class="footnote" href="#ftn.id2584641" name="id2584641">
      62
     </a>
     ]
    </sup>
    podkovaného prokátora.
    <sup>
     [
     <a class="footnote" href="#ftn.id2584652" name="id2584652">
      63
     </a>
     ]
    </sup>
    Keď sa odbavil u veľkomožného, ohlásil sa v kuchyni po košík od oštiepčekov,
         nuž mu naliali do kocúrika a na zájedku bolo slaninky.
   </p>
   <p>
    Pani veľkomožná sama rozkázala gazdinej potraktovať ho. Tu z izby bolo počuť hlas
         veľkomožného: „Fero, Fero!“ Fera nebolo tam, skočila gazdiná. „Kde je Fero?“ Pán bol veľmi
         náramný, čeľaď sa striasla pred ním.
   </p>
   <p>
    „V záhrade je. Pleje mak.“
   </p>
   <p>
    „To je chlapská robota?“ okríkol ju. „Túto karotku hneď a hneď na faru. Ale skočiť! Pánu
         farárovi do ruky.“
   </p>
   <p>
    Gazdiná zalamovala rukami. Fero je syn. Robil čosi okolo pivnice. Vedel, ktorý je načatý
         sud s pálenkou. Natočil si do krpky. Od rána leží ako snop.
   </p>
   <p>
    „Ale sama pôjdem na faru, takáto?“
   </p>
   <p>
    Hamuľa bol tam, videl jej trápenie. Škrabal sa veľmi tuho za uchom. Nesladilo sa mu ísť
         do fary, lebo pán senior dosiaľ zazerá naň, akoby on bol býval na vine, že sa Badišov
         odtrhol: ale človek drží sa ľudí, čo by bolo ako. Ponúkol sa gazdinej, že s karotkou skočí
         sám do fary.
   </p>
   <p>
    Vo fare ho usadili pán senior na stoličku. Karotku prečítali i tri razy. Boli na nej len
         tri riadky. Ale pán senior si veľmi šúchal bradu. Na karotke stálo, že treba už raz
         započať. Posiela mu najpoprednejšieho, ktorého nie ťažko dostať, lebo ho už odpoly majú.
   </p>
   <p>
    Pán senior vtedy už videl, že ide robiť, čo sa nepatrí, ale i na to sa treba raz
         osmeliť. Badišov je blízko, hoc je odtrhnutý, zíde sa mu zubadlo, lebo priveľká sloboda by
         mu mohla zaškodiť a nakaziť Smolce alebo ktorú druhú fíliu.
   </p>
   <p>
    Mal sa už pustiť do roboty, keď zazrel oblokom ísť do fary pánov rechtorov z Ozubín a
         Badišova. Najprv sa zadivil, že sa pomerili, potom sa nahneval, že si nemohli iný deň
         vybrať. Ale raz vhupli k nemu; prijal ich veľmi priateľsky, hoc badišovský mal uňho dosť
         hodne na rováši. Rováš nechal medzitým rovášom, môže ho zrezať iným časom medzi štyrmi
         očima. Nateraz hosťom ofúkol miesto, kde si majú sadnúť; vytiahol fľašu so slivovicou,
         ktorú dostal od krstného otca z Trenčianskej ako po iné roky.
   </p>
   <p>
    Keď sa naplnili kalíšky, Sztupay žmurkol na brata z Badišova. „Či som ti nepovedal,
         blázon?“ značilo to žmurknutie, lebo keď sa vyberali na faru, Samuel Primitivus všetko
         duplikoval, že ho vyhodia z fary na nečistej metle, kým Sztupay istil, že mu ofúknu miesto,
         na ktoré sadnúť. Bratia sa včera boli poharkali, pri obede sa pomerili. Pred večerom, keď
         sa prebudili v sade pod jabloňou, znovu sa poharkali pre tie tabličky, ale keď išli spať,
         boli zasa ako ozajstní bratia. Samuel Primitivus doviedol dnes predpoludním brata domov,
         pani sestra šomrala trochu, ale doniesla hriateho. Obedovali rúče ako v staré časy. Po
         obede, ustatí cestou a obedom, zdriemli si v sade pod jabloňou a vybrali sa do fary. Samuel
         Primitivus by sa bol rád najprv potúžiť, ale Sztupay ho odrádzal, že bude lepšie ísť na
         lačno. Vtedy bol sľúbil, že im vo fare ofúknu miesto.
   </p>
   <p>
    Samuel Primitivus žiaril od radosti, keď videl kalíšky. Srdce mu pišťalo za niečím, ako
         vždy, keď je na lačno. Potom sa radoval, že obišiel dobre, lebo už videl, že dorgatórium
    <sup>
     [
     <a class="footnote" href="#ftn.id2584797" name="id2584797">
      64
     </a>
     ]
    </sup>
    ho ide minúť. Na pána seniora počal pozerať s vďakou, ba oduševnením, hoc sa
         nedržal, ako by patrilo pravému domácemu pánovi, lebo z kalíška, ktorý nalial sebe, neupil
         ani slzy. Vyhováral sa, že ho hlava bolí od prestydnutia.
   </p>
   <p>
    Hostia vytrúsili dosť hodne kalíškov jeden za druhým. Samuel Primitivus začal sa cítiť v
         tejto izbe, akoby sa nebolo nikdy nič stalo. Bol oduševnený za pána seniora, ale mu zišiel
         na um jeho farár, súdok modranského, veľká fara, hruda syra a oštiepky. Bol rád, že je tu
         richtár: pred ním bude žalovať na odporcu, lebo vie, že richtár nechce s ním držať, hoc
         nedrží ani proti nemu. Aspoň ho poobháňa pred cudzími.
   </p>
   <p>
    Odvolal sa hneď naňho:
   </p>
   <p>
    „Nech povie richtár, keď je tu, či badišovská škola môže stáť ešte dva roky.“
   </p>
   <p>
    „Mohla by stáť i pätnásť, len ju pokryť,“ odpovedal on.
   </p>
   <p>
    „Ale ak ju nepokryjú?“ zvolal pán rechtor.
   </p>
   <p>
    „Kto ju tam vie. Možno ju pokryjú: to vie najlepšie kurátor,“ vymkol sa on opatrne. Má
         dosť obecných starostí na hlave: nebude brať na ňu i cirkevné.
   </p>
   <p>
    „Kurátor to nevie,“ uprel naň mútne, spurné oči pán rechtor. „U nás rozkazujú iní, nie
         kurátor.“
   </p>
   <p>
    Sztupay sa zasmial, fúzy mu podvihlo dosť dobre z brady.
   </p>
   <p>
    „Pán farár rozkazujú,“ zvolal veľmi tenkým hlasom.
   </p>
   <p>
    Richtár pohol plecom: čo on vie, čo je medzi farárom a kurátorom? Nerád strká nos, kde
         ho nevolajú. Pán senior si prihládzal vlasy na sluchách.
   </p>
   <p>
    „Pán farár rozkazujú,“ potvrdil pán rechtor. „Už mi povedali, že nebudeme učiť donát,
         ani vlastivedu. Z toho deti nemajú vraj nič. Vokabuly tiež vyhodíme. Čo poviete, richtár?“
   </p>
   <p>
    „Ja sa veru do toho nerozumiem,“ priznal sa richtár veľmi úprimne. Zadierajú do farára,
         že chce vokabuly vyhodiť zo školy. Ak ich vyhodia, obec nebude mať škodu, ak ich nevyhodia,
         on s nimi nezaplatí lanské a pred lanské reštancie.
    <sup>
     [
     <a class="footnote" href="#ftn.id2584892" name="id2584892">
      65
     </a>
     ]
    </sup>
   </p>
   <p>
    „Richtár nechce povedať nič,“ zasmial sa Sztupay a postavil sa pred neho ani veža.
         Široké sáry zalupkali mu tuho o listy nôh.
   </p>
   <p>
    „Nemám čo povedať,“ bránil sa richtár pred jeho vysokosťou. Za dva-tri kalíšky slivovice
         by ho nedbali rozvadiť s kurátorom a farárom. I to slivovica nie je ich, ale vyššej
         vrchnosti. A vyššia vrchnosť sa nepletie do rozhovoru. Stojí stranou, očami behá sem-tam a
         hladí si ľavou dlaňou bradu. „Povedal by, keby vedel, čo je donát, vlastiveda a vokabul;
         ale neviem. Mám všakové starosti, zabudol som donát a vlastivedu. Vokabuly sa potratili
         najprv za volmi, keď som poháňal otcovi pri oračke, a potom i v chodení na vidiecky dom i
         do Ozubín. O donáte nech sa pozhovárajú s inými.“
   </p>
   <p>
    Nuž áno, začali dojedať doň ani ovady. Nerád sa oškliví s nikým, ale čo moc, to moc.
         Ohradil sa. Sztupay sa zasmial a či sfučal. Fúzy mu podhodilo tuho. Zvrtol sa na päte a
         odišiel od neho. Sivé oči pána seniora pozreli naň chvíľku bedlive, len chvíľku. Nemohol
         vyrozumieť, či odobrovali alebo hanili.
   </p>
   <p>
    Pán senior v tie časy ani neodobroval, ani nehanil, ale rozvažoval. On nezaviedol tento
         rozhovor, zaviedli ho postranní. Taká bola náhoda, že sa začal krútiť okolo tých plotov, za
         ktorými čupeli zajace, na ktoré sa chystal poľovať: jeden mu naložila karôtka zastreliť,
         druhý jeho urazená hodnosť vtedy, keď sa badišovský rechtor opovážil badurkať proti nemu
         Badišovanov. Dosť ľahko, že mu bude môcť teraz vyprášiť za to jeho sivý kabát a či
         mentieku. Počká chvíľku, či nenadíde čas namieriť na oba zajace.
   </p>
   <p>
    Samuel Primitivus bol rozpálený. Obrátil sa k richtárovi, krídla na prihnutom nose sa mu
         potriasali.
   </p>
   <p>
    „Ale budete vedieť, richtár!“ okríkol ho temer ako málokedy. V richtárskom dome nikdy
         nenaskočil naň takto. Pravda, tam richtár je predsa len hlava a rechtor-notáriuš len pero.
         „Alebo nebudete, či stará škola unesie nový pokryv, keď podkľakuje pod starým?!“
   </p>
   <p>
    Zmrvil sa richtár, poobracal lieskovicu v ruke, i opasok pomkol. Zasa ho dochodia len
         pre tú školu. Ale nie je papľuh, chvalabohu, aby sa nevedel obhrnúť.
   </p>
   <p>
    „Kurátor bude vedieť, či unesie, alebo neunesie; ak podkľakuje, nájde spôsob, aby
         nepodkľakla. Vie hocikto, čo urobiť s bútľavými brvnami, ak sú bútľavé.“ Mal na mysli, že
         by sa podvihol zrub v zdravej čiastke a miesto bútľavých podvalili by sa zdravé brvná. „V
         tej veci rozkáže on.“
   </p>
   <p>
    „Pán farár rozkazuje,“ obrátil sa znova Sztupay k nemu, držiac ruky na chrbte, pod
         širokým kabátom. „Priznajte sa, kto rozkazuje?“
   </p>
   <p>
    Richtár sa nepriznal, iba pohol plecom. Bol by povedal, že čo na tom, kto rozkazuje, len
         keď rozkazuje dobre, ale sa zdržal. Nechcel chváliť farára, keď pán senior nepovedal slova.
   </p>
   <p>
    „Rozkazuje, kto vie navádzať ľudí,“ ozval sa Samuel Primitivus, pozerajúc na richtára.
         „Všetci tancujú, ako im píska jeden jediný. Vedia len prisviedčať, lebo zo svojej hlavy
         nevedia nájsť poriadok.“
   </p>
   <p>
    Richtár už vedel, že toto všetko padá naňho. Jeho notáriuš by ho rád rozkývať a posotiť
         dopredku. Je mocný, plecitý; spoza jeho chrbta by chcel rechtor udrieť na farára. Ale nie
         je dnešný, nedá sa stavať pred nikoho.
   </p>
   <p>
    Vec zasekla kdesi v hlbokom jarku, nedá sa pohnúť ani napred, ani nazad. Pán senior sa
         rozhodol, že je rad na ňom. Káru už nenechá v jarku. Ojcia proboval obrátiť na inú stranu.
   </p>
   <p>
    „Darmo naskakovať na richtára,“ obrátil sa na badišovského rechtora, i hodil naň karhavý
         pohľad. „To je vnútorná vec cirkvi. Do nej sa nieto čo miešať.“
   </p>
   <p>
    Samuel Primitivus obrátil sa k nemu. Aha, prijal ho veľmi srdečne, ale, vidno,
         neodpustil; smeje sa mu škodoradostne, poukážuc na vec ako na vnútornú.
   </p>
   <p>
    „Keď je vnútorná, tak sa budeme klať pre ňu bez poriadku.“
   </p>
   <p>
    „Veru bez poriadku,“ prisvedčil pán senior a pozrel radom na všetkých, ktorí pozerali,
         čo z toho vykvitne. „Kde je poriadok, nemôže byť klania. Klanie samo v sebe je neporiadok.
         Ak sa strhne v cirkvi, je hriech. Cirkev je chrám pokoja a lásky, nie klania.“
   </p>
   <p>
    Všetci stŕpali na prísne slová. Nepočuli ich mnoho takých od jeho velebnosti. Rechtori
         sklonili hlavy, páchlo to trochu, čo počuli, ako dorgatórium. Richtár Hamuľa vydýchol,
         spadla mu ťarcha z hlavy, že sa nebudú klať a jeho vťahovať do ruvačky. Dosť mu je
         opletačiek, čo ich donáša sebou nešťastný úrad.
   </p>
   <p>
    Samuel Primitivus zdvihol hlavu. Je zeman, nedá sa obkrikovať ako mendík.
   </p>
   <p>
    „Pekné sú slová o pokoji a láske,“ riekol dosť podráždene, „ale čo, keď sa nájdu, ktorí
         zadierajú.“
   </p>
   <p>
    „Nemôže byť zadieračiek,“ vysvetľuje mu pán senior veľmi prísne, „kde je pravý poriadok.
         Zavedú si poriadok, ako vyhľadáva duch cirkvi, a rozhojní sa pokoj a láska. O týchto
         veciach mne neprislúcha hovoriť, lebo Badišov patril kedysi k môjmu stádu. Pýtal sa oddeliť
         od Ozubín pre pokoj a lásku, a my sme ho prepustili, nech si ju pestuje, ako vie. Ale
         teraz, keď počúvam žaloby, že nemôžu nájsť lásky a pokoja, spytujem sa, kto je na vine, že
         neostali v obcovaní s nami? Nemajúci lásky a pokoja v sebe, nenájde jej, a čo by kde
         hľadal; či u nás, či vo svojom dome. Prečo sú žiadostiví zlého, a nenavrátia sa na stezky
         svornosti a lásky?“
   </p>
   <p>
    Samuel Primitivus znášal trpezlivo šľahy, ktoré padali naň pre pýchu a ctibažnosť. I on
         je na vine, i on. Podkladal polienka na oheň nespokojnosti. Vyvarila sa na ohni horúca
         kaša, ktorú musí chlípať. Farár sa rozrástol pred ním, drží ho v tôni, zaberajúc pre seba
         slniečko priazne a dáždik hojnosti. Pomaly nik nebude vedieť o ňom, že je ešte tu.
   </p>
   <p>
    Prišiel do fary s bratom Sztupaym, že u vrchnosti nájde opory a uznanlivosti, ale
         vrchnosť pamätá, ako ju vtedy vysmial. Teraz, keď ho vidí v klepci, smeje sa jemu.
   </p>
   <p>
    Vrchnosť sa mu nechcela smiať, majúc pred očima, že treba trestať previnilých.
   </p>
   <p>
    „Nezabúdajú, že máme autonómiu,
    <sup>
     [
     <a class="footnote" href="#ftn.id2585157" name="id2585157">
      66
     </a>
     ]
    </sup>
    čo znamená, že cirkev si zariaďuje domácnosť, ako sama vie,“ poučil ho pán
         senior dobroprajne.
   </p>
   <p>
    Richtár Hamuľa by bol vďačne prisvedčil. Tá vec sa mu zapáčila. „Vrchnosť nemá sa čo
         miešať do domácnosti cirkvi, kým žaloby neprídu k nej. A z badišovskej nebolo dosiaľ počuť
         žalôb, skôr samé pochvaly, ako je všetko v poriadku.“ Richtár Hamuľa by bol vyskočil od
         radosti; dobre kreše vrchnosť rechtora. „Kto rozkazuje alebo nerozkazuje, je vnútorná vec
         cirkvi. Kto sa dá biť, budú ho biť a nedajú mu plakať. Väčšina rozhoduje, a ak má tvrdú
         päsť, môže i biť, lebo údovia môžu nebyť dobrí, hoc cirkev je dobrá. Ale cirkev má svoje
         hradby, za ne sa môže uchýliť, komu sa robí krivda.“
   </p>
   <p>
    Pán rechtor pozrel naň, čo za hradbu to vynašiel? Jemu by sa veľmi zišla, lebo mu robia
         krivdu.
   </p>
   <p>
    „Autonómia je hradba, ako som povedal prvej,“ oznámil mu pán senior a pozrel naň veľmi
         prísne. „Ona kladie hrádze násiliu; netreba nič, len ho skrotiť väčšinou. Ak im kto robí
         násilie, vezmú mu silu, alebo už väčšinu. Načo sa dajú tlačiť, keď predsa pôsobia v
         Badišove nejeden rôčik. Tu richtár sám je ich žiak, kurátor ich žiak, gazdovia rad-radom
         ich žiaci. Či budú nevďační ich vlastní žiaci, aby im dali robiť krivdu?“ Tu pozrel naň tak
         prísne, že sa pán rechtor až striasol, v slovách cítil ostrý výsmech. „Za toľké roky mali
         si kedy zadobyť srdce vlastných detí.“
   </p>
   <p>
    Takejto kázne sa mu ešte nikdy nedostalo od nikoho. Nenazdal sa, že počuje takéto slová
         do očí, pred richtárom. Pozrel mrzko na Sztupayho. On ho sem zaviedol, sľubujúc mu, že mu
         tu porozumejú. Na šťastie sa nedá len tak odpraviť; keď jeho šľahli, vie šľahnúť i on. To
         bude na rozlúčku.
   </p>
   <p>
    „Ich velebná milosť ich tiež krstila, niektorých starších sobášila a krstila im deti,
         pochovala im rodičov: pôsobila medzi nimi pekných pár rôčkov, a predsa, keď prišla tvŕdza,
         nedali sa nakriatnuť. Ja sa nespytujem, aké bolo čie pôsobenie, lebo poznám neuznanlivosť
         ľudí. Nik veru nestučnie, kto sa drží na uznanlivosť. Ja už viem, koľko je hodna.“
   </p>
   <p>
    Povedal, čo mal na jazyku, nemal už čo robiť tuná. Keď mu nevedia pomôcť, aspoň si nedá
         voziť po sebe. Sztupay sa pridal k nemu, reči predstaveného ťali i jemu do živého. Začal i
         on zapínať obšírny kabát na gomby, upletené z hodvábnych šnúrok, na ktoré sa založí slučka
         šnurovania. U farára darmo hľadať spravodlivosť rechtorovi, a čo by to bol i senior, ak je
         proti farárovi. Nie darmo spieval básnik z cechu o tej veci. ,Farárovi smrdí rechtor ani
         bzdocha, spýtaj sa Kuchynku, Dechtiara a Kmocha‘.
   </p>
   <p>
    Pán senior zabil jedného zajaca: dal odbojcovi, čo mu patrilo, ale nechcel rozhorčiť.
         Nepošle ich z príbytku, keď je vec hotová len do polovice. Treba položiť na dielo korunu.
         Na stolíku bola fľaša so slivovicou: v nej sa nájde uspokojujúci balzam na rany. Ponalieval
         chytro do kalíškov, a keď sa v nich zaskvel nápoj ani jantár, Samuel Primitivus začal
         myslieť, že čert je nie taký čierny, ako ho maľujú, a Sztupay, že pre pletky nehodno
         zabudnúť, z čoho žiješ. Pán senior štrngol o kalíšky, ostatní obstúpili stolík, richtár
         Hamuľa s halenou zabral ešte viac miesta ako sám Sztupay.
   </p>
   <p>
    „Chcel som len povedať,“ pokračoval pán senior, akoby neboli padli predošlé narážky a
         bôľne poukazy, „aby sme autonómiu držali v úcte, keď jej dar nám zveril sám Boh. I v
         Badišove vykázať jej slušné miesto, a bude hneď všetko dobre. Pri nej sa neudrží vláda
         jedného nad všetkými.“
   </p>
   <p>
    Samuel Primitivus vytrúsil kalištek, prestal žmurkať a vytreštil vyjasnené oči na jeho
         velebnosť. Či bude zasa šľahať a štípať, kaziac im chuť, čo ostala po dobrej slivovici? Pán
         senior pozeral do plného kaliska, akoby ťahal z neho múdrosť. „Prečo si nezvolili ešte
         inšpektora?“ Sivé oči zaboril do mútnych badišovského rechtora. Plný kalištek, ktorého sa
         nedotkol ústami, zasa položil na stolík, akoby bol zabudol liznúť z neho. Zo sivých očí
         prešla akási tuhá svetlosť do hlavy badišovského rechtora, prebila všetky hmly, ukážuc veci
         cele inakšie, ako boli dosiaľ.
   </p>
   <p>
    Samuel Primitivus bodol si prstom do čela tri razy. Hľa, jeho velebnosť ako trafila
         klinec na hlavu! Zasmial sa naradovaný, smiech mu vybúšil rovno z natešeného srdca. „Prečo
         sme ho nezvolili?“ vykríkol víťazne. „Lebo sme nevideli ďalej od nosa.“
   </p>
   <p>
    „Zákon vyhľadáva predsa, alebo už stará dobrá obyčaj mať inšpektora,“ napomenul ich pán
         senior. „Štyri oči viac vidia ako dvoje, a potom duch cirkvi je taký.“
   </p>
   <p>
    Samuel Primitivus nepočul, čo sa povedalo. Ožili v ňom nádeje, spadla z neho tieseň,
         ktorá ho dusila ani mora, vyciciavala jej všetku sviežosť a šťavu. Tu je východ, a
         pohodlný, z klepca, do ktorého sa bol lapil. Inšpektor je odporca farárskej moci,
         prirodzený spojenec.
   </p>
   <p>
    „Pohľadajú si súcu, horlivú osobu,“ radí im pán senior. Chcel už opatrne nadškrtnúť, kde
         je tá osobnosť: ale Samuel Primitivus bol v ohni, skočil mu do reči.
   </p>
   <p>
    „Súca, horlivá osobnosť je tu!“ zvolal. Z očí mu sršali iskry. „Netreba ísť ďaleko, býva
         v Ozubinách náš inšpektor, jeho veľkomožná milosť slúžnodvorský, pán Baltazár Ozubinský.“
   </p>
   <p>
    „Hoc i on!“ pristal pán senior. Hľa, druhého zajaca mu pomohli zabiť. Nemá čo robiť, len
         ukázať, že jemu záleží na veci, nie na osobe. „Nieto čo povedať proti nemu, je šľachetný,
         zaujatý muž za cirkev.“ Rozhodil ruky, že urobil, čo mohol, naznačiac cestu, ktorou sa ide
         k pokoju a láske. Dodal ako pre seba: „Ja ho voliť nebudem. Rozhodnú cirkevníci. Ich vec,
         čo povedia.“ Vtedy sa už obzrel trochu na richtára.
   </p>
   <p>
    „Čo poviete na to, richtár?“ vyzval ho už rovno Samuel Primitivus. Cítil akousi temnou
         predtuchou, že tu má spojenca, pána seniora: azda mu pomôže dostať richtára. Richtár je
         taký, že ho ľahko dostať, ale ho i ľahko stratiť. Poviazať ho dobre na rukách i na nohách
         hneď tu, aby sa už nemohol vymknúť. „Máte dačo proti pánovi slúžnodvorskému?“
   </p>
   <p>
    „Ale ja?“ podskočil richtár, v jeho hlase bola rozhorčenosť, akoby ho bola urazila taká
         otázka. Medzitým sa dvíhalo v ňom čosi, čo bolo proti nim. Dal sa ľahko obracať sem a tam
         od mocných, ale nemal rád prieky a rozbroje. Osobou pána slúžnodvorského vtiahli by sa
         znova do ich tichej dediny. Dosť im bolo Ozubín v Ozubinách, netreba si ich ešte doniesť
         domov. A potom kľuvalo sa v ňom podozrenie, či karotka nebola nástraha, či Fero bol naozaj
         opitý, či rechtori prišli náhodou, alebo sa dohovorili s pánom seniorom? Hamuľa sa dosť
         naobtieral okolo pánov, videl moc fígľov, niektorým sa i priučil. Naučil sa najprv ukázať
         peknú tvár, i keď mu dali hrýzť horič. Tak i teraz zvolal znova: „Ale ja? Ja ich zaraz
         potvrdím, len nech ich vyvolia. Bez voľby by sa to azda neobišlo!“ pozrel na jeho
         velebnosť, akoby čakajúc radu.
   </p>
   <p>
    „Veru nie,“ odpovedal pán senior, skúmajúc richtára, čo sa skrylo pod tú otázku: či
         veľká sedliacka tupohlavosť, alebo prefíkanosť.
   </p>
   <p>
    Ale richtár vedel vydržať také výskumy. Sedel tam na stoličke, akoby myslel na sená,
         ktoré budú kosiť onedlho, alebo na letné dane, ktoré príde vyberať tiež po tieto dni.
   </p>
   <p>
    „Azda len stratíte i vy slovo za pána veľkomožného, richtár?“ oslovil ho Samuel
         Primitivus, chytajúc sa kalíškov, ktoré naplnil pán senior.
   </p>
   <p>
    Richtár sa tiež chytil kalíška. Keď ho takto chytajú zo všetkých strán, aspoň sa im
         pomstí, urobiac im čím väčšiu škodu. Potom i kalíšky sú veľmi malé. Čím ich viac prevrátil,
         srdce tým väčšmi piští. Pozrel do kalíška a osvedčil sa:
   </p>
   <p>
    „Čo by ho nestratil? Dobré slovo nešanovať nikdy, kde sa môže stratiť. Len by ho
         nepohodili, zodvihli každé tí, čo ho nájdu.“
   </p>
   <p>
    Nuž rechtor ho posociava dopredku, pozerá naň dúfanlivo, že sa mu schová za široký
         chrbát, ale sa i on precibril; vie si nechať zadné dvercia. Samuel Primitivus sa neobzerá
         na pletky, berie za hotový peniaz, čo mu povedia, tak uveril i richtárovi pachtivo. Iba pán
         senior zbadal zadné dvercia: nešiel mu ich privrieť, ale poradí pánu slúžnodvorskému, aby
         ich pričapil. Nájde on na ne dobrú zámku.
   </p>
   <p>
    Práve keď boli v najlepšom, vhupol medzi nich Bohumil Valizlosť so ženou. Jej tmavosivé
         očko sa len dotklo prítomných a poznalo, že tu nieto priateľov. Iba richtár neďaleko dverí
         pozrel na ňu ako-tak prívetivo, ale potom už uhýbal spred jej veľmi vážneho oka. Bolo mu tu
         nevýhodne. Keď domáci pán mal najviac roboty okolo nových hostí, richtár pristúpil k stolu,
         podhodil halenu na pleciach a prehovoril:
   </p>
   <p>
    „Ale ja sa musím poberať. U jeho veľkomožnej milosti mám košík. Zberáme sa onedlho i na
         sená, ale teraz je okopávačka ešte. Treba sa obhadzovať.“
   </p>
   <p>
    „Ja mám tuto pánu bratovi poprezerať včely,“ začal sa vyhovárať Samuel Primitivus.
         „Jeden klát mu ide strudovatieť.“
   </p>
   <p>
    „Dajú im z druhého kláta plášť s vajíčkami vo včelných bunkách. Ak jesto ešte dačo
         pracovníc, odchovajú si mladú matku a vykántria trúdy,“ poradil im Bohumil Valizlosť, veľmi
         skúsený včelár. Naučil sa včeláriť od otca. „Ani som nevedel, že pán rechtor sa tiež
         rozumejú do remesla,“ usmial sa svojmu rechtorovi.
   </p>
   <p>
    „Hej, i ja včelárim, hoc nemám včiel,“ priznal sa Samuel Primitivus zajakave.
   </p>
   <p>
    Sztupay pozrel na Máriu zvysoka. Aká to farárka? Ledva jej vidieť od zeme, a už dvíha
         nos dohora. Na jej muža zazrel, akoby ho chcel ohlušiť očima. Oči mu podbehli krvou, zišla
         mu na um ,krmička‘.
   </p>
   <p>
    Keď vyšli rechtori pred faru, o richtárovi už nebolo slychu. Ten už bol nebodaj kdesi v
         kuchyni jeho veľkomožnej milosti po ten košík. Pán senior ich vyprevadil pred bránu a lúčil
         sa veľmi priateľsky, najmä s badišovským.
   </p>
   <p>
    „Ten ti má hlavu, Tomáš,“ riekol Samuel Primitivus veľmi vzrušený ešte odpoludňajšou
         poradou. „Povedal iba slovo, a to jedno slovo hneď ukázalo, čo nás kazí.“
   </p>
   <p>
    „Hej,“ prisvedčil Sztupay veľmi tenkým hlasom. „Podajedným mudrcom v Badišove bolo by sa
         ho zišlo slúchať ešte pár rôčikov.“
   </p>
   <p>
    Začali sa zasa priečiť.
   </p>
   <p>
    Pán senior sa vrátil k hosťom. Máriu uistil, že v Ozubinách nájde priateľstvo vždy
         naporúdzi, kedykoľvek by ho potrebovala. Mária pozerala naň vážne a ďakovala sucho. On
         odkladal fľašu a kalíšky na stojatú armarijku do kúta; ta zaniesol i svoj plný kalištek.
         Keď hostia odídu, žltkavý nápoj vleje nazad do fľaše, veď sa ho nedotkol ústami. Len aby sa
         do tých čias nehodila doň mucha. Zaujatému v tej práci nemala mu Mária spôsobu pozrieť do
         očí. Bola by ona vyčítala v nich, čo tu bolo a prečo sa rozpŕchli pred nimi, akoby ich bol
         hnal.
   </p>
   <p>
    Prišla domáca pani a vyviedla ju z prednej. Vysvetlila jej, že poriadne stvorenie si
         nemá ani kde sadnúť v tej temnici o nízkej povale a malých oblôčikoch, v ktorých sú k tomu
         ešte hrubé mreže.
   </p>
   <p>
    „Poďme radšej do dvora, ukážem im, čo mám,“ zvala ju a vyviedla na podstenu.
   </p>
   <p>
    Pred nimi bol úzky dlhý dvorík. Kdeby mohol byť výhľad na horu, stál vysoký múr, na
         ktorom trčali z hrebeňa ostré klince a kúsky skla, nabádané do vakovky. Keď prišli za dom,
         počuli burcovať prasa okolo dveriec. Kohút na kope hnoja vykríkol, sliepky, ako hriebli,
         ohlásili sa; moriak zadudral a začal rafať obdratými krídlami po tvrdej zemi. Ozvala sa i
         morka: ,Piť-piť!‘ Možno ju mýlila mladá v širokých sukniach na zvon. Vyparádila sa veru na
         túto návštevu. Jej sukňa zaberala temer celú podstenu. Za morkou ciepkalo dvoje opršaných
         morčiat.
   </p>
   <p>
    „Tu sú moje morky!“ ukázala jej hrdo na chudobný kŕdlik.
   </p>
   <p>
    „Pekné sú,“ pochválila ich Mária, hoc nevidela nič pekného na nich.
   </p>
   <p>
    „Či nie?“ zaradovala sa veľmi domáca pani. „Ozdoba dvora, keď je, ako má byť; je morka a
         páv.“
   </p>
   <p>
    „Morky som vídala u nás,“ priznala sa Mária. „Ale pávy nevídať. V Tesnej Bani sme mali
         neveľký dvor. Nemohli sme držať mnoho hydiny.“
   </p>
   <p>
    „Teda z Tesnej Bane!“ zadivila sa domáca pani. „A ja som z Rušína!“
   </p>
   <p>
    „Z Rušína chodievajú na trh do Tesnej Bane.“
   </p>
   <p>
    Mária hneď s veľkým záujmom pozerala na ňu. Prismelo ohnutý nos s krídlami, sediacimi
         naširoko, jej hneď menej urážal krásocit. Boli z jedného vidieka, ale Mária hovorila
         mestsky a pani rušínsky.
   </p>
   <p>
    „Ja som Alžbeta Rušínska z Rušína,“ predstavila sa jej už úplne.
   </p>
   <p>
    Mária si práve lámala hlavu, z akého bude domu, lebo Rušín je sedliacka dedina. Tu
         vysvitlo, že domáca pani je z veľmi panskej rodiny.
   </p>
   <p>
    Mária jej spomenula, že sedliaci často spomínali Rušínskovcov. Divila sa, ako ju zavialo
         sem, do úzkeho dvoríka z panskej slávy a nádhery. Jej skromný zjav nebol by veru hlásal, že
         je takého pôvodu.
   </p>
   <p>
    „Mali sme dvor ako pol Ozubín,“ začala jej rozprávať pani a oči sa premenili veselšou
         teplotou. „Ani plota na ňom nebolo, iba lesiny, i to len na jednu stranu. Keď sme vyšli
         predo dvere, videli sme ďaleko až po Zelený Kameň. Ja tak rada veľký dvor.“ Poobzerala sa
         ako prebudená z pekného sna v úzkom, dlhom dvoríku. Pokrútila smutno hlavou a doložila: „Ja
         tu neprivyknem, neprivyknem.“
   </p>
   <p>
    Mária pozrela na ňu prekvapená, že sa tmavosivé oči rozšírili od divu. Vzdychá, že
         neprivykne v Ozubinách, keď toľký kus života už preživorila v nich. Ak neprivykla za jedno
         dvadsať rokov, za druhých dvadsať veru už neprivykne. Má rada priestranné dvory, a tento
         dlhý, tesný dala obohnať vysokým múrom ani Jeruzalem, a ešte nasadiť doň klincov a kusov
         skla. Prišlo jej ľúto túžob, ktoré roky a roky driemu, a keď sa prebudia, nenájdu splnenia,
         ale nové a nové sklamanie.
   </p>
   <p>
    „Keby mala veľký dvor, držala by moriek, moc moriek, ako v Rušíne,“ začala jej rozprávať
         ticho, ako veľkú tajnosť. „Tu im je zle. Tmolia sa okolo hnoja. Tak i ty rada morky?“
         Nepočkala na odpoveď, iba sa zasmiala. „A ja ti tykám: farárka z Badišova sa nahnevá a
         nechá ma tu pri morkách.“
   </p>
   <p>
    Márii sa čosi stalo. Do očí jej skočili slzy. Zišla jej na um Tesná Baňa, pitvorík pred
         svetlicou, kde vtedy čakala na muža, i kuchyňa, v ktorej ostala razom cudzia. Chytila ju za
         ruky, ktorá nemohla tu privyknúť.
   </p>
   <p>
    „A ja to tak rada, to tykanie!“ zvolala natešená, hlas jej zlyhal. Z tváre sa kdesi
         podela prísnosť: naskočilo na ňu čosi prítulného, radostného. „Tykajte mi, tykajte!“ Hlas
         sa vlnil akousi náruživosťou.
   </p>
   <p>
    „Dobre, pristanem, ak ma budeš volať tetuškou,“ pohrozila prstom, na ktorom, dlhom,
         tenkom, stavce boli trochu hrubé.
   </p>
   <p>
    „Vďačne, tetuška!“
   </p>
   <p>
    Mária nevedela ako, iba keď sa pritúlila k nej. Musela urobiť náramný pohyb, lebo moriak
         zadudral.
   </p>
   <p>
    „Ty si ešte mladá, veľmi mladá,“ hladila ju po líci. „Nie takto zjavom, ale tým, čo je
         dnuka. Ja ťa budem mať rada. Pekne sa nosíš. Máš ho rada. Poznala som hneď. I on teba. Tak,
         majteže sa radi.“ Podložila prsty pod jej bradu, a naddvihla jej hlavu. Pozerala jej veľmi
         pozorne do tváre, ktorá sa pýrila. „Veru rada, neodškriepiš.“
   </p>
   <p>
    Mária mala horúčavu v tvári. Ešte nikto nespomenul pred ňou túto vec. Iba on sa jej
         spytoval kedysi v akejsi horúčke, i teraz sa spýta, vystíha odpoveď. Keď sa mu musela
         priznať, tiež jej zblčala takto tvár. Teraz nevystíha odpoveď od nej, mohla by sa odmlčať,
         ale sa jej sladí vyjaviť niekomu kúsok svojho tajomstva.
   </p>
   <p>
    „Hej, trochu,“ riekla veľmi ticho. Potom sa zasmiala, nevie sama prečo, ale smiech je
         bôľny, akoby ju hrdúsilo v hrdle.
   </p>
   <p>
    „Iba trochu? No, dobre; vidím, komu sa riadiš,“ obzerala si ju veľmi pozorne. Mária bola
         ako na tŕni, skoro ako prvej, keď jej pozerala do tváre. „Riaď sa, keď máš komu. Poriadna,
         milá z Tesnej Bane.“ Vracali sa už k dverám, keď zastala. Spýtala sa jej: „Vieš, prečo som
         ti chcela ukázať morky?“
   </p>
   <p>
    Mária sa zasmiala už slobodnejšie. Iste preto, že ich má veľmi rada.
   </p>
   <p>
    „Vidíš, morka je mater nanič, hoc by mohla byť najlepšia, koľko má rada malé. Od veľkej
         lásky bojí sa o hniezdo, pre najmenšiu vec skáče na hniezde, nehľadí pod nohy. I táto z
         pätnástich vajec vyviedla troje, ostatné pobila.“
   </p>
   <p>
    Mária sa usmievala, počúvajúc gazdinské pozorovania staršej, hoc vedela, že by sotva
         podsypala morku, majúc naporúdzi dobrú kvočku. Ona je mať gazdovského dvora pre všetky
         druhy hydiny.
   </p>
   <p>
    „Dávaj dobrý pozor na veľmi bojazlivé matere, či nájdeš medzi nimi jednu dobrú, ako má
         byť.“ Mária jej prikyvovala hlavou, že si toho bude všímať lepšie ako dosiaľ. „Tie ti
         pobijú tiež všeličo od pečlivosti o deti. Najskôr im ohlušia dušu, aby vykŕmili telo.“
   </p>
   <p>
    Mária sa zadivila, kde sa to obrátil rozhovor o morkách. Bolo by jej nevoľno pri domácej
         panej, lebo slová boli akosi bez dobrého súvisu, a potom sa mali, akoby chceli vychádzať na
         cele iné pole: ale čo sú slová, hoc i nejasné a záhadné, keď je cit živý a jasný? Chodili
         hore-dolu popod stenu, pani jej rozprávala, čo jej zišlo na um. Niektoré slová tiež
         zabiehali na iný výhon, a Mária si ich dobre všimla.
   </p>
   <p>
    „Nejdem k nikomu, k nám tiež málokto príde. A kto by stál o kohokoľvek, čo? Najviac len
         sama v tomto kútiku. Nevidno ničoho, iba tieto múry. Môj ich dal vyhnať dohora, iba čo
         vidno kúsoček neba. Nie ti je divné? Ja vo dvoríku, on najviac v izbe. Nik sa do nás
         nestarie a my do nikoho. Že je tak vraj najlepšie.“
   </p>
   <p>
    Mária, naučená v Tesnej Bani žiť takto pre seba, pred krátkym časom by bola
         prisviedčala, ale teraz už privykla na široké rozhľady v Badišove; v tomto úzkom dvoríku
         jej bolo ako v klietke, ktorú pokryli obrusom, aby vtáča nevidelo, čo je tamvon, a spievalo
         vo tme. I domáca pani jej bola ako také zatvorené vtáča, ktoré osmutnelo v tej zatvorenosti
         a prestalo už spievať. Sama hádam cítila to isté, mysliac na osihotenosť. Pomlčala hodnú
         chvíľu a dodala:
   </p>
   <p>
    „Nuž sama neviem, či je to najlepšie.“
   </p>
   <p>
    Prešli do zadnej izby, keď si pochodili po dvore. Fara bola zatvorená ani klietka, ale
         Márii nebolo smutno. Čas sa jej míňal veľmi dobre pri novej tetuške.
   </p>
   <p>
    V prednej nebolo tak veselo ako v zadnej. Bohumil Valizlosť cítil sa, ani čo by ho niečo
         tlačilo, bolo mu v dome ako v temnici s tými múrmi a mrežami, ale i prítomnosť domáceho
         pána ho utlačovala. Dosiaľ málokedy boli zoči-voči, ale keď sa zišli i pred inými, Bohumil
         Valizlosť cítil, že si nepovedali nič z toho, alebo veľmi málo, čo by sa bolo pýtalo. I
         teraz sa zhovárali len povrchne, o pobočných veciach, hoc boli medzi nimi otázky, o ktorých
         by bolo treba pohovoriť. Bohumil Valizlosť čakal podchvíľou, že domáci pán dotkne sa
         niečoho pálčivého; badal pod povrchným hovorom, že ukrýva akúsi podstatu.
   </p>
   <p>
    „Kedy budete mať voľbu inšpektora?“ nadhodil domáci pán zľahka, akoby mimochodom.
   </p>
   <p>
    Bohumil Valizlosť sa trhol. Vedel už, že sa toto prevracalo pod mätienkou doterajších
         rečí.
   </p>
   <p>
    Bohumil Valizlosť mal sa veľmi na pozore dať mu jasnú, určitú odpoveď.
   </p>
   <p>
    „Neviem veru. Náš čas neprišiel ešte.“
   </p>
   <p>
    „Hovoríte akosi záhadne.“
   </p>
   <p>
    Pán senior sa hľadel i usmiať, ale jeho tvár nebola zariadená na smiech. Smiech na nej
         nechcel kvitnúť, hneď sa zošúveril a uschol. Chcel zažartovať, že badišovský dáva slovám
         akýsi prorocký náter, ale sa zdržal: o tých veciach sa nepatrí žartovať ani medzi
         zasvätenými.
   </p>
   <p>
    „Vyslovím sa teda zreteľnejšie,“ osmelil sa pomaly Bohumil Valizlosť, i srdce mu
         zabúchalo, že sa ide dotknúť predmetu, ktorý je medzi nimi a ožihá oboch rovnako. „Náš dom
         je nový, základy sa mu neuľahli ako svedčí a nestuhli. Ťažko podkladať pod ne nové uholné
         kamene. Počkáme ešte s voľbou, kým sa neupevníme lepšie.“
   </p>
   <p>
    Pán senior počúval veľmi pozorne. Slová boli nejasné, ale spoza nich už šiblo dosť tuhé
         svetlo.
   </p>
   <p>
    „Nové uholné kamene? Ako to myslíte, pán brat?“ spýtal sa ho veľmi starostlivo, že si
         nemôže vybrať pravý zmysel tých slov.
   </p>
   <p>
    „Myslím tak, ako som povedal. Pod hotovú stavbu príde podložiť nový uholný kameň, bez
         ktorého by bola stála ešte ta. Ak ho ta položíme, nevedieť, či ľahne dobre a nájde si dobrú
         jamku. Ak neľahne dobre a nezvarí sa so stavbou v jeden kus, bude len zavadzať a oslabovať
         základy. Inšpektor je predsa len svetský prvok, nie vždy vie priľahnúť hladko k správe
         duchovných záujmov. Pôsobí na ne rušivo, miesto spájať rozdvojuje a delí. Bojím sa, že
         pokoja užívame len do tých čias v našom novom sbore, kým si neuvedieme inšpektora. Nový
         nedostavaný Sion
    <sup>
     [
     <a class="footnote" href="#ftn.id2586059" name="id2586059">
      67
     </a>
     ]
    </sup>
    potrebuje pokoja, bez neho zrúti sa i to neveľa, čo sme vystavali.“
   </p>
   <p>
    Pán senior sedel ticho, počúval pozorne, ale vytriešťal oči na neslýchané vývody, ktoré
         neuznával, alebo skôr sa ich hrozil.
   </p>
   <p>
    „Takže inšpektora máte za nepriateľa Siona?“ riekol veľmi krotko, s tichou výčitkou.
         „Nie ste predpojatý?“
   </p>
   <p>
    „Keby to bola predpojatosť!“ zvolal Bohumil Valizlosť, „tú by nebolo ťažko prevládať,
         keby ju chcela prevládať skutočnosť. Ale skúsenosť ukazuje, že inšpektor je nepriateľ, a
         veľmi nebezpečný, lebo neobchádza valy zvonku, ale sedí v nich.“
   </p>
   <p>
    Pán senior pokrútil hlavou. Nemohol obsedieť na mieste, musel sa prejsť izbou. Naostatok
         stal pred neho a riekol:
   </p>
   <p>
    „Či neobránili cirkev zemskí páni?“
   </p>
   <p>
    „Z tej strany sa nehádam,“ riekol Bohumil Valizlosť. „Od vonkajších nástrah mohol ju
         zaštítiť platný vtedy poriadok: ,Cujus regio, illius religio‘.
    <sup>
     [
     <a class="footnote" href="#ftn.id2586117" name="id2586117">
      68
     </a>
     ]
    </sup>
    Možno i zemskí páni boli iného ducha, než dnešní, vpravovali sa hádam lepšie do
         správy cirkvi, netisnúc do nej svetské záujmy. Nad tým sa nemôžem hádať. Ale dnes je iný
         poriadok. Zemským pánom sa netreba ustávať obraňovať cirkev, keď ju štíti krajinský zákon.“
   </p>
   <p>
    Pán senior, hoc sa vedel premáhať, bol dosť hodne vzrušený. Na lícnych kostiach mu
         naskočila červeň, i cítil v sebe veľký nepokoj. Takéto zásady neboli mu cele nové, ale ich
         nepočul dosiaľ hlásať na týchto stranách.
   </p>
   <p>
    „A nedodávajú jej vážnosti, vplyvu a trochu i moci?“
   </p>
   <p>
    „To nemôžem odtajiť,“ priznal sa Bohumil Valizlosť, pozrúc naň trochu odspodku. „Najmä
         keď si zasadne taký veľký pán v nádhernej mentieke a s krivou šabľou za predsednícky stôl,
         alebo i do lavice, kde sedia obyčajní členovia konventu.“
   </p>
   <p>
    „I to je moc hodno,“ potvrdil pán senior.
   </p>
   <p>
    „Veľmi moc,“ uznal Bohumil Valizlosť. „Pekne pristane toľká pestrota do prísnej
         jednoduchosti chrámu alebo poradnej dvorany. Ale by bolo hodno trochu viac, keby sa do
         vážnych porád obliekli do toho rúcha, ktoré spomenul Kristus, hovoriac o povolaných a
         vyvolených. Vážnosť, moc, lesk a vplyv cirkvi sú pochopy, ktoré sa hádam nezhodujú cele s
         predstavou, ktoré im prikladá občiansky verejný život. Neviažu sa k vonkajšku a jeho lesku;
         majú korene až tam hlboko v samej podstate. Lesk cirkvi vychádza rovno z toho, či plní a
         ako plní svoje poslanie. Pevnosť a sila je duch Spasiteľa, ktorý by mal v nej vládnuť. Lesk
         a sláva cirkvi neviaže sa len k osobe pánov, ale k osobe veriacich, či ich obcovanie v
         živote je v zhode s Kristovým učením. Toto je podstata, ostatok je len prívesok a márnosť,
         zahrnúc do toho všetky kučmy, mentieky a šabličky.“
   </p>
   <p>
    Pán senior sa trochu zachmúril, pozeral si po nechtoch. Mladý brat mu čítal trochu ako filipiku,
    <sup>
     [
     <a class="footnote" href="#ftn.id2586197" name="id2586197">
      69
     </a>
     ]
    </sup>
    hrá sa na obrancu čistej viery a príkladného života: ale pod tou bielou
         zásterkou zatušuje zručne hlavatosť a panovačnosť. ,Kde to kerujeme?‘ rozvažoval, mysliac
         na lodičku, ktorej kormidlo mu zverili. Či mu ho i skutočne dali? On sedí pri ňom, ale sa
         len prizerá, ako ho skrúcajú. V Ozubinách ho skrúca jeho veľkomožná milosť pán Mihál
         Smolecký, v senioráte sám osvietený, komorník panovníka, a Mikuláš Uzdic. Jedna i druhá
         lodička ide pokojne prúdom, lebo ich vedú mocné, skúsené ruky. Ako držať za zhubu cirkvi
         také mocné podpory a piliere? Naostatok mu povedal, ako myslí o veci.
   </p>
   <p>
    „Zostúpme na zem, pán brat, kde sa žije život, do každodennej skúsenosti. Vo svete je
         naše živobytie, nie v oblakoch. Držme sa veci, aká je, nie, aká by mala byť.“
   </p>
   <p>
    „Hovorím zo skúsenosti, vidím príklady, ktoré odstrašujú.“
   </p>
   <p>
    „Dopovedzte, nebojte sa!“ posmelil ho pán senior, vidiac, že hosť sa rozbehol, ale sa
         zastavil razom.
   </p>
   <p>
    Bohumil Valizlosť skutočne začal váhať, či treba ťať do živého a možno uraziť
         citlivosti. Ale si dodal smelosti: poukázal mu na samy Ozubiny ako na mrcha príklad.
         Vyrátal mu stĺpy a mocné opory: slávne famílie Ozubinských, Smoleckých, potom menšie
         Stupnických, Krajčov, Žulovicov, z ktorých poniektorí už nosia krpce, nemajú na kordovánky.
   </p>
   <p>
    „Ukážte, čo všetko dobrého vykonali tí mnohí dobrodinci a patróni?“ spýtal sa ho Bohumil
         Valizlosť. „Sú veľmi bohatí a mocní.“
   </p>
   <p>
    Pýtal si ukázať, čo nemohol nikde nájsť. Škola bola len tak ošarpaná ako v sedliackej
         dedine Badišove. V Smolciach ani nebolo školy. Kostol už tiež čaká oddávna na opravu.
         Pokryv je veľmi deravý, plátať sa už ani nedá. Nieto na čo pribiť záplatu, keď rohy a laty
         bútľavejú pod šindľom.
   </p>
   <p>
    Pán senior zniesol i túto pohanu; hoc mu oči iskrili, nevyskočil urazený, ani mu
         neodpovedal na jeho vyzvanie. Naostatok sa prebudil z akýchsi ďalekých dúm. Vzdychlo sa mu.
         Už vedel z väčšieho, čo sa stane. Vláda jedného zunuje sa i Badišovu. Samuel Primitivus
         začne hýbať mysle, bude mu pomáhať i richtár Hamuľa. Pán slúžnodvorský ho už bude vedieť
         inak nadchnúť, ako ho tu proboval Samuel Primitivus. Zaťatý ani nezbadá, iba keď ostane
         sám, ako keď hláča vyhodia na sucho.
   </p>
   <p>
    „Tak sme sa pozhovárali,“ zobral konečne do štipky výsledok dnešnej priečky, hádam v
         úmysle napraviť ho na lepšiu cestu. „Moja rada ako staršieho je, robte ako iní: bude lepšie
         vám a vašim, a vec neutrpí škody. Staré obyčaje, tradícia je tiež zákon, často mocnejší od
         zákona. Zaslúži si úcty a šetrnosti, ak nie pre iné, teda pre minulosť.“
   </p>
   <p>
    Bolo pred večerom, keď Bohumil Valizlosť viedol Máriu dolu dedinou k vozu. S návštevou
         nebol spokojný. Bol by mal predstavenému stúpiť lepšie do svedomia pre ľahostajnosť o školu
         i ľud. Ale i tak cítil, že si ho znepriatelil len preto, že povedal dakoľko pravdivých slov
         o pánoch: čo by bolo, keby bol narážal tuhšie na iné chyby, ktoré vychodia z nedbalosti.
         Domáca pani vyprevadila Máriu pred bránu. Dávno už nebola pred ňou, dosť dávno. I pán
         senior sa veľmi zadivil, keď ju tam videl. Pán senior pod tým dojmom začal sa odberať
         srdečnejšie od hostí, ako by to bol inak urobil. Panej nebolo ani to dosť, povedala mu
         sucho:
   </p>
   <p>
    „Prečo ich neodprevadíte k vozu! Sotva už dožijeme, aby napravili cestu po faru. Ale
         načo spomínať? I tak im nikdy neprivyknem.“
   </p>
   <p>
    ,Stará pesnička!‘ pomyslel si pán senior, omrzený. Toľko sa jej napočúval, že ide jedným
         uchom dnu, druhým von. Nová pesnička mu bola pri nej, ako sa mala okolo badišovských.
         ,Našli milosť pred jej obličajom,‘ posmeškoval v sebe, obkračujúc najhoršie hroble. ,Len
         dokedy im potrvá?‘
   </p>
   <p>
    Voz čakal na predošlom mieste, ale obrátený ojom k Badišovu. Janko Drozdík sedel na
         rázvore za zadnými kolesami, uhľadieť ich, keď sa budú vracať. Ako sedel, jedna noha sa mu
         celembala v povetrí. Hlavu mal sklonenú, ruky v lone a v nich suché kočianiky, zviazané
         bielou nitkou. Lístky sa dávno zdrvili a rozpadli, tobôž kvietky, ktoré dostal prvý raz zo
         ženskej ruky, uvité do perečka. Keď je takto sám, vezme často tieto pozostatky a pozerá na
         ne. V nich vidí Tesnú Baňu, dom na poschodie, svetlicu, v ktorej sedel za stolom a pred
         stojančekom peknú, štíhlu pannu veľmi jasných očí. Keď zažmúri oči, vidí ju pri sebe s
         koláčmi, čuje jej zvonivý hlások a dýcha zasa vôňu rezedy.
   </p>
   <p>
    Vie šantovná deva veľmi jasných očí, že je stálym hosťom v mladých dumách mládenčeka,
         ktorý kdesi v Ozubinách sedí na rázvore?
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2583816" name="ftn.id2583816">
        56
       </a>
       ]
      </sup>
      <span class="emphasis">
       <em>
        šalagra
       </em>
      </span>
      — prívesok v podobe rebríka na zadnej alebo prednej
               časti voza, slúžiaci na uloženie krmiva pre záprah
     </p>
    </div>
    <div class="footnote">
     <p>
      <sup>
       [
       <a class="para" href="#id2583833" name="ftn.id2583833">
        57
       </a>
       ]
      </sup>
      <span class="emphasis">
       <em>
        foršpont
       </em>
      </span>
      (z nem.) — záprah
     </p>
    </div>
    <div class="footnote">
     <p>
      <sup>
       [
       <a class="para" href="#id2584040" name="ftn.id2584040">
        58
       </a>
       ]
      </sup>
      <span class="emphasis">
       <em>
        Gašpar Fejérpataky-Belopotocký, rodák z Kľačian
       </em>
      </span>
      (1794 — 1874)
               — vydával Nový i starý vlastenecký kalendár (1831 — 1874)
     </p>
    </div>
    <div class="footnote">
     <p>
      <sup>
       [
       <a class="para" href="#id2584187" name="ftn.id2584187">
        59
       </a>
       ]
      </sup>
      <span class="emphasis">
       <em>
        listy
       </em>
      </span>
      (z chorv.) — lýtka
     </p>
    </div>
    <div class="footnote">
     <p>
      <sup>
       [
       <a class="para" href="#id2584287" name="ftn.id2584287">
        60
       </a>
       ]
      </sup>
      <span class="emphasis">
       <em>
        szegény tót legény, mindig zabot zábálni
       </em>
      </span>
      (maď.) — chudák
               slovenský mládenec, vždy ovos žrať
     </p>
    </div>
    <div class="footnote">
     <p>
      <sup>
       [
       <a class="para" href="#id2584611" name="ftn.id2584611">
        61
       </a>
       ]
      </sup>
      <span class="emphasis">
       <em>
        porcia
       </em>
      </span>
      (z lat.) — dávka
     </p>
    </div>
    <div class="footnote">
     <p>
      <sup>
       [
       <a class="para" href="#id2584641" name="ftn.id2584641">
        62
       </a>
       ]
      </sup>
      <span class="emphasis">
       <em>
        perorácia
       </em>
      </span>
      (z lat.) — rečnenie, záver reči
     </p>
    </div>
    <div class="footnote">
     <p>
      <sup>
       [
       <a class="para" href="#id2584652" name="ftn.id2584652">
        63
       </a>
       ]
      </sup>
      <span class="emphasis">
       <em>
        prokátor
       </em>
      </span>
      (z lat.) — obhajca, zástanca
     </p>
    </div>
    <div class="footnote">
     <p>
      <sup>
       [
       <a class="para" href="#id2584797" name="ftn.id2584797">
        64
       </a>
       ]
      </sup>
      <span class="emphasis">
       <em>
        dorgatorium
       </em>
      </span>
      (z maď.) — napomenutie
     </p>
    </div>
    <div class="footnote">
     <p>
      <sup>
       [
       <a class="para" href="#id2584892" name="ftn.id2584892">
        65
       </a>
       ]
      </sup>
      <span class="emphasis">
       <em>
        reštancia
       </em>
      </span>
      (z lat.) — nedoplatok, zvyšok
     </p>
    </div>
    <div class="footnote">
     <p>
      <sup>
       [
       <a class="para" href="#id2585157" name="ftn.id2585157">
        66
       </a>
       ]
      </sup>
      <span class="emphasis">
       <em>
        Autonómia
       </em>
      </span>
      — autonómiu (samosprávu) v evanjelickej cirkvi
               podkopávalo úsilie o tzv. Úniu protestantských cirkví v Uhorsku, ktorá mala spojiť
               uhorských evanjelikov s kalvínmi. Hlavným cieľom Únie bolo odnárodňovanie a
               maďarizácia. Slováci na čele s Michalom Miloslavom Hodžom (1811 — 1870) sa postavili
               na odpor a k Únii nedošlo.
     </p>
    </div>
    <div class="footnote">
     <p>
      <sup>
       [
       <a class="para" href="#id2586059" name="ftn.id2586059">
        67
       </a>
       ]
      </sup>
      <span class="emphasis">
       <em>
        Sion
       </em>
      </span>
      — podľa Starého Zákona hrad Jebuzenských (Dávid ho dobyl
               a postavil tam i chrám) alebo Jeruzalem, ktorý budovali Židia po babylonskom zajatí
               (536 pred n. l.)
     </p>
    </div>
    <div class="footnote">
     <p>
      <sup>
       [
       <a class="para" href="#id2586117" name="ftn.id2586117">
        68
       </a>
       ]
      </sup>
      <span class="emphasis">
       <em>
        Cujus regio, illius religio
       </em>
      </span>
      (lat.) — Čia krajina, toho
               náboženstvo.
     </p>
    </div>
    <div class="footnote">
     <p>
      <sup>
       [
       <a class="para" href="#id2586197" name="ftn.id2586197">
        69
       </a>
       ]
      </sup>
      <span class="emphasis">
       <em>
        filipika
       </em>
      </span>
      — útočná, usvedčujúca, bojovná reč (nazvaná podľa
               útočných rečí aténskeho rečníka Demosténa proti macedónskemu kráľovi Filipovi
               II.)
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2586406">
       </a>
       7
      </h2>
     </div>
    </div>
   </div>
   <p>
   </p>
   <p>
   </p>
   <p>
    Na druhé ráno dosť zavčasu prikvitol kurátor na faru. Bohumil Valizlosť šiel s ním do
         bočnej, kde obyčajne pracuje.
   </p>
   <p>
    Mária bola pri starom pánovi; rozkladala mu, čo skúsila v Ozubinách; chválila sa, že na
         jar dostane morčacie vajcia, podsype ich pod kvočku. Starý pán lepil súš na pántiky a
         počúval veľmi vážne Máriu. Pochválil i on veľmi, že podsype kvočku a nie morku.
   </p>
   <p>
    Starý pán čakal, že sa syn odbaví chytro a pôjde s ním do včelína; ale keď sa ho nemohol
         dočkať, vybral sa do včelína sám.
   </p>
   <p>
    Mária myslela, že bude treba začať variť obed. Najprv išla k bočnej a zadivila sa, že je
         tam kurátor. Potom už naozaj bolo treba stavať hrnce k ohňu, a kurátor bol ešte vždy v
         bočnej. Nemohla sa zdržať, išla zasa ku dverám a rozoznala hlasy oboch. Bolo jej ľúto, že
         nemá prístupu ta, kde môže byť cudzí človek. Začala sa cítiť ukrátená, že ho môže iná vec
         zaujať, keď by mala mužovi toľko čo rozprávať o návšteve v Ozubinách. Schytil ju divný
         nepokoj, akýsi žravý bôľ, že nemôže byť teraz pri ňom. Vtom jej zišlo na um, že hádam bude
         oblok otvorený od bočnej. Vyšla do záhrady, že stane podeň počúvať, čo sa v bočnej robí.
         Oblok bol skutočne otvorený, ale nepočula nič, iba ako sa odoberá kurátor. Keď vychodila zo
         záhrady, kurátor už otváral zadné dverce a vyšiel za humná.
   </p>
   <p>
    Mária mohla ísť k mužovi. Našla ho v bočnej, upratoval spisy na stole. Keď vstúpila,
         obrátil sa chytro k nej, akoby sa bol zľakol. Bol vzrušený. Mária pobadala na ňom premenu,
         hoc sa hľadel premôcť.
   </p>
   <p>
    „Čo ti je, Milko?“ spýtala sa ustaraná.
   </p>
   <p>
    Pozerala naň skúmavo, jej tmavosivé oči upreli sa naň temer prísne.
   </p>
   <p>
    „Nič, Mária, pletky,“ hľadel sa i usmiať.
   </p>
   <p>
    „Vari som ja na vine?“
   </p>
   <p>
    „Ach, nehovor!“ durdil sa on a pristúpil k nej živo. „Samé nepríjemnosti, ktoré patria k
         úradu. Nevzťahuj nikdy na seba, keď vidíš, že mi je dačo. Ale už je dobre.“
   </p>
   <p>
    Bol naozaj veselší, i oči sa mu smiali. Keď sa takto zasa vrátil k nej, i jej odľahlo.
         Oči jej žiarili.
   </p>
   <p>
    „Úrad sa nezaobíde bez nepríjemností, Mária,“ začal jej vysvetľovať. „Treba ich znášať
         obetavo a premáhať v trpezlivosti.“
   </p>
   <p>
    Potom jej podvihol briadku prstami a pozrel jej do očí akosi veľmi hlboko, že jej srdce
         zabúchalo. Ten pohľad jej hlásal: ,U teba je veľký sklad zaopatrovať sa z neho
         trpezlivosťou a nadchnutím.‘
   </p>
   <p>
    „Mária, dneska zasa na návštevu,“ oznámil jej veselo i usmieval sa.
   </p>
   <p>
    Zadivila sa, čo ho to zašlo. Myslela, že po včerajšej návšteve ostanú doma aspoň tri
         dni.
   </p>
   <p>
    „Musíme sa poponáhľať, Mária. V Ústeľniciach by sa urazili, keby sme dlho odkladali.
         Hádam im by bola patrila prvá návšteva, a nie seniorovcom, lebo sú krstní rodičia. Ale
         seniorovcom som musel dať prednosť, aby si nemysleli, že máme dačo proti nim pre staré
         spory. Mohla by si sa spraviť do poludnia?“
   </p>
   <p>
    Prisvedčila mu veselo. Včerajšia návšteva sa skončila veľmi dobre; nalakomila sa na
         dobrotu, čo ju čaká iste u krstných rodičov v Ústeľniciach.
   </p>
   <p>
    „Sprav sa pekne, Mária, aby si bola ako včera,“ zažartoval. Neušlo mu, že si paniu
         naklonila. Videl, ako srdečne vybozkávala mu ženu pri odchode. „V Ústeľniciach sú i švárni
         mládenci,“ pohrozil je], „daj si pozor!“
   </p>
   <p>
    Odbehla hotoviť obed natešená. Bohumil Valizlosť bol rád, že ju uspokojil. Zbadal, že
         nevyhľadáva mnoho uspokojiť ženu, v ktorej kvitne šťastie. On šiel za otcom do včelína. Keď
         vyšiel za humná, zachmúrila sa mu tvár; pozeral zamyslený do zeme. Neboli to pletky, ani
         nepatrné nepríjemnosti, čo ho znepokojili. Kurátor mu prišiel s novinou, že sa chystajú v
         Ozubinách proti nemu. Chceli by mu všantročiť za inšpektora slúžnodvorského, ktorý by iste
         nerozhojňoval svornosť a pokoj v Badišove. Richtár Hamuľa, keď sa vrátil z Ozubín, šiel
         hneď ku kurátorovi a vyjavil mu, čo sa hovorilo u pána seniora.
   </p>
   <p>
    „Mňa poslali do fary s karôtkou,“ rozprával mu richtár veľmi úprimne, „že ma nakriatnu.
         Ja som sa im hneď sľúbil, lebo čo by osožilo odpierať? Ale som už vedel, že sa znôtili
         medzi sebou, ako ma dostať, len som nebol istý. Keď som odišiel z fary, šiel som rovnou
         cestou do kaštieľa. V kuchyni som našiel Fera. Bol triezvy, neopil sa v pivnici. Čo mi jeho
         mať nacigánila, to ju iste naučil pán veľkomožný. Hotujú sa na farára, a to je na nás. Mňa
         už majú, ja som sa im sľúbil.“
   </p>
   <p>
    „Budete proti nám, kmotre?“ naskočil naň kurátor Drozdík. Pozeral naň s opovržením.
   </p>
   <p>
    „Sľúbil som sa stratiť dobré slovo,“ priznal sa úprimne, keď kurátor podskočil
         rozhorčený, chytil ho za rameno a riekol mu skoro pošepky, „ale budem vedieť, pred kým.
         Nájdem takých, ktorí ho nezodvihnú.“ Usmial sa a pozrel naň významne. „Hneď som im povedal,
         že stratiť ho je ľahko, len by ho zodvihli.“
   </p>
   <p>
    Kurátor krútil hlavou. Nemyslel, že sa dá richtár navdať na takú vec.
   </p>
   <p>
    „A čo povie kmotra?“ spýtal sa ho.
   </p>
   <p>
    Usmiata tvár richtárova sa zachmúrila. Žena mu poletí k hlave, že sa pridal k
         nepriateľom.
   </p>
   <p>
    „Vy mi budete svedok u nej, kmotre, že som sa pridal len očistom. Nebyť mňa tam včera,
         neboli by ste ani zvedeli, čo nám vyparatia z Ozubín.“
   </p>
   <p>
    Kurátor sám musel uznať, že má pravdu. Je pravda, že má slabé sťaháky, dá sa hneď
         schytiť za vozom dolu vrchom. Ale zasa nie je podlý, lebo prišiel dať výstrahu. Divil sa,
         skadiaľ zobral smelosti prísť a prezradiť nástrahy.
   </p>
   <p>
    Hamuľa mu vysvetlil všetko dopodrobna.
   </p>
   <p>
    „Ja viem, kmotre, že vyhorím,“ riekol smutne. Za dlhý čas nebude sa smieť ukázať u pána
         veľkomožného, iba po veľmi pilnej práci. Ak sa i ukáže, nezavolajú ho iste do kuchyne na
         kocúrik a slaninku. „Všetko sa skúri na mňa v Ozubinách, kmotre, ak zvedia, že som im
         podložil nohu. Ale volím vyhorieť raz dokonale a preniesť, čo sa na mne skúri, ako byť vo
         svojej dedine za celý život medzi nákovou a puckou. Lebo keby sa usalašil tu, mali by sme
         jednostaj prieky.“
   </p>
   <p>
    Kurátor sa usmial. Nevedel by sám povedať, či ho treba pohaniť celkom, alebo mu i uznať
         dačo.
   </p>
   <p>
    „Len na tie slová pozor, kmotre, aby ich nebolo moc!“
   </p>
   <p>
    „Môže ich i byť, hoc by i bolo zle na mňa. I mlyn môže veľmi hrmieť, a málo zomlieť.“
   </p>
   <p>
    Kurátor hneď zavčas rána išiel na faru vyrozprávať, čo sa dozvedel. Farár bol rozhorčený
         najväčšmi na seniora. Radil sa s kurátorom, čo by bolo robiť. Porada bola dlhá, v nej musel
         podstúpiť Bohumil Valizlosť veľmi prudký zápas medzi povinnosťou a osobnými záujmami. Bola
         mu veľká poľahoda, že kurátor stál pri ňom a sľúbil mu držať pri dobrej veci, a čo by čo
         bolo.
   </p>
   <p>
    Tak skoro hneď po obede zastal furmanský voz pred farskými dverami, ale miesto pejkov
         kurátora boli v ňom zapriahnuté kone richtárove. Poznať ich zďaleka po lampáši na
         podsebnom, ktorý siaha skoro po nozdry a hore sa zatúlal až nad jedno oko, že sa belejú i
         mihalnice na ňom. Náručný mal zas všetky štyri nohy biele do kolena, ba na jednej i kopyto.
   </p>
   <p>
    Ani Ondrej nevošiel do fary; strýk, badišovský bača u nich rozprával čosi, ako sa mu
         povodilo vo fare. Ale Ondreja neťahalo veľmi do pitvora, ani nezašťukal kľučkou. Dal sa
         podstenou do zadného dvora; pri maštali bola dosť vysoká priehrada. Priehradou sa vyštveral
         dohora a preskočil do sadu. Zakrádal sa popod stromy, napospol slivky, kým neprišiel pod
         oblok, jediný, čo mala fara z tejto strany. Aby sa nenanosili cezeň do domu, kurátor dal
         vsadiť doň dva železné prúty hore koncom a zo tri ležiačky; fara bola istá od zlodejov, ale
         nie od zvedavých.
   </p>
   <p>
    Ondrej sa vyštveral na slivku a stal si do vidličky, ktorú tvorili konáre; z vyššieho
         stanoviska mohol nazerať, čo sa robí v kuchyni. Videl police s hrncami a misami. Druhej
         steny kúsok, čo sa dal vidieť, bol ovešaný ťapšami a pokrývkami.
   </p>
   <p>
    ,Aká im je biela kuchyňa, ťaj!‘ divil sa Ondrej.
   </p>
   <p>
    Začadeného ohniska s panvou nevidel, ale videl umyvák z tvrdého dreva o medených
         obručiach okolo dna a okolo venca: bol podlhovastý na nízkom stojanci, na ktorý sa môže
         ukladať umytý riad, aby odtekal. Práve ho umývala Zuzka a kládla na tablu; pozerala vážne
         do umyváka, drhla chytro, že sa kosička okolo pliec triasla a strapce z nej sa mihali
         sem-tam na oplecku. Ondrej mohol vidieť hlavu s chodníčkom od čela nazad, lebo ju mala
         prihnutú trochu nabok. Vrkoč sa opála lenivo na chrbte, mašľa na konci je ani motýľ s
         červenými ružami.
   </p>
   <p>
    Ondrej vystúpil trochu vyššie. Chcel by ju vidieť celú, aká je a vedieť, čo sa zamyslela
         toľme. Vyplatilo by sa vedieť. Z vyššieho stanoviska videl i tlačenicu, ako sa mení v
         akýchsi bielych steblách o dlhých listoch na belasom poli. Zabudol na nej oči, najmä na
         peknej hlave, na ktorej by sa svetlé vlasy nabrali naskutku do vĺn, nech ich vrkoč
         nesťahuje do tyla.
   </p>
   <p>
    Bol by zahúkal na slivke a chcel by vidieť toho, kto by mu ukázal krajšiu dievku od
         Zuzky v Badišove, ba nie, v celom vidieku! Ale zahúkať nesmie. Strýk Strakovie mohol by byť
         na humne a prísť do sadu, kto sa mu to liepa po slivkách. A takého veru nieto, aby ukázal
         krajšiu dievku od Zuzky. Pred samou tvárou medzi zelenými slivôčkami zabelel sa mu dúži
         ogrman s bradavičkami. Odtrhol ho, a, necieľajúc veľa, hodil ho do obloka. Neudrel do
         tyčky, ale vletel otvoreným oblokom do kuchyne, udrel Zuzku do tyla a odskočil na stôsik
         umytého riadu. Zuzka sa strhla, vzala ogrman, obzerala si ho, a hneď poznala, odkiaľ
         pochodí. Šla k obloku a na slivke videla Ondreja. Ruky rozšíril, držiac sa konárov, že sa
         mu rukávy zošmykli vyše lakťa. Šajby na opasku sa ligotali. Smial sa, husté zuby sa mu
         beleli.
   </p>
   <p>
    „Čo tu hľadáš, šaľo!“ okríkla ho, ale tak, že bolo temer pošepky.
   </p>
   <p>
    Pohol plecom a riekol:
   </p>
   <p>
    „Len tak, stvorička.“
   </p>
   <p>
    „Ale chceš, aby ťa videli? Ľaľa, pani idú.“
   </p>
   <p>
    „Priletia hneď,“ posmieva sa Ondrej, potriasajúc konáre, „donesú i vechte. Hádam som im
         v pitvore — cediť srvátku!“
   </p>
   <p>
    „No, len no!“ hrozila mu Zuzka. „Prac sa mi spred obloka!“
   </p>
   <p>
    „Ak mi povieš, že budeš večer čakať.“
   </p>
   <p>
    „Neviem, Ondrejko. Ak budem môcť. Ale už choď, idú!“ Strhla sa a odskočila. On sa zohol
         vo dva konce, že ho nebolo vidieť. Načúva, kto vošiel do kuchyne. Nepočuť ničoho, iba
         pridusený chichot Zuzky. Vystrel sa a videl sa belieť zuby medzi perami ani maliny. Belasé
         oči, ktoré mu porobili, nedajúc mu pokoja od tých čias, čo sa prvý raz nazrel do nich,
         pozerajú naň posmešne. „Nedur sa, Ondrejko. Obliekajú sa. Pôjdu zaraz. Ale choď ku koňom.
         Padne na nich mucha, ešte ti utečú.“
   </p>
   <p>
    „Moje potešenie!“ roztúžil sa. „Ako je tam pekne!“
   </p>
   <p>
    „Veru tak, Ondrejko. Radšej príď večer.“
   </p>
   <p>
    „Oblok vysoko a železá v ňom,“ žaloval sa veľmi vážne. „Čo nevymyslí krstný otec
         Drozdíkovie, bodaj ho hus pečená kopla!“
   </p>
   <p>
    „I tak sa vidíme, zlatý Ondrejíčko!“ posmieva sa mu.
   </p>
   <p>
    „Abyže ho kopla,“ potvrdil Ondrej, „že ho nedal nižšie.“
   </p>
   <p>
    „I tak si ty moje všetko!“ riekla hlbokým hlasom, veľmi vážne. Z neho akoby sa liala
         mäkká horúčava. Odvisol na jej pohľade. Zabudol, že je v sade Strakovie. Nemohol sa
         vynadiviť pokladu, ktorý mu zatvorili do fary za oblok so železami. Mlčali hodnú chvíľu v
         blahom pozabudnutí. Keď sa prebudili, riekla mu tichým hlasom, v ktorom sa ešte triaslo
         pohnutie. „A teraz už choď! Ponáhľaj sa.“
   </p>
   <p>
    Vrátila sa k umyváku a dala sa do riadu. Začala ho utierať. Neobzrela sa do obloka,
         akoby bola zabudla naň. Tu jej zasa padol mäkký ogrman na hlavu. Naliala trochu vody do
         starosvetského pohára s ružou, obrátila sa k obloku a obšustla Ondreja. „Povedala som ti,
         Ondrejko, choď, ponáhľaj sa!“
   </p>
   <p>
    Zredikal sa zo slivky a utiera si tvár širokým rukávom.
   </p>
   <p>
    „Len počkaj, počkaj!“ zastrájal sa pod oblokom.
   </p>
   <p>
    Odpovedal mu pridusený chichot.
   </p>
   <p>
    Ľahkým krokom vrátil sa do dvora. Pozrel do voza a rozložil koberec na sediskách zo
         šúpy. Tu už vyšla i pani. Pozerala vážne, skoro prísne, len keď sňal klobúk, jej oko sa mu
         usmialo. Mala pekné šaty škoricovej farby. Kosičku si prehodila na plecia, v zaokrúhlenom
         rožku pekné pero z červeného maku a nevädzí. Bohumil Valizlosť jej podložil pod nohu
         brvienko z hámovníka.
   </p>
   <p>
    „Ondrej, pozor, a nežeň veľmi!“ napomenul starý pán mládenca. Mal na hlave vysoký klobúk
         o širokom venci. Obliekol si vyplavený slávnostný kabát so slučkou, vyčnievajúcou spoza
         vysokého tvrdého goliera, na ktorej visieva. Pod pazuchou mal niečo v papieri, hádam spisy.
         „Veru tak, idem i ja. Podurím vás včaššie domov, aby ste nocou nechodili!“
   </p>
   <p>
    „Už len nešomrite!“ hrešila ho Mária. Urobila mu pri sebe miesto na zadnom sedisku,
         vyhládzajúc dlaňou koberec.
   </p>
   <p>
    Bohumil Valizlosť sedel proti nim.
   </p>
   <p>
    Ondrej spukal bičom, že sa vracala ozvena skadiaľsi. Farské dvere sa otvorili, vyšla
         Zuzka na dvor. Dupotala podstenou a dolu dvorom popri záhrade. Stala si ku krídlu vrát,
         čakajúc, kým voz prejde. Na šalagrách sedí Ondrej, poháňa veľmi pomaly, zdržiavajúc kone.
         Nebedlí veľmi na cestu a kone; pozerá na ňu, ako podopiera krídlo a usmieva sa mu. Pokrútil
         hlavou, ako je to, že je tak blízko, a predsa ďaleko. Ani ruku jej nemôže dať. Len keď
         prechodil popri nej, nachýlil k nej bič. Dlhý bič zatancoval tromi červenými kystkami v
         povetrí a tak tancujúc vliekol sa jej po pleci a hlave.
   </p>
   <p>
    Kone vedia, kade ísť, nezavadili o pilier. Voz sa pustil dolu dedinou. Keď sa vyrovnal
         na ceste, Ondrej sa nahol na šalagrách. Videl ju na môstku pred bránou, ako pozerá za
         vozom. Nespustil jej z očí, kým sa cesta neskrútila. Pred zákrutou zakýval jej rukou, v
         ktorej mal bič. Ona mu zakývala oboma rukami a skočila za dverce.
   </p>
   <p>
    „Hijó, čo sa vlečieš!“ skríkol a pošibal kone. Strhli sa a pustili dobrým behom dolu
         dedinou.
   </p>
   <p>
    „No, no, ako ženie,“ šomral starý pán. „Drž sa, že ťa nevyhodí,“ napomenul nevestu. Ale
         tá sa len smiala na strachoch starého pána.
   </p>
   <p>
    Ondrejovi nebolo ani to chytro. On by bol hnal vo výcval, ta, ale najmä nazad. Dnes
         večer má veľmi pilnú robotu, nerád by zmeškať.
   </p>
   <p>
    Bolo im v dolinu, cesta sa míňala chytro. Ani sa nenazdali, iba keď sa ukázali záhradky
         a sady na oboch stranách; spomedzi stromov smejú sa im domy o bielych stenách a väčších
         oblokoch ako po dedinách. Prešli popri pivovare a pred traktírom, ktorý patrí k nemu,
         sedeli mešťania v belasých nohaviciach a čižmách. Bolo horúce, ale im bolo dobre v chládku
         pod veľkou lipou. Hoci je Posadina mesto, sedeli bez odedze, iba čo mali vestu, i to
         rozopätú, o hustom rade gombíkov. Rukávy mali nadurené, iba za päsťou sa stisli, zviazané
         pod golierikmi tkaničkou. Popíjali z krčiažkov pivo; bolo horké, ale im sa sladilo. Mali ho
         za najlepšie v celej krajine.
   </p>
   <p>
    Rínok bol dosť prázdny, iba čo okolo veľkej studne stáli dievky a ťahali vodu na dlhých
         hákoch. Stálo dakoľko drabinovčekov bez košín so šupou slamy miesto sediska. Fara, kde býva
         mladý, driečny Peter Spevák, pozerá na rínok, mala zatvorené obloky, aby mohla hádam lepšie
         vidieť. Zabelel sa i dlhý vidiecky dom, blýskajúc obločnými tablami na horúcom slnci. Pod
         lipkami nevidieť nikoho, ani na laviciach, kde sa obyčajne presúšajú vidiecki páni. V bráne
         stojí veľký hajdúch s vytasenou šabľou, opretou o plece. Remenec z čákova založil pod
         bradu, hoc nieto vetra. Má červené nohavice, zelený dolomán, ale na ňom je prehodená belasá
         mentieka s bielymi brčkavými prámikmi. Hrubé šnúry z nej okrútil si okolo hrdla. Fúziská si
         vysmolil dorovna, stojí ako stĺp, iba čo sa mu taška kníše na dlhých remencoch temer nad
         samými pätami, najskôr od vetríka.
   </p>
   <p>
    Ani pod ratúzom nebolo vozov. Hintovy už najskôr odfrčali do dedinských kaštieľov.
   </p>
   <p>
    Za Posadinou zasa išli poľom. Popod peknú dúbravu v hlôží a lieští tečie dumná rieka.
         Ide si tu pomaly, sťaby sa jej ťažilo odísť z vidieka, kde sa narodila a hneď podrástla.
         Iba kde ju stislo medzi vysoké brehy, zahučí šomrave a spení sa, váľajúc sa po
         zmachnatených skalách.
   </p>
   <p>
    Mária naddvihla plachtu, pozerá na tably zbožia tu dolu, tam povyše po úbočiach a
         vŕškoch na dlhé, úzke pásiky s prázdnymi brázdami. To sú sedliacke záhončeky, nad nimi
         pašienky s fľakmi horičiek.
   </p>
   <p>
    „Kraj hrbatý, ale milý,“ riekol starý pán.
   </p>
   <p>
    „Milý,“ prisvedčila. „Pekné kapusty!“ ukazuje mu na hrady popri rieke. „Toho roku bude
         ľanu,“ ukázala na úboč pod belasým rubášom, ktorým ju prikryli rozkvitnuté ľany.
   </p>
   <p>
    Bohumil Valizlosť hľadel roztržito na známy kraj, nepočúval, čo hovoria na sedisku
         oproti nemu. Sivé oči o zelenkavých odbleskoch poberali pošmúrne, chvíľami sa i obočia
         naberali.
   </p>
   <p>
    „Pozrú, dvojictihodná milosť, čo je hentam,“ prebudil ho z ťažkavých dúm hlas Ondreja zo
         šalagrí, usmiatu tvár spod plachtovej striešky obrátil k nim do voza.
   </p>
   <p>
    Bohumil Valizlosť sa obrátil svižne, prihrnul sa a pozeral spod plachty, držiac sa
         rukami za drabiny. Nevidel nikde nič zvláštneho.
   </p>
   <p>
    „Pozrú na Vaskovec, na sám vrch.“
   </p>
   <p>
    Ukázal mu bičiskom dosť vysokú stráň ešte od nich dosť ďaleko, hore ktorou, pomedzi
         polia, krútila sa biela cesta. Na samom vrchu sa beleli steny veľmi úzkej kapličky pod
         tmavým krovom. Nabok od kapličky sa kreslila proti belasému nebu štvorhranná kasnička, na
         nej sa kníše trochu z boka na bok mohutná, plecitá postava pod širokým klobúkom. Popri
         kasni drobčí hádam pes, alebo kozička, preberajúc ľahučkými nôžkami.
   </p>
   <p>
    „Veru naozaj,“ prisvedčil Bohumil Valizlosť živšie. „Pán farár z Hrabovca.“
   </p>
   <p>
    „Kde, kde?“ skočila Mária naradovaná. I ona chce pozrieť na priateľa a zasmiala sa
         veselo, že je to naozaj on. Jeho aspoň poznať zďaleka. „Keby sme ich mohli dohoniť!“
         zvolala žiadostivo.
   </p>
   <p>
    „Malá starosť!“ zasmial sa Ondrej. Spukal bičom nad koňmi.
   </p>
   <p>
    Voz sa pohol čosi lepšie a už hrmel až po Vaskovec. I do vrchu išli kone dobrým krokom.
         Chomúty a šíry so šajbami sa tuho mykali z boka na bok.
   </p>
   <p>
    Z Vaskovca otvoril sa pred nimi rovnejší kraj. Ondrej prihamoval a voz sa spúšťal chytro
         na roveň. Na jej krajíčku blyští sa na slnci rieka medzi lúkami. Obišla Vaskovec oblúkom a
         bola by tak išla ďalej, keby ju neboli zastavili dúbravy, že sa musela skrútiť popod ne.
         Tam si zasa tečie pomaly popod zelené stráne.
   </p>
   <p>
    Rovňou prešli ak dve-tri strelenia, keď už začali doháňať vozík hrabovského farára. Pred
         vozíkom sa usilovali mršiny kurátora Skokana, popri ňom bežkalo hačiatko podsebnej kobyly.
         Ondrej spukal bičom, žriebä podskočilo a tislo sa od strachu; v dúbravách nad riekou nieslo
         sa kdesi slabé pukanie, až zaniklo. Vo vozíku sa obrátila postava chlapa, čo sa to robí za
         ním.
   </p>
   <p>
    „Ďurko, kde ideš?“ volal naň Bohumil Valizlosť spod plachty, skoro tam, kde robí
         striešku nad Ondrejovou hlavou.
   </p>
   <p>
    „Ľaľa, Milo!“ zadivil sa Ďorď Dechtiar. „Kde sa tu berieš? Kde je tvoja polovička, ktorá
         je viac hodna od tvojej celosti?“
   </p>
   <p>
    „Tu som!“ ukázala sa pri mužovi Mária. „I tatuško je tu.“
   </p>
   <p>
    „No, veď tak!“ uspokojil sa Dechtiar. „Zíde sa kazár na roztopašné deti.“
   </p>
   <p>
    „Kde si bol, Ďurko?“
   </p>
   <p>
    „V Posadine, carissime.
    <sup>
     [
     <a class="footnote" href="#ftn.id2587327" name="id2587327">
      70
     </a>
     ]
    </sup>
    Darmo som sa drgáňal. Vidiecky dom je prázdny. Zhováral som sa iba so Števkom,
         ak si ho videl v bráne pod šabľou.“ Bohumil Valizlosť bol by chcel vedieť viac o vidieckom
         dome, ale nieto kedy sa zhovárať, keď vozy musia stáť, lebo v hrmote by nebolo počuť slova.
         Mária pri ňom sa smiala, unesená mohutným zjavom chlapa a malými fakmi, ktoré ho musia
         ťahať. Pritom spoza pleca vykukuje úzka dlhá tvár Skokana pod čiapkou, ktorú bola podperila
         Emka, s končitým nosom, ktorý ukazuje hen kdesi k dúbravám nad riekou. „Kde ste sa vybrali?
         Hádam do nás?“ zaradoval sa Dechtiar.
   </p>
   <p>
    „Nie veru, druhým razom. Teraz len do Ústeľníc!“
   </p>
   <p>
    „Prenocujete?“
   </p>
   <p>
    „Len na kávičku,“ vysvetľuje mu Bohumil Valizlosť trochu zachmúrený. „Vidíš, prvá
         návšteva.“
   </p>
   <p>
    „Vidím, vidím — hm. Budú vás zdržiavať. No, poďme! My do Hrabovca. Do Čuhár máme jednu
         cestu.“
   </p>
   <p>
    „Poď s nami, Ďurko,“ začal ho nahovárať Bohumil Valizlosť, čosi stiesnený, akoby sa bál
         pred niečím a hľadal oporu v ozornej osobnosti Dechtiara.
   </p>
   <p>
    „Ale takto, amice?“
    <sup>
     [
     <a class="footnote" href="#ftn.id2587387" name="id2587387">
      71
     </a>
     ]
    </sup>
    poukázal na priestranný bekeš s tromi či štyrmi goliermi. „Pekný by bol pri
         takej parádnici!“
   </p>
   <p>
    „Aspoň by sme boli pri vás krajší, pri neogabanom,“ ozval sa veselý zvonivý hlások pri
         mladom farárovi.
   </p>
   <p>
    „Nebudete sa hanbiť za mňa?“ spýtal sa jej už odpoly navedený ísť s nimi. Obrátil sa
         napred, kde sedel Michal Skokan na prvom sedisku. „Uvládzeme ešte, kurátor?“
   </p>
   <p>
    „Čo by sme neuvládali, dvojictihodná milosť pán farár,“ odpovedal trochu urazený. „Ak
         chcú, i do Trenčína.“
   </p>
   <p>
    „To by bol zbytok!“ zahriakol ho farár. „Ja len do Ústeľníc, kurátor!“
   </p>
   <p>
    „I do Trenčína ich zaveziem, dvojictihodná milosť pán farár, i do Mičinej, ak chcú.“
   </p>
   <p>
    „Vari kupovať junce!“ rozhorčil sa Dechtiar, i pomykal sa na sedisku. „Poďme len do
         Ústeľníc, ale čo by sme došli ešte za vidna, kurátor.“
   </p>
   <p>
    „Pofrčíme, dvojictihodná milosť pán farár. Len sa držia dobre!“
   </p>
   <p>
    Dechtiar sa zhniezdil. Napaprčilo ho, že ho má kurátor za vrece švábky alebo sečky,
         ktoré môže vypadnúť z voza, ak ho neuviažu dobre. Bol by mu dačo odsekol, ale už vedel, že
         by takým činom hádka mohla trvať do zajtra, ak by nenechal posledné slovo kurátorovi.
   </p>
   <p>
    Michal Skokan sa obrátil ku koňom, popľul dlaň, v ktorej mal bič, a zašvihal nad
         mršinami. Čosi sa im ušlo i po chrbte. Vozík sa pohol dobre po dobrej ceste. Ondrej spukal
         bičom sem-tam, voz začal hrmieť. Hača sa strhávalo pri pukaní a tislo materi k predným
         nohám, ako hádzala pilne sem-tam, len aby šla chytrejšie.
   </p>
   <p>
    Spočiatku išlo ešte ta, ale potom vozík začal sa vliecť, ani pod ťažkou fúrou. Ondrej
         skeroval ku garádu, že ho predbehne. Kurátor zbadal, čo zmýšľa ten za ním, nevystúpil, iba
         šteklil mršiny bičiskom. Veľký voz nemal kadiaľ prejsť, lebo boli i hŕbky skália pri kraji.
         Vyjsť s vozom na hŕbku, bojazlivá pani by začala vrieskať, že ju vyvalia. Inej rady si
         nevedel, ako pukať bičom, ani čo by z pištole strieľal. Skokan len mrdol plecom a smial sa
         pod nos, mysliac si: ,Koza pod kozubom, coky! Zemana nepredbehneš!‘
   </p>
   <p>
    Keď prišli do Čuhár, Ondrej musel zastať. Starý pán zišiel z voza a postál pri ňom.
   </p>
   <p>
    „Ondrej, nežeň. A neoneskorte sa. Ohláste ma v škole.“
   </p>
   <p>
    „I nehnať, i neoneskoriť sa: ako to splníme, tatuško?“ posmievala sa mu zasa nevesta.
   </p>
   <p>
    „Len neprevracaj slová, moja umnica!“ napomenul ju starý pán.
   </p>
   <p>
    Z Čuhár sa odrazili do poľa. Bohumil Valizlosť pozeral na vežu, obielenú v podobe
         cibule. Tu chodieval chlapcom duriť kuviky a netopiere. Pod vežou je veľká pažiť okolo
         kostola, na nej skopnie z jari najsamprv, aby sa mali kde hrať čuhárske deti pri jarku na
         stupy a mlynčeky. Proti kostolu je škola. V nej pôsobil vyše štyridsať rokov Jonatán Zábor
         a doniesol ju do veľkého chýru na celom vidieku.
   </p>
   <p>
    Išli údolím popri hlbokom, vyjedenom jarku; teraz v ňom netečie, len kde-tu sa zablyští
         mláka, ktorá hádam má tajnú studničku. Keď kopnie v poli, vtedy týmto jarkom hučí potok s
         mútnou vodou ani kaša; podmýva a trhá podjedené brehy.
   </p>
   <p>
    Spoza kopca sa usmiali na nich Ústeľnice. Spomedzi stromov belejú sa steny, alebo sa
         vypínajú dachy.
   </p>
   <p>
    „Postojte, kurátor!“ rozkázal Dechtiar.
   </p>
   <p>
    Michal Skokan zastal a obzrel sa naňho, čo mu chce zasa.
   </p>
   <p>
    „Mohli sme len zatiahnuť, dvojictihodná milosť pán farár!“
   </p>
   <p>
    „Ako zatiahnete tak bez poriadku, kurátor!“ zazlieva mu veľmi farár. „Nevidíte, že ste
         ich nechali kdesi? Hádam v Čuhároch budú!“
   </p>
   <p>
    „Veru nebudú ani v Čuhároch, dvojictihodná milosť pán farár,“ odporoval mu Skokan.
         „Celou cestou sa pechoril, že nás predbehne. Ale darmo je, nevládal.“
   </p>
   <p>
    „Hnali ste ako na šarkanoch, kurátor,“ uznáva i Ďorď Dechtiar. „Pozrite, ako ste mu
         vyzvárali kone!“ Ukázal na voz, ktorý sa blížil. Ondrejove kone dupotali veselo po mäkkej
         poľnej ceste. „Či žiješ ešte, Ondrej?“ zavolal naň starostlivo. „Naučili sme ťa poháňať!“
   </p>
   <p>
    „Veru hnali, dvojictihodná milosť!“ uznal i Ondrej.
   </p>
   <p>
    „No, už len poď popredku. Tebe patrí viesť predok.“
   </p>
   <p>
    Ondrej pozrel s úsmevom na mršiny, ako sa im boky dvíhajú. Obrátil sa nazad; nevedel, ku
         komu zatiahnuť.
   </p>
   <p>
    „Do Jonášov,“ rozkázal mu Bohumil Valizlosť, hlas mu zasipel, keď dal ten rozkaz, i
         srdce mu zabúchalo. Stisol pery a sedel ticho pri žene. Na tú vec pozabudol dosiaľ, ale
         teraz ho zhrýzalo, zhrýzalo.
   </p>
   <p>
    Ondrej zahol trochu nabok; hladkou, peknou cestičkou prišiel k bráne pod strieškou o
         dvoch pilieroch, vymazaných trochu na belaso. Cez bránu vtiahli do veľkého dvora. Kolesá
         furmanského voza šušťali po drobnom bielom štrku.
   </p>
   <p>
    Vpravo bol veľký sad a záhrada v jednom kuse. Medzi ovocnými stromami vývodila lipa, pod
         ňou stôl a stoličky, natreté na bielo. Z druhej strany stál pekný dom na poschodie.
         Šalogátre boli podvihnuté, niekde i otvorené dokorán. Do dverí sa išlo piatimi schodmi na
         široký trnác pod balkónom. Na trnáci boli stoličky a stôl, dielo dedinského majstra.
   </p>
   <p>
    Mária sa s úľubou obzerala po krásnom dvore. Jej veľká čistotnosť našla tu svoj vzor.
         Popri podstene ide dlhá kvetná hrada; teraz sa na nej pýšia najväčšmi tulipány a klince.
   </p>
   <p>
    Vo dverách ich prijal starý pán, vysoký, plecitý, ako hrabovský farár. Golier ľanovej
         košele sa belel za golierom pohodlného kabátika so šnurovaním.
   </p>
   <p>
    „Teofil doviedol nám ukázať svoju ženičku!“ zavolal do pitvora, v ktorom boli zotvárané
         dvere do izieb. „Tak vitajte, vitajte, deti!“
   </p>
   <p>
    Mladého farára objal a vybozkával. Máriu držal za ruku. Bol holohlavý, ale mu ani nebolo
         treba klobúka, na hlave sa vlnili bujné vlasy, na sluchách už dosť šedivé, i na úzkych
         pásikoch, ktoré sa spúšťali do pol líca. Beleli by sa tiež, keby nebol sadol na ne žltkavý
         nádych dohánu. I teraz, tuhý fajčiar, drží v ruke penovku so strieborným vrchnákom.
   </p>
   <p>
    „A ako sa voláš?“ naklonil sa k Márii, ktorá mu nesiahala ani po plecia.
   </p>
   <p>
    Mária mu riekla svoje meno celá zmätená.
   </p>
   <p>
    „Vitaj, Mária, vitaj a prejdi!“ držiac ju za ruku, voviedol ju do pitvora.
   </p>
   <p>
    Videla i tu lavice o operadlách, ako je v ich fare: ibaže sa tieto vyhladili a vyleštili
         od prichodiacich hostí, i počerneli iste od mlák srvátky, čo na ne potiekla zo syra, ktorý
         donášajú sedliaci za dežmu. V tých nesnádzach zišiel jej na um bača Hamuľa, a zmiatla sa
         ešte väčšmi.
   </p>
   <p>
    Bohumil Valizlosť vkradol sa za nimi do pitvora, obzeral sa splašený. Okom šibol na
         Máriu, ktorá bola prinepatrná, hoc sa vyriadila, pri urastenom domácom pánovi. Hoc mal
         čižmy zablatené na spodku, lebo bol hádam v poli, a sivkasté úzke nohavice ošúchané popri
         šnúrach, bol predsa len pán. Ako pochodí tu jeho Mária? Nestratí sa priveľmi vo svojej
         bezvýznamnosti? Ak prepadne pri skúške? Schytil ho akýsi strach, akého nepocítil ani pred
         skúškami. Chodieval do tohoto domu chlapcom, potom šuhajom, ba i kandidátom, vyznal sa v
         každom kúte dvora, domu i záhrady, ale teraz prišiel nový, s Máriou. Stŕpal od počiatku,
         len keď pomyslel, že mu ju príde doviesť sem.
   </p>
   <p>
    Z jedných dverí vyšla do pitvora obstarná pani v tmavom čepčeku s čipkami a veľkou
         čiernou mašľou nad čelom, kde sa vlasy, premiešané bielymi vláknami, delia na dvoje.
   </p>
   <p>
    Sivé oči sa usmiali, dlhé vrásky, čo bežia k ústam, sa vyrovnali: celá tvár omladla pod
         úsmevom. Tichým krokom prišla k Márii, akoby sa vznášala na sukniach tuho do zvona.
   </p>
   <p>
    „To je Teofilova Mária, Lucika,“ zvestuje jej starý pán.
   </p>
   <p>
    „Vitajte!“ ozvala sa hlasom ešte dosť zvonivým.
   </p>
   <p>
    Dala im rúčku, ktorá vykukovala z bielej rojtičky okolo zápästia. Bohumil Valizlosť, ako
         domáci, dostal len ľavú. Keď ju bozkal, prihnúc sa nízko k nej, na vrchhlavu mu zavial
         akýsi vietor širokú tmavú stuhu, ktorá viala domácej panej z pleca. Oň sa pani veľmi
         neozrela, ani o stuhu, ktorá sa mu potom spustila na plece. Hoc je len rechtorský syn, jeho
         ženu privinula predsa k sebe opatrne, aby si nepokrčila široký hodvábny kabátik, i bozkala
         ju za kútikmi a, pozrúc jej skúmavo do tváre, usmiala sa zasa a povedala: „Veľmi pekne od
         vás,“ ale zabudla dopovedať, čo je toľme pekné.
   </p>
   <p>
    Za paňou vyšla deva gaštanových vlasov. Z nich dva-tri závojčeky tancovali jej okolo
         podlhovastej tváre s peknou okrúhlou briadkou. Rastom predbehla mater o dobrej pol hlavy.
         Držala sa hersky, biele čipky okolo hrdla stáli jej pekne a ona sa ich iste nikdy nedotkla,
         lebo hlavu niesla akosi opatrne, aby ich hádam nepokrčila. Ústa by boli pekné, len by sa
         chceli usmiať; ani jamôčky by nechýbali okolo kútikov. Okolo nosa jej spŕchlo zdakadiaľ
         dakoľko pieh, ale veľmi malých. Ju hádam mrzia, že sú tam, ale nemajú ju prečo mrzieť, lebo
         ju nešpatia. Hlbokým okom pozerala na Máriu; tmavobrunasté inokedy, teraz stemnelo,
         hľadajúc v Máriinej tvári akú-takú odpoveď na mnohé, veľmi závažné otázky.
   </p>
   <p>
    Kým hľadala odpoveď Márie, muž stál so stiahnutými plecami, bledý, zahanbený ako vinník.
   </p>
   <p>
    Dosť sa navodil s pannou, počnúc od syntaxe až po kandidatikum; on bol rechtorov
         Teofilko, ona dcéra veľkomožného pána Jonáša Ústeľnického. Čuhársky rechtor ju zasvätil do
         tajnosti literného umenia, kým ju nedali do Prešporka na edukáciu.
    <sup>
     [
     <a class="footnote" href="#ftn.id2587822" name="id2587822">
      72
     </a>
     ]
    </sup>
    Vo vakácie boli kamaráti veľmi dobrí, až po filozofiu, potom sa akosi pretrhlo
         veľké kamarátstvo. A potom Teofil, keď už začal byť Bohumilom, začal pozerať na devu ako
         veľkú dokonalosť. Trochu sa jej i bál, i hanbil sa, lebo v zrkadle videl, že je veľmi
         nepekný. Stlačená tvár ho mrzela, i líca vpadnuté s vyčnievajúcimi lícnymi kosťami. Či
         mohol ostať i naďalej, takto ako bol, kamarát dokonalej panny?
   </p>
   <p>
    On sa uťahoval od nej, ale do Usteľníc sa predsa len vláčil, hoc sa zakaždým zaprisahal,
         že je to ostatný raz. Nemohol nejsť. Čo bolo najhoršie, ona sa ho nestránila. Bývala rada
         pri ňom. Keď boli sami, v tých tmavobrunastých očiach vybúšili neraz ohne, že on stŕpal
         pred nimi, hoc ho hriali a hruď nalievali neslýchaným blahom. Srdce mu búchalo neznámymi
         túžbami. Keď ho v taký čas nechala samého, zavliekol sa za pôľčie alebo ríbezlie, ľahol do
         trávy a plakal ako papľuh. Moc vystál, keď sa mu približovala, keď sa mala okolo neho, ba
         sadla si i k nemu na lavicu. Slovo sa dobýjalo z pŕs, pre ktoré by bola vysmiala
         rechtorovho Teofila hrdá panna z Usteľníc.
   </p>
   <p>
    Na šťastie musel sa odpratať do Badišova. Úrad ho zaujal, pozasýpal popolom horúce
         pahreby. Do Ústeľníc už nenakukol. Vystavali i faru. Šiel do Tesnej Bane na skusy. Prvá
         návšteva ho veľmi nerozohriala. Pri druhej sa prelomili ľady, v ňom ožili city, ktoré sa
         priviazali k Márii, nie dokonalej, ale prístupnej i jeho ruke. Keď si dali sľub a city sa
         pohýbali niečo, srdce sa ťahalo k srdcu; Bohumil Valizlosť v tmavosivých očiach Márie
         zazrel plamene, ktoré tiež hriali a vlievali do srdca blaho. Bol veľmi šťastný, že tie
         plamene horia jemu. Mária sa priznala naveľa, že ich zapálila ľúbosť.
   </p>
   <p>
    Dakoľko dní pred svadbou musel sa ísť predsa odobrať do Ústeľníc od krstných rodičov.
         Videl blčať plamene v tmavobrunastých očiach. Zažala sa v ňom veľká svetlosť; ukázala mu,
         že plameň je ten istý ako v tmavosivých očiach, zažihá ho vo všetkých očiach tá istá fakľa.
         Zdúpnel, ako to nepochopil dávno. Keď pozrel na pannu, srdce sa mu stislo úzkosťou, koľko
         zla narobil v tomto krásnom, milom dome. Keď sa lúčil od nej, povedala mu ticho: „Hľadali
         ste šťastie ďaleko.“ Vtedy málo chýbalo, že nevykríkol: „Keď bolo tak blízko, tak blízko!“
         I pozrel na ňu; vie, že pozrel takým okom, akým nemal pozerať ani na jednu okrem Márie. Oči
         utiekli na chvíľu spod uzdy. Keď sadal do voza, prisahal slávnostne, že toto bol ostatný
         raz v Ústeľniciach. A dnes je predsa tu, s Máriou. Musí pozerať, ako hľadia hlboké oči
         vyčítať odpoveď na mnohé otázky z tváre Máriinej. Vyčítali niečo?
   </p>
   <p>
    „Lujza Ústeľnická,“ predstavila sa hlbokým, zvonivým hlasom. „Tebe budem len Lujzka, ak
         dovolíš,“ dodala teplým závanom a pozrela na Máriu úprimne.
   </p>
   <p>
    „Vitajte zasa u nás,“ riekla mu, dajúc mu ruku, ale bez života. „Pekne od vás, že ste na
         nás nezabudli.“
   </p>
   <p>
    Bohumil Valizlosť bľabotal čosi, sám nevedel, čo. Ona mu prikývla hlavou i usmiala sa,
         že odpovedal veľmi dobre. Oči sa podkradli zlodejsky k jej hlbokým, videli len jasnotu,
         plameňov nebolo. Ale naostatok prešla nimi ťažká chmára, veľmi ťažká, v nej sa valil veľký
         bôľ, krutý.
   </p>
   <p>
    Ale vošiel Ďorď Dechtiar v bekeši. Ledva prešiel dverami kaštieľa. Jeho príchod
         rozmiešal slávnostnú ťažobu, ako topárka rozmúti smotanu, keď sa zaborí do nej.
   </p>
   <p>
    „Ja, pán brat, ešte vždy svatom po pani matkách!“ chváli sa domácemu pánovi.
         „Napopáckali ma v ceste. Od Vaskovca som ich viedol. Nebyť kurátora, ktovie, kde by ešte
         boli.“
   </p>
   <p>
    Odviedli ich do veľkej svetlice o dvoch oddeleniach: tam ďalej veľmi slávnostné s
         bielymi stoličkami a stolíkmi o pozlátených pásikoch a ozdôbkach, tu pri dverách v kúte je
         lepšie. Stoličky a kreslá z orechoviny unesú i Dechtiara. Tam si i posadali. Mocné kreslo
         predsa len zastonalo, keď sa v ňom rozložil, ako sa jemu páčilo.
   </p>
   <p>
    Lujza vstala zo stoličky pri mocnom diváne a pružným krokom vyšla z teremu. Bolo jej,
         akoby sa mala zrútiť na ňu povala s veľkou maľovanou cifrou v prostriedku, z ktorej sa
         spúšťa ťažký luster na dvanásť sviec, že ju pritisne k zemi a nedá jej už oddýchnuť. Keď
         vyšla do pitvora, ťažoba popustila trochu, ale tvár sa premenila, premenila. Úsmev uletel
         splašený kamsi do kúta, keď sa dovalil ťažký, neslýchaný bôľ. Z pitvora bežala hore
         schodmi, ako čo by ju hnal, potom na kúsku chodby, až vpadla do jednej z izieb. Pri stene
         bola posteľ, bežala k nej, mysliac, že len tam je útecha pre ňu. Hodila sa na ňu dolu
         tvárou, vytrhli sa razom hate a úpusty. Na bielu hlavnicu o ľahučkých čipkách liali sa
         horúce, horúce slzy.
   </p>
   <p>
    Nevedela sama, koľko to trvalo a čo robila vlastne, búrka bola veľmi prudká a silná, ale
         sa dosť skoro vybúrila z najhoršieho a začala sa tíšiť. Možno, že i vzdychala alebo
         plakala, zmožená bôľom. Dvere tiež zabudla zatvoriť ako svedčí, keď vbehla sem. V nich sa
         zjavila hlava s podlhovastou tvárou a tmavou briadkou. Potom sa dvere odchýlili väčšmi a
         cez ne sa prešmykol do izby mládenec v ľahkých črievičkách, v dlhom kabáte zelenkavej
         farby, zobratom pekne do drieku. Pritvoril dvere veľmi ticho a priblížil sa k deve na
         posteli.
   </p>
   <p>
    Sklonil sa nad jej hlavou, jeho tmavé fúziky týkali sa temer tých vĺn vlasov, a spýtal
         sa jej pošepky, temer do samého ucha:
   </p>
   <p>
    „Čo ti je, Lujzka?“
   </p>
   <p>
    Strhla sa. Obrátila k nemu strhanú, prestrašenú tvár; ešte bolo poznať, že veľká búrka
         besnela nad ňou. Sadol k nej na posteľ, iba čo odhrnul najprv žltkavú hodvábnu pokrývku a
         podvihol krídla slávnostného kabáta, aby sa nepokrkvali. Deva sa hneď pritúlila k nemu a
         položila mu hlavu na prsia.
   </p>
   <p>
    „Nie už, nie,“ teší ju tichým hlasom, v ktorom sa triasol cit. Hladkal ju po tvári a
         opakoval: „Vidíš, moja, ako vypadlo, ako vypadlo. Aká škoda, aká škoda!“
   </p>
   <p>
    Hovoril to ticho a citne, ale tak akosi ako ženy, keď vykladajú nad mŕtvym v truhle.
         Zišlo jej na um, že i jej ľúbosť je tak, leží pod bielym rubášom. Prichodí ju pochovať
         hlboko, hlboko na dno srdca vlastnou rukou a zasypať pomaly — ale čím, čím?…
   </p>
   <p>
    Z očí sa vyvalil nový prúd sĺz a lial sa jemu na slávnostný kabát a na bielu košeľu.
         Díval sa na jej hlavu, ako sa potrhávala. Bolo mu sladkobôľne pod tou pŕškou sĺz, akoby
         stál v rozkvitnutom poli na tichom letnom daždi.
   </p>
   <p>
    „Vedel som ja, vedel,“ opakoval zasa ako predtým.
   </p>
   <p>
    „Čo si vedel, Lacko?“ Striasla sa, ale nepodvihla hlavy, kde predsa jej bolo akosi
         najútulnejšie.
   </p>
   <p>
    „Vedel čiastku, hádam najväčšiu, Lujzka. Kto by bol pomyslel, že takto vyjde?“ Zamračil
         sa a i jemu v tvári ukázal sa bôľ. „Keby bol slúchol cit, a nie mrzké vnuknutia, ty by si
         bola šťastná.“
   </p>
   <p>
    „Mrzké vnuknutia!“ odhodila sa od neho, utrela oči napochytre a otvorila naň veľké,
         hlboké oči. V nich videl zhrozenie. „Aké, Lacko?“
   </p>
   <p>
    „Dal sa zviesť mamone!“
   </p>
   <p>
    „Nehovor, Lacko. Nie je pravda.“ Z očí jej šľahali blesky hnevu. „Nedal sa zviesť od
         ničoho, len nemal smelosti. Nemal smelosti. Bál sa, lebo všetko tu vychodilo z jeho rámca.
         Najväčšmi sa bál výsmechu.“
   </p>
   <p>
    On mlčal, ale pochyboval. Mal podozrenie, že chudobný farár šiel do Tesnej Bane po ženu
         k majetnému kupcovi, kde bude hotových a potom hádam i výplatok, keď sa bude deliť odmrť po
         starých. Lujza Ústeľnická nemohla mu predsa doniesť hotových, lebo tých nieto, a z majetku,
         vedel, že dievke nevykroja ani brázdy, keď jesto chlapcov vo famílii, na ktorých pripadne
         meno i majetok.
   </p>
   <p>
    Pritúlila sa k nemu a rozprávala mu, ako sa motalo šťastie okolo kaštieľa. Bolo veľmi
         bojazlivé: ľakalo sa mena, prepychu, bohatstva a panskej pýchy. Chodilo po peknom dvore,
         popod stromy. Keď muselo ísť do veľkého teremu, nedalo sa vytiahnuť z kúta. Ona mu šla v
         ústrety, hľadala ho, ale sa nedalo privábiť a skrotiť. Krylo sa pred ňou, vyhýbalo a
         naostatok utieklo. Bálo sa nebodaj, že mu nebude dobre v peknom kaštieli.
   </p>
   <p>
    „A ja by bola vďačne i v badišovskej fare, kdekoľvek, v začmudenej kolibe, na najhoršej
         brdárke.“
   </p>
   <p>
    Lacko sa rozhorčoval. On je vlastne vina všetkému. Keby nebol chodil do čuhárskej školy,
         nebol by sa s ním kamarátil, nebol by ho vodil do Ústeľníc. Videl neskoršie, keď mal ísť na patvariu,
    <sup>
     [
     <a class="footnote" href="#ftn.id2588167" name="id2588167">
      73
     </a>
     ]
    </sup>
    čo sa snuje medzi nimi. Či by sa bol vtedy nazdal, že city pridusia a poviažu
         akýmsi smiešnym strachom? Vari mal ísť k nemu a ponúknuť mu sestru? Veď to nerobia od hanby
         ani v ostatnej rodine. Čo teraz? Mal ho temer ako brata: ako bude s ním odteraz, keď predsa
         zadal ranu krvavú.
   </p>
   <p>
    Ale ona hneď našla radu. Začala ho prosiť, aby bolo ako prvej, ani sa hnevať s ním, ani
         neodcudziť razom. On beztoho už prestane k nim chodiť, bude prichádzať zriedkakedy. Dnes
         poznala sama na ňom, koľko ho stálo prísť sem. Nenazdala sa nikdy, žeby prišiel po tom
         bôľnom rozlúčení. Keď ho dnes videla znezrady, otriaslo ju, že musela chytro utiecť do
         izby.
   </p>
   <p>
    „No nič, sestra,“ tisne ju k sebe a hladí po tvári. „Máš rodičov a máš mňa. Ja ťa
         neminiem. Budeme spolu, kým ti bude ďaka.“ Prikývla mu a tisla sa k nemu bližšie. „A teraz
         môžeš k nim? Nenúť sa, ak nemôžeš. Nájdem výhovorku. Oddýchni si.“
   </p>
   <p>
    „Už môžem.“
   </p>
   <p>
    Zdvihla sa, prešla si mokrou šatkou po tvári a očiach. Usmiala sa, keď pozrela na brata.
         Po slzách jej hlboké oko žiarilo akousi bájnou milotou. Srdce sa mu stislo žravým bôľom, do
         očí sa mu tisli slzy.
   </p>
   <p>
    Vyšiel smutne z izby, kde vykrvácala verná ľúbosť. Bol by nešťastný, keby mu nebola
         ožiarila bôľ čistotou svojej duše. Bol hrdý na ňu, priateľa mladých liet ľutoval, že sa
         pripravil o toľké poklady; nemohol sa hnevať naň.
   </p>
   <p>
    Keď zišiel do slávnostnej svetlice, vystupoval isto a prirodzene. K mladej panej sa mal
         ako k žene vrstovníka a priateľa.
   </p>
   <p>
    „Ako sa má tatuško?“ spýtal sa priateľa.
   </p>
   <p>
    „Dobre. Spyšnel,“ odpovedal mu otec miesto hosťa. „Od tých čias, čo odišiel do Badišova,
         ani sa neukáže. Dneska šiel s nimi, ale zostal v Čuhároch. Ktovie, čo zmýšľa!“
   </p>
   <p>
    „Že má pilnú robotu v Čuhároch,“ vyhováral ho Bohumil Valizlosť. „Ale pred zimou sa
         zberá sem.“
   </p>
   <p>
    „Len nech nezmýšľa!“ odvráva domáci pán. „Hanba je na starosť opustiť staré chodníky a
         hľadať nové.“ Tu mu zišla veľmi vážna vec na um. Obrátil sa k synovi. „Mal by si mu poslať deputát,
    <sup>
     [
     <a class="footnote" href="#ftn.id2588267" name="id2588267">
      74
     </a>
     ]
    </sup>
    Lacko. Sklené už budú hádam súce.“
   </p>
   <p>
    „Ešte nie, tatuško,“ odporoval syn. „Ak by sa našli na vrchovci dve-tri zrelé.“
   </p>
   <p>
    „Tým sú vzácnejšie, synku. Nepošleš mu ich azda, keď začnú padať, že ich nebude kde
         dievať. Jemu samé prvotiny, štepil ich svojou rukou.“
   </p>
   <p>
    Dechtiar sa smial, ako idú starému Záborovi deputáty z Čuhár, a tu zasa i z Ústeľníc.
         Bohumil Valizlosť dumal, aký mu je otec natešený, keď mu donesú také dary. Sám by hádam
         nevedel povedať, čomu sa raduje väčšmi, daru a či tým, čo mu ho doniesli. Rozsieval pilne
         celý život, a teraz už dozrela žeň. Dočká sa i on žne po ťažkej robote?
   </p>
   <p>
    Domáca pani a Lujza odviedli hostí na trnác. Tam už čakala káva a koláče. Bol i dobrý
         žitný chlieb, maslo a med. Na mise sa červeneli voňavé jahody z ústeľníckej hory. Za
         vrchstola usadili Dechtiara, pri ňom ostal pán Jonáš. Panie sa dostali akosi na hŕbku na
         inom konci stola.
   </p>
   <p>
    Mária sa až teraz začala cítiť čosi lepšie v panskom dome. Tlačila ju tu nádhera,
         veľkosť a bohatstvo, ako Hamuľu hnala priveľká čistota z fary. Spočiatku sa nemohla akosi
         pridať k Lujzke, hoc sa mala pekne okolo: tu za stolom predsa akoby si boli menej cudzie.
   </p>
   <p>
    Po káve prišli fajky; i Dechtiar dostal jednu. Sama Lujzka im doniesla uhlík.
   </p>
   <p>
    Bohumil Valizlosť nefajčil, ani Lacko. Dechtiar bol veselý, mal vždy o čom hovoriť,
         Lacko bol mlčanlivý. Bohumil Valizlosť tiež sedel v dumách. Mária stŕpla, zazrúc mu v tvári
         zasa smutné tiene. Kde sa vzali, práve keď sú v bohatom, nádhernom dome? Lujzka tiež
         zbadala na ňom niečo veľmi bôľneho, akúsi strádobu, a Lacko ho ľutoval. Tušil, že i v ňom
         hučí možno búrka, ktorá sa oborila prvej na sestru. Ako si to zahráva život s osudom
         nevinných, robiac z nich obete?
   </p>
   <p>
    „Nadišiel čas,“ preriekol Bohumil Valizlosť takým premeneným hlasom, že všetci pozreli
         naň, čo mu je. To ho ešte väčšmi zmiatlo. Obledol akýmsi mocným pohnutím. Začal teda znovu:
         „Nadišiel čas, že sa musím obzrieť za súcou osobnosťou na inšpektorstvo. Nesmiem dlho
         odkladať, ale pristúpiť k voľbe čím skorej.“ Obrátil sa rovno k domácemu pánovi a riekol:
         „Neprijali by ste tú povinnosť na seba?“
   </p>
   <p>
    Pozreli naň zarazení, že o veci hovorí pred celou spoločnosťou, potom že sa dal do nej
         znezrady, keď na ňu nikto nemyslel, a nezručne, hovoriac nesmelo, zajakavo, akoby pýtal
         nemožnú vec.
   </p>
   <p>
    Domáci pán tiež zvážnel, tuším i fajku vyňal z úst. Lacko pozrel na sestru a ona naň.
         Ona v sebe ustálila, že by nebol dnes prišiel k nim, keby nie inšpektorstvo, a možno vôbec
         by nebol prišiel. Sotva by ho bola u nich videla, čo by bolo toľko, ako roztrhať celkom
         staré priateľstvo. Zabúchalo jej srdce, ale nie od žiaľu. Musel ju mať veľmi rád, viac ako
         všetky priateľstvá, keď by ho bol pretrhol pre ňu. Musel ju mať veľmi rád. Poznať mu i
         teraz, ako mu je tu zle. Zbadala i Mária, ako mu je. Celá predesená pozerala naň. Len
         toľko, že nevyskočila. Nevidela ho nikdy premeneného ako teraz.
   </p>
   <p>
    Prvý sa spamätal domáci pán. Tiež pozrel naň prekvapený, že ho takto verejne zaskočil,
         nespomenúc nič prvej a nepresvedčiac sa, či prijme priaznivo jeho prosbu. Nedal na sebe
         znať, ale mu to veľmi zazlil. ,Čo mu je?‘ hútal v sebe, ,Môj krstný veru ma nezaobišiel
         najzručnejšie. Nebol by veru súci za korteša.‘
   </p>
   <p>
    Nedal znať na sebe, že je nemilo dotknutý; aby zahladil trochu prekvapenie i u iných,
         usmial sa a zažartoval: „Vidíš, myslel som si, že si prišiel zabaviť sa s nami po
         priateľstve, a tu vyjde šidlo z vreca, že si prišiel z povinnosti.“ Bol by mu mohol
         povedať, že by nebol prišiel, keby ho nebola dohnala k nemu veľká súra.
   </p>
   <p>
    „Vyznám, že som prišiel i po práci,“ riekol Bohumil Valizlosť, očervenejúc od hanby.
         Cíti v sebe, že keby nie životný záujem Badišova, Ústeľnice by ho neboli videli dnes ani
         pozdejšie. Nebol by prišiel ešte raz na oči devy, ktorej zavdal taký úder, že pohľad naňho
         musí ju len raniť znovu a znovu a jatriť boľačku. Radil sa veľmi dlho s Drozdíkom o tej
         veci, a keď nebolo inej cesty, ako ísť do Ústeľníc, mal v sebe ukrutný zápas, či priniesť
         túto obeť za spoločnú vec, alebo nie. Povinnosť zvíťazila: prišiel, vykonal ťažkú cestu,
         ale, vidí, nezručne sa dal do veci. Zlyhalo umenie, zavdal si pred krstným otcom i pred
         všetkými, že nedozrel k ťažkým úlohám, ktoré ho čakajú. Keď sa priznal, že prišiel po
         práci, zbadal na tvári krstného otca ľahký tienik. On netuší, čo sa robí okolo neho. Také
         slová sa mu môžu predstaviť ako úplná nevďačnosť. Vykríkol skoro bôľne, i hlas sa mu
         zatriasol: „Nebyť toho citu, čo ma viaže k vám a vašej veľkej dobroprajnosti ku mne, veru
         by sa nebol opovážil pýtať od vás túto obeť.“
   </p>
   <p>
    „No, o tom nik nepochybuje, Teofil,“ riekol veľmi vážne domáci pán.
   </p>
   <p>
    Ostatné slová zahladili z väčšieho, čo prenáhlené predošlé pokazili. Lacko a jeho sestra
         znali ich význam v celej hĺbke a šírke. Vyrozumeli najsamprv, akú on musel priniesť obeť
         svojmu úradu, keď prišiel práve k otcovi s týmto návrhom.
   </p>
   <p>
    „A na mňa ti padlo oko?“ zadivil sa domáci pán, krútil v rozpakoch hlavou. „Veru sa mi
         nesnívalo ani zďaleka. Nie som mladý, ale tiež vyznám úprimne, že som neskúsený ako
         najmladší medzi novými. Do tých vecí som sa nikdy neplietol. Ani sa už nepamätám, kedy som
         bol ostatný raz na seniorálnom konvente. Čo ti bude zo mňa?“
   </p>
   <p>
    „Veľká výhoda!“ vyskočil Bohumil Valizlosť veľmi vzrušený. „Budem predsedať pri poradách
         o pospolitú vec s človekom, koho mám rád ako-ako…“ Chcel povedať otca, ale sa zhákol.
         Ustrašeným okom dotkol sa Lujzky. I ona stŕpla. Opravil sa: „Koho si ctím a vážim ako
         málokoho.“
   </p>
   <p>
    Domáci pán bol dojatý. Prestal fajčiť a dodal zadumaný:
   </p>
   <p>
    „No, mohol si dopovedať, čo si nechal pre seba. Krstné otcovstvo je tiež otcovstvo,
         najmä také, ako bolo moje.“
   </p>
   <p>
    „Ako je to sladko čuť, krstný otec, najmä dnes.“ riekol Bohumil Valizlosť veľmi pokorne.
   </p>
   <p>
    Neopovážil sa podvihnúť očí od skvelej činovate, ktorá pokrývala stôl. Prstami si chodil
         po čele, stierajúc kropaje znoja z neho. Cítil, i prsty sa mu triasli.
   </p>
   <p>
    „Prečo najmä dneska? Nie je dnes ako inokedy?“ vyzvedal sa krstný otec.
   </p>
   <p>
    Všetko, čo počul od neho dosiaľ, znelo mu akosi divne. Badal v krstnom habkanie,
         neistotu, veľkú bojazlivosť.
   </p>
   <p>
    Bohumil Valizlosť sa predesil, že ešte vyjde najavo veľké tajomstvo. Uvalí seba a Máriu
         do nešťastia a deve urobí ešte potupu. I ona stŕpala, či sa neprezradí. Vo veľkej súre
         predsa len našiel cestu vysekať sa.
   </p>
   <p>
    „Dneska najmä preto, že prichodím s veľkou prosbou. Vaše slová mi dodávajú nádeje, že
         našla u vás ohlasu.“
   </p>
   <p>
    „Dobre narážaš vodu na svoj mlyn!“ zasmial sa. „Ja že nevieš tak kortešovať.“ Zamyslel
         sa, lebo sa ešte nemohol vynájsť, prečo si vybral práve jeho za inšpektora. Vari len nie
         preto, aby ho vodil ako medveďa na retiazke a učil ho tancovať, ako mu pohudie. Je
         neskúsený v tých veciach, ale vodiť by sa nedal na motúzku ani od krstného. Vedel by ho i
         on povyzvŕtať. Ale keď pozrel naň, opadlo v ňom také podozrenie. Nesedí tam pred ním ako
         veliteľ alebo záškodný utlačovateľ. „Nuž uvidíme, synku, rozmyslíme si,“ riekol konečne,
         rád, že ho neodmietol, ale sa ani nezaviazal k ničomu.
   </p>
   <p>
    „Keď rozmýšľať nieto kedy!“ skríkol Bohumil Valizlosť. „Kým by sme rozmýšľali, za ten
         čas by Badišovu natisli človeka, ktorý by narobil zla. V Ozubinách sa hýbu, spomínajú
         zákony, staré dobré obyčaje. Pod starou dobrou obyčajou myslia na zlo. Musím ich
         predbehnúť, aby nemali kedy búriť u nás.“
   </p>
   <p>
    „A kto by búril?“ spýtal sa domáci pán.
   </p>
   <p>
    „Zemskí páni z Ozubín a Smoliec,“ odpovedal Bohumil Valizlosť už smelo. Stiesnenosť
         spadla z neho. Oči mu zažiarili, i tvár mu ožila. Lujzka sa upokojila, i domáci pán
         prikývol: tak už hej, prišiel zasa do koľaje. „Chceli by z Badišova urobiť zasa len
         Ozubiny,“ rozkladal rozhorčený, s ohňom. „Ale Badišov sa nepotreboval odtrhnúť od Ozubín a
         vziať toľké ťarchy na seba, ak by mal ostať Ozubinami. Ja by si žiadal, aby bol Badišov
         niečo lepšieho: najmä aby v ňom vládol pokoj a láska, lebo len to vedie k dobrému. Muž
         lásky a pokoja je ten, ku ktorému som sa obrátil. Jeho príchod do Badišova bude, viem,
         požehnaný. S vami nebude ťažko previesť ťažké veci. Musíme vystavať najprv školu.“
   </p>
   <p>
    „To už hej!“ prisvedčil Dechtiar. „Samuel Primitivus bude rád. Dávno sa bojí, že ho
         vytopí ako sysľa.“
   </p>
   <p>
    „Novú budovu, alebo aspoň opravenú od základu.“ Bohumil Valizlosť bol, ako obyčajne
         býval. Zabudol na Lujzku a jej nešťastie. Ona nepozerala naň, ale počúvala veľmi pozorne.
         Jeho hlas jej milo zvučal v ušiach. Bolo v ňom zas tepla, ktoré vyteká len z najhlbšieho
         presvedčenia. „Ale nielen budovu opravovať. Je mnoho čo opraviť i dnu. Do školy musíme
         vniesť nového ducha, dať jej životnejší smer. Nie je škola len na brúsenie pamäti: treba
         cvičiť i um a rozsudok, kriesiť v duši dieťaťa túžbu po poučení a dokonalosti. To bude moja
         snaha a práca, a hľadám si dobroprajného človeka, aby mi nerobil prekážky. Tak viete, prečo
         som pomyslel na vás.“
   </p>
   <p>
    „Nuž je to tak, synku!“ ozval sa domáci pán a pokrúcal hlavou. „Máme za lubom i novoty.“
   </p>
   <p>
    „I na ne raz príde rad,“ zvestoval Bohumil Valizlosť. „Uvádzajme ich opatrne, z kroka na
         krok.“
   </p>
   <p>
    „Čo povie Samuel Primitivus?“ zasmial sa Dechtiar.
   </p>
   <p>
    Ale zvážnel veľmi chytro. Pomyslel na roky dekanstva, posvätené škole. Či ostanú stopy
         po tom dlhom pôsobení? Vychodí tak akosi, že na čom školu našiel, ako novopečený dekan, tak
         ju i zachoval. Hrivien mnoho nezískal. Ale sa mu zapáčilo, že mladý zapálenec ide si
         založiť hámovník, aby sa veľmi nepachtil za novotami.
   </p>
   <p>
    „Keď je tak, na novoty mladých dám ti Lacka tuto.“
   </p>
   <p>
    Oba skoro vyskočili, i Lacko i hosť. Lacko od prekvapenia a protivnosti, Bohumil
         Valizlosť tiež od nespokojnosti. Rozhodnutie domáceho pána nemohlo sa uskutočniť. Lacko
         nemal toľko váhy, aby bol mohol odolať tlaku zboku. Chcel mu to uviesť i všeličo iného, ale
         Dechtiar sa zamiešal.
   </p>
   <p>
    „Nebude dobre. Mladých nedáme spolu. Ktovie, čo by nevyparatili párom. Rozdelíme si vás.
         Vás, pán brat, do Badišova k mladému za hámovníka, Lacka ku mne na povzbudenie. Pán
         Valentín Pulcheríny ostarel, nemôže chodiť do Hrabovca. Dali by sme mu Lacka za
         viceinšpektora.“
   </p>
   <p>
    Strhol sa ešte väčší nepokoj: odhŕňali sa svorne, i otec i syn. Predvídali ani nie moc
         roboty, ale opletačiek a nepríjemností, ako sa ozaj majú stavať proti prúdu. Z toho
         nekynulo nič takého, z čoho sa rozrastajú kúrie. Dechtiar začal vynášať ich famíliu, lebo
         chvála otvára srdcia snadnejšie ako prosba.
   </p>
   <p>
    „V dome Ústeľnických musela sa nazbierať veľká kopa činorodého snaženstva, ktorému
         hriech dať hlivieť. Ústeľnickí boli vždy zapriahnutí vo verejných službách, len dnešní sa
         akosi stránia. Prečo by to malo byť? Ja zasa sľubujem tu slávnostne, že nikdy nezvolám
         konvent v tú istú nedeľu s Badišovom, aby ste mohli prísť i sem i ta v hintove a na
         parádnych koňoch. Cestu mi napravia k samej fare pred budúcou reštauráciou.
    <sup>
     [
     <a class="footnote" href="#ftn.id2588770" name="id2588770">
      75
     </a>
     ]
    </sup>
    Toto bude tretia, čo mi ju sľúbili napraviť.“
   </p>
   <p>
    Dechtiar mohol podkiadzať, nahovárať i žartovať, koľko chcel, Ústeľnického nemohol
         chytiť na tie lepy. Zemianska duša je od storočí zariadená na zdravej zásade ,Do ut des‘
    <sup>
     [
     <a class="footnote" href="#ftn.id2588793" name="id2588793">
      76
     </a>
     ]
    </sup>
    (Darmo ani Pánu Bohu neslúžime), nedá sa zviesť ľahko na cestu, kde bijú a
         plakať nedajú. Starý sa zaťal, že sa nedá vliecť do verejnosti, mladý mal v sebe trpkosť,
         že v tých kamarátstvach vyhorela sestra, lebo jej neboli roveň. On je nie predpojatý,
         neutiskuje nikoho, ale sa ani nedá utiskovať pre nikoho.
   </p>
   <p>
    Bohumil Valizlosť nebol veľmi zbehlý v zákrutách verejného života, ale vycítil, že sa
         darmo ustával do Ústeľníc. Neľutoval pre seba. On bol pripravený na obete, hoc i ťažké: ale
         mu bolo ľúto, že príchodom musel zadrieť do srdca devy, ktoré nemalo povinnosti trpieť ako
         jeho, pre jeho vec. Potom sa i sklamal nebodaj. Inšpektorstvo krstného otca, hoc
         dobroprajné, nemohlo splniť, čo očakával od neho. Zemianska obozretnosť a vypočítavosť nedá
         sa narovnať na ,cestu života tŕnistú‘,
    <sup>
     [
     <a class="footnote" href="#ftn.id2588828" name="id2588828">
      77
     </a>
     ]
    </sup>
    ktorú si on vyvolil: nebude mu pomáhať na nej, ale skôr byť vždy hámovníkom.
         Zobral sa teda dovedna. Tak, ako je, postaví sa sám proti Ozubinám. Ak stojí v zápase,
         zaistí si slobodné ruky, ak podľahne, nechá Badišov Badišovom a pohľadá si inú obec, kde
         ľud ho lepšie podoprie.
   </p>
   <p>
    Lujzka vycítila, o čo tu ide, i že sa rozhoduje o budúcnosti priateľa. Nevybral si ju za
         spoločnicu života, ale ju nemôže odsotiť, ak mu bude tu i tu spoločnicou snáh. Tie snahy
         budú spoločné šľachetne zmýšľajúcim. Prečo by si ich neprisvojil i otec i brat? Vstala od
         stola, vošla do pitvora a stadiaľ zavolala otca. Zadivil sa veľmi, keď mu začala dohovárať
         veľmi vážne, aby sa dal prehovoriť.
   </p>
   <p>
    „A čo je, Lujzka, čo je?“ spýtal sa trochu zarazený.
   </p>
   <p>
    „Ťažko mi je, že sa odťahuješ, keď syn pýta len pletku. Veď čo je to celé inšpektorstvo?
         Valentín Pulcheríny alebo Mihál Smolecký je v ňom celý život, a sotva mu ošedivel i jeden
         vlas preň. Jeho otec veru sa neodťahoval. Lacka držal u seba toľké roky ako svojho a mňa
         chodil učiť do Ústeľníc, či bolo pekne alebo dážď.“
   </p>
   <p>
    Otec by jej bol odpovedal, že čo sa môže žiadať od rechtora, nemôže sa žiadať od zemana,
         ale povážil, že i Zábor je zeman, hoc nesedí v kúrii, a potom pri dievke zbadal čosi, čomu
         ťažko odporovať. Beztoho málokedy pýtala dačo od neho. Vrátil sa na trnác zaťatý, ale
         očistom. Sadol si na miesto a počúval roztržite, čo sa hovorí. Keď nastala pomlčka, domáci
         pán oznámil:
   </p>
   <p>
    „Aby ste vedeli, dnes večer ostanete u nás.“ Hostia pozreli naň prekvapení skoro tak,
         ako prvej hľadeli domáci na badišovského farára, keď vyrukoval znezrady s inšpektorstvom.
         „Veru tak!“ istil im. „Urobil som už poriadok.“
   </p>
   <p>
    „Ale nás čakajú v Čuhároch,“ vyhováral sa Bohumil Valizlosť.
   </p>
   <p>
    „Tatuško by myslel, že sa nám dačo stalo,“ dodala i Mária a začervenala sa.
   </p>
   <p>
    „Koľká starosť o tatuška!“ porúhal sa jej domáci pán. „Nech by sa premínal. Čo sa
         odhadzuje od nás? Ale aby si neplakala, odkážeme mu, že ste tu.“
   </p>
   <p>
    „I doma čaká robota,“ vzpieral sa Bohumil Valizlosť. „A neodkladná.“
   </p>
   <p>
    „Mňa by zasa moja kurentovala,“
    <sup>
     [
     <a class="footnote" href="#ftn.id2588939" name="id2588939">
      78
     </a>
     ]
    </sup>
    ozval sa Dechtiar. „Nazdala by sa, že ma kurátor odviezol do Mičinej.“
   </p>
   <p>
    „Tak dobre,“ pristal domáci pán. „Nocľah vám nedám, keď ste takí. Ale bez večere vás
         nepustím. Čo by mi povedali, že ste museli ísť bez večere toľké svety!“
   </p>
   <p>
    Dechtiar sa veľmi neodhrýzal. Čakali ho doma s obedom, potom s olovrantom: čo preto, ak
         ho budú čakať i s večerou? Ale Bohumil Valizlosť bol zronený. Pohostinnosťou chcú zatrieť
         neochotu v životných veciach. Nemal sa k tomu dať si zaslepiť oči takým panským zaobídením.
   </p>
   <p>
    „Nuž hľa, Teofil, odo mňa žiadaš brať na seba povinnosti, a ty mne kvôli bojíš sa ísť
         domov potme. Ruka ruku umýva. Ukážte vy teraz, že držíte na priateľstvo, a my ukážeme, že
         mu vieme tiež vyhovieť.“
   </p>
   <p>
    Bohumil Valizlosť skočil, akoby ho bol podhodil. Dechtiar chytil za ruku domáceho pána.
         Pristali veľmi vďačne ostať na večeru. Bohumil Valizlosť pozrel na devu; v tvári jej
         žiarila radosť, že sa jej podarilo, čo si zaumienila. Nepozeral na ňu bojazlivo, ale s
         povďakom. Hoc ju urazil, ona predsa sa neodhodila od veci, ktorú on niesol so sebou do
         tohto domu.
   </p>
   <p>
    Spoločnosť sa podvihla. Išla do dvora, ba i do zadného dvora. Alžbeta Rušínska by sa tu
         cítila dobre. Bolo na ňom i moriek i pyšný páv na parkane, hydiny kŕdliky. Mária, vidiac
         pannu vo dvore, ako sa zhŕkla okolo nej hydina, pomyslela si: ,Čo jej tu môže chýbať ešte?
         Veru nič, len vtáčie mlieko.‘
   </p>
   <p>
    Tu bol i voz Jankov i vozík s mršinami kurátora. Chlapi si opatrili kone z panského
         šopu, ich opatrila kuchárka z kuchyne. Dobre statku i jeho gazdovi v bohatom, pohostinnom
         dvore.
   </p>
   <p>
    „Z nás je do večera nič, kurátor!“ oznámil Dechtiar Skokanovi. „Že nás vraj nepustia do
         noci.“
   </p>
   <p>
    „Nuž pôjdeme po noci, dvojictihodná milosť pán farár,“ pristal kurátor s čiapkou v ruke,
         prihládzajúc si vlasy. Jeho krivý nos pozeral nie na Dechtiara, s ktorým hovoril, ale na
         hrdú pannu, ktorá stála pri bratovi. Ak i nechcela, musela sa usmiať, že ukazuje tak
         nakrivo. „Moje kone,“ oznámil Skokan, „vidia v noci ako vo dne. A ešte keď idú domov.“
   </p>
   <p>
    „Nezmeškáš mnoho, Ondrej?“ spýtal sa Bohumil Valizlosť mládenca, ktorý tiež stál
         holohlavý.
   </p>
   <p>
    „Len čo by bolo dneska!“ riekol Ondrej trochu utrápený.
   </p>
   <p>
    Čo, ak by prišli nado dňom? Zuzka by sotva mohla čakať toľko. Táto novina mu veľmi
         ochladila radosť. Ktovie, dokedy sa zabavia páni.
   </p>
   <p>
    „Opatrite si statok, ľudia,“ rozkázal im domáci pán. „Ľudí nieto doma, ale rezačka je
         otvorená i šopy. A ste boli v kuchyni?“
   </p>
   <p>
    Mal starosť i o sedliaka, hoc závidí pánovi i robí mu škodu, či v poli alebo v hore. Na
         to je sedliak, aby čakal pána trpezlivo, kým večeria, ale lepšie ho obriadiť. Čaká sa mu
         lepšie sýtemu, ako keď mu svitá v bruchu.
   </p>
   <p>
    Keď sa vrátili na trnác, Lujzka sa prikradla k Márii a zobrala ju so sebou.
   </p>
   <p>
    „Obzrime si dom,“ zaliečala sa jej. „Nech sa oni tam radia.“
   </p>
   <p>
    Odvliekla ju do kuchyne. Ženy sa krútili okolo ohniska. Jedna vyhŕňala z pece žeravé
         uhlie, že vstrčí do nej teľacinu a koláče. Je najhorší čas. Kurence a kačky ešte
         nenarástli. Barance sa dávno minuli, iba čo sedliak donesie tu i tu teľa. Zato maslo
         znášajú napospol práve teraz. Ale i doma ho je nadostač. Mária pozerala udivená, ako sa tu
         gazduje. Kydajú smotanu, hádžu kusy masla do cesta.
   </p>
   <p>
    „Ako privykáš na našich stranách?“ spýtala sa jej.
   </p>
   <p>
    „Sprvoti sa ukazovalo ťažko,“ zverovala sa jej. „I sveta som sa bála trochu.“ Lujzka sa
         zasmiala. Krútila zadivená hlavou, čoho by sa bola mohla báť. „Boli mi trochu ako suroví, i
         nečistí. Nazdávala som sa, že sú zbojníci.“
   </p>
   <p>
    Lujzka sa chutne smiala na nej. Vliekla ju po izbách. Vysvetlila jej múdro, že sa nemá
         čo báť ľudí. Ona ide k nim sama do poľa. I dobrí sú, i nie nečistí. Zbojníci sú veľkí, to
         sama uzná, ale iba keď je vyžať medzu, alebo odvliecť pekný klát z hory. Odvezú ho na pílu
         pod Hrabovec a narobia z neho dosák. Potom choď, hľadaj ho. Pozerala na Máriu ako na
         stvorenie veľmi nedokonalé. V tvári bola dosť pekná, ale čo z tváre, keď postava
         nezodpovedá farárke. Ako sa jej budú v Badišove báť, takého bábätka? Pritom nevie ničoho
         nič o živote na dedine; všetkého sa bojí, od pletky sa okúňa, iná vec sa jej hnusí, kde
         nieto nič hnusného. Bolo jej zaraz veselšie. Mladý Zábor si ju vzal nie preto, že jej dal
         prednosť pred inými pre krásu, alebo veľkú súcosť, ale že nemal nič lepšieho pred očima.
         Bojazlivosť a babráctvo je veľká chyba pri mládencovi, keď si ide vyberať medzi dievčatami,
         lebo sa bojí, že je nie hoden hodiť okom na niečo lepšieho, a vezme si, čo sa mu nadhodí.
   </p>
   <p>
    „A budeš chodiť k nám, keď pán otec bude inšpektorom?“ spýtala sa jej nevedomá Mária. „S
         tebou by mu, možno, nepadlo tak ťažko prísť do Badišova.“
   </p>
   <p>
    Strhla sa Lujzka, i hlboké oko poberá tvrdo spod stiahnutých obŕv. Lebo to by bolo treba
         ešte: vláčiť sa k nim a pozerať, ako majú v dome! Priniesla obete, že otca naviedla na
         inšpektorstvo, ale aby sa zmohla na takú obeť, to už veru neurobí ani Lujzka Ústeľnická
         kvôli žene takého babráka, ako je Zábor. Ale to si len myslela tak jasne. V slovách vyšla
         odpoveď trochu inakšie.
   </p>
   <p>
    „S tatom azda i prídem dakedy: ale veru každým razom ťažko. V dome je veľa roboty, a
         mamu často pobolieva hlava.“
   </p>
   <p>
    Večera nebola veselá, ako sa nazdávali. Zavolali na ňu strýka Mihála, bratanca domáceho
         pána zo susedného kaštielika. Nebol veselý, zhovorčivý ako jeho bratanec. Z chudorľavej
         tváre s červenkastou bradou nehľadela úprimnosť. Tmavosivé oči hľadeli podozrievavo. Jeho
         otec, dôstojník v napoleonských vojnách,
    <sup>
     [
     <a class="footnote" href="#ftn.id2589185" name="id2589185">
      79
     </a>
     ]
    </sup>
    oženil sa s Nemkou; jeho syn s plešivou hlavou, nevysoký, nemal v sebe nič z
         rodu Ústeľnických. Preto sa mu hádam i spreneverilo šťastie. Čo otec načal mrcha
         gazdovstvom a hrou, to syn dokončil. Ich diel padol pod záloh, bol by šiel na odpredaj,
         nebyť hrdosti pána Jonáša. Zhrnul všetky peniaze, čo mal na bydle i zadĺžil sa, vymeniť
         zeme spod zálohu. Teraz má veľký majetok, ale i dlhov hodne a ešte viac starostí. K tomu
         Mihál hľadí naň podozrievave, že ho pripravil o dedovizeň. Syna poslal do škôl, že z neho
         bude chýrny fiškál vypravotiť majetok od strýca: ale zato berie svedomite deputát od
         bratanca i podpory na syna v školách, a pritom sa príde i priživiť k bohatému stolu a kaziť
         dobrú vôľu hosťom i domácim.
   </p>
   <p>
    Bolo dosť neskoro, keď vyšli z Ústeľníc. Mária veľmi spokojná, že ju pekne prijali.
         Bohumil Valizlosť naradovaný, že sa darmo neustával a netrápil pannu a seba.
   </p>
   <p>
    „Lujzka bola veľmi milá,“ chváli sa Mária. „U nich je veľmi čisto, ale mrcha gazdovstvo.
         Čo minuli na večeru, nám by trvalo týždeň, len trochu pridať múky a zemiakov.“
   </p>
   <p>
    Bohumil Valizlosť počúval roztržito jej dôkladné výpočty, koľko by sa dalo u nich
         zgazdovať.
   </p>
   <p>
    „Sú veľmi bohatí, Milko, že môžu tak zle gazdovať?“
   </p>
   <p>
    „Bohatí, Mária,“ prisvedčil v dumách.
   </p>
   <p>
    Pomyslel, koľko poddanských rúk mozoľuje, zhŕňajúc do panských záčinov a komôr všetko to
         bohatstvo. ,Ľudu prechodí cez ruky všetko to bohatstvo, z neho neostane u nich ani zrnka,
         iba krvavé mozole.‘ Ale jej nepovedal nič. V tom bohatstve sedel jeho krstný otec.
   </p>
   <p>
    Na hradskej sa odrazil Dechtiar k Hrabovcu, Ondrej skeroval do Čuhár. V škole zobrali
         starého pána, ktorý sa ich ledva dočkal. Zabavili sa len chvíľku u rechtorov, sľúbiac sa
         iným razom na návštevu.
   </p>
   <p>
    „Dávaj pozor, Ondrej, nežeň veľmi!“ napomenul starý pán mládenca v šalagrách. „Prídeme i
         pomaly!“
   </p>
   <p>
    „Veď!“ prisvedčil Ondrej.
   </p>
   <p>
    Ale keď vykeroval na hradskú, voz sa pustil tuho do behu, ani čo by to bol hintov jeho
         osvietenej milosti pána kráľovho komorníka a hlavy stolice.
   </p>
   <p>
    „Ondrej, ženieš!“ kričal starý pán rozkročený v polvoze. Vo voze ho triaslo. Dobre si
         jazyk neodhryzol.
   </p>
   <p>
    „Neženiem, prosím ponížene, pán rechtor,“ odpovedal Ondrej. „Ešte ich zdržiavam. Ale sa
         nedajú zdržať. Ťahá ich dom,“ pritom držal bič nad koňmi, aby im tancoval po slabinách.
   </p>
   <p>
    „Máš pravdu, Ondrej. Všetko sa ťahá domov.“
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2587327" name="ftn.id2587327">
        70
       </a>
       ]
      </sup>
      <span class="emphasis">
       <em>
        carissime
       </em>
      </span>
      (lat.) — najdrahší
     </p>
    </div>
    <div class="footnote">
     <p>
      <sup>
       [
       <a class="para" href="#id2587387" name="ftn.id2587387">
        71
       </a>
       ]
      </sup>
      <span class="emphasis">
       <em>
        amice
       </em>
      </span>
      (lat.) — priateľu
     </p>
    </div>
    <div class="footnote">
     <p>
      <sup>
       [
       <a class="para" href="#id2587822" name="ftn.id2587822">
        72
       </a>
       ]
      </sup>
      <span class="emphasis">
       <em>
        edukácia
       </em>
      </span>
      (lat.) — výchova
     </p>
    </div>
    <div class="footnote">
     <p>
      <sup>
       [
       <a class="para" href="#id2588167" name="ftn.id2588167">
        73
       </a>
       ]
      </sup>
      <span class="emphasis">
       <em>
        patvaria
       </em>
      </span>
      (z lat.) — služba právnického praktikanta
     </p>
    </div>
    <div class="footnote">
     <p>
      <sup>
       [
       <a class="para" href="#id2588267" name="ftn.id2588267">
        74
       </a>
       ]
      </sup>
      <span class="emphasis">
       <em>
        deputát
       </em>
      </span>
      (z lat.) — odmena v naturáliách
     </p>
    </div>
    <div class="footnote">
     <p>
      <sup>
       [
       <a class="para" href="#id2588770" name="ftn.id2588770">
        75
       </a>
       ]
      </sup>
      <span class="emphasis">
       <em>
        reštaurácia
       </em>
      </span>
      (z lat.) — voľby župných úradníkov v
               Uhorsku
     </p>
    </div>
    <div class="footnote">
     <p>
      <sup>
       [
       <a class="para" href="#id2588793" name="ftn.id2588793">
        76
       </a>
       ]
      </sup>
      <span class="emphasis">
       <em>
        Do ut des
       </em>
      </span>
      (Darmo ani Pánu Bohu neslúžime) (lat.) — Dávam, aby
               si mi dal.
     </p>
    </div>
    <div class="footnote">
     <p>
      <sup>
       [
       <a class="para" href="#id2588828" name="ftn.id2588828">
        77
       </a>
       ]
      </sup>
      <span class="emphasis">
       <em>
        ,cestu života tŕnistú‘
       </em>
      </span>
      — citát z listu Ľudovíta Štúra (1815 —
               1855) Miloslavovi Hurbanovi (1817 — 1888) zo dňa 18. 4. 1853. List je uverejnený v
               Diele Ľudovíta Štúra (Doplnkový zväzok Cestou života tŕnistou), Bratislava 1959, str.
               244. Začína sa slovami: Postavili sme sa do služby ducha, musíme kráčať cestu života
               tŕnistú…
     </p>
    </div>
    <div class="footnote">
     <p>
      <sup>
       [
       <a class="para" href="#id2588939" name="ftn.id2588939">
        78
       </a>
       ]
      </sup>
      <span class="emphasis">
       <em>
        kurentovať
       </em>
      </span>
      (z lat.) — úradne hľadať
     </p>
    </div>
    <div class="footnote">
     <p>
      <sup>
       [
       <a class="para" href="#id2589185" name="ftn.id2589185">
        79
       </a>
       ]
      </sup>
      <span class="emphasis">
       <em>
        napoleonské vojny
       </em>
      </span>
      — Napoleon I. (1769 — 1821), francúzsky
               vojvodca, buržoázny politik, prvý konzul francúzskej republiky (1799 — 1804) a
               francúzsky cisár (1804 — 1815), vo vojne Francúzska proti Rakúsku a Anglicku sa stal
               generálom a roku 1795 hlavným veliteľom vojsk v Paríži. Bojoval proti Taliansku a
               viedol pochod do Egypta a Sýrie v boji proti Anglicku. Vo vojne proti Anglicku,
               Rakúsku a Rusku porazil roku 1800 Rakúsko. V tom istom roku porazil i Prusko. R. 1807
               uzavrel s Ruskom a Pruskom mier, ale už v roku 1812 konal pochod na Moskvu, v ktorom
               utrpel porážku. Definitívne bol porazený armádou spojencov (Ruska, Pruska, Rakúska a
               Švajčiarka) roku 1814.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2589346">
       </a>
       8
      </h2>
     </div>
    </div>
   </div>
   <p>
   </p>
   <p>
   </p>
   <p>
    Bohumil Valizlosť hneď na druhý deň chytil sa do roboty. Ako valach obchádza svoju
         čriedu, aby sa medzi ovce nevkradol vlk a nerozprášil ich po poľane, tak i on musí striezť
         nad svojimi, ktorí tiež sú ako na poľane, bez ohrady a obrany. Vybral sa ku kurátorovi
         najprv s veľkou novinou, že našli inšpektora.
   </p>
   <p>
    „Ach, ich milosť pán farár!“ zhíkla mladá, driečna žena z pitvora, keď prišiel popod
         stenu k dverám. „Veľká robota! Ani len dom nebolo kedy obriadiť.“
   </p>
   <p>
    „Veď ja i tak nepôjdem do izby,“ začal ju tíšiť, aby sa nebála hanby, že jej vojde do
         nevyriadeného. „Len kurátorovi som mal čosi povedať.“
   </p>
   <p>
    „Nieto môjho veru doma,“ krúti hlavou mladá žena a či nevesta. „Akosi je vždycky
         kade-tade. Robota pri gazdovstve stojí.“
   </p>
   <p>
    Bohumil Valizlosť ohlásil sa u kurátora tu i tu, v prvé časy i častejšie, ale nepamätá
         ani razu, aby sa mladá žena nebola požalovala, že muža nieto doma a robota stojí. I keď
         nebol v cirkevnej práci, vždy jej bol kade-tade. Ako vidno, za robotu mala len robotu,
         ktorá išla pred jej očima. Bohumil Valizlosť nikdy ju nepotváral v zabieravosti, lebo
         nepoznal ešte vtedy, že také ženy sa nechcú deliť o muža, ale byť trochu skúsenejší, bol by
         ju iste prirátal medzi také zabieravé ženičky, ktoré chcú mať muža vždy na očiach. I pri
         neskúsenosti vycítil v každej takej žalobe výčitku, že on vlastne odvádza muža od domu a
         roboty. Indy púšťal také slová jedným uchom dnu, druhým von, ale tento raz nemohol ich
         nechať tak, lebo vedel, že kurátor po tieto dni bude meškať svoju domácu robotu väčšmi ako
         indy.
   </p>
   <p>
    „Viem, že vám robota stojí,“ uznal jej ako hlavný vinník, „ale i keď je kade-tade,
         kurátor nezaháľa. Vtedy robí tú robotu, ktorú by iný nemohol urobiť.“
   </p>
   <p>
    „Nevedela som, že je taký súci,“ riekla už odpoly udobrená. Veľká chvála od farára, hoc
         jej odvádza muža, predsa ju len uveličila.
   </p>
   <p>
    „Je taký súci,“ potvrdil jej Bohumil Valizlosť, hovoriac veľmi dôverne, i obzerajúc sa,
         či ho nepočuje niekto, „že bez neho by sa nemohol zaobísť. To hovorím len vám, ani mu to
         nepovedzte. Musíte prepáčiť, že vám ho odťahujem tak často od gazdovstva. Ale i pospolitá
         vec má veľmi zanedbané gazdovstvo, nemôže sa nijako zaobísť bez veľmi obozretných gazdov,
         lebo by inak skazu vzalo.“
   </p>
   <p>
    Prevliekala krajíček bielej zásterky medzi prstami, ktoré boli vyrobené, so záderčekmi
         okolo nechtov, ale boli pekné a hybké. Veru i zásterku mala bielu, nechcela sa dať na
         belasú, hoc ženy pozerali nie dobrým okom, že len odkladá čas zamiešať sa medzi staré.
         Rukávy na oplecku sú nadudané, i okolo hrdla sa jarabie kosička so strapčekmi na pleciach,
         miesto skromnej tmavej šatky. Čepiec má tiež priširoké klopty i pridlhé, ostalo mu primnoho
         cifrovaného zúbkovania na okraji, ako pri nevestách. Ba i dienko je riedke s pletenými
         kvietkami, pomedzi ktoré sa tisne dosť neskromne lesk svetlých vlasov, zobratých do kyčky.
         Vidno, česala si ich i splietla i dnes, ako každý deň, zakladajúc si nebodaj v ich kráse. V
         nedeľu ešte vždy ide do kostola v podvike. Okrúti si ju okolo hlavy a okolo hrdla ani
         ozajstná nevesta, spustiac slobodné konce na prsia. Ženy krútia hlavou, keď ju vidia tak
         vyobliekanú medzi nevestami, ženu, ktorá už dávno mala sedieť medzi nimi zababušená v
         bielej šatke s dvoma lístkami Panny Márie a mládnikom rezedy a ruty za voňačku. Patrilo jej
         dávno byť medzi nimi, lebo má troch chlapcov ako dubcov. Dnes-zajtra príde nevesta do domu,
         naučí starú tisnúť sa medzi mladé. Vtedy iste nebude nosiť malé kordovánky, klopkať nimi
         ako nepatrí, keď sa skrúca pri laviciach, hľadajúc, kde sadnúť, ale si kúpi na jarmoku
         čižmy, aby mohla skočiť do nich z prípecka.
   </p>
   <p>
    Stála pred farárom zarazená, počúvajúc o veľkom, zanedbanom gazdovstve akejsi
         pospolitosti. V Badišove nebolo o ňom slýchať dosiaľ. Bolo ich dakoľko dosť hodných.
         Najväčšie, na zeme, bolo Hamuľovo. Ich bolo čosi menšie na zeme, ale mocnejšie na
         zriadenosť, bohatstvo, lebo bolo čosi i hotových v striebre, hádam i v zlate a bolo hodne
         sem-tam medzi svetom na zálohoch a interesoch. Ak má pospolitá vec rozdrandané gazdovstvo,
         mala by pohľadať dobrého gazdu, lebo jej Ondrej verabože nebude sa drať na ňom. Má svoje
         gazdovstvo ako svedčí a nepôjde azda, ženáč a otec, kadejakej pospolitej veci na prístupky.
   </p>
   <p>
    Ale to myslela len v sebe. Nechcela jemu odporovať, lebo hovorí divne, že by i jej hlavu
         prevrátil. Čo ako robila, ako sa patrí, riekla mu:
   </p>
   <p>
    „Mohli len prejsť! Hoc je nie poriadok, nech prejdú. Azda môj príde.“
   </p>
   <p>
    Bohumil Valizlosť vošiel váhavo, nechcel by gazdinú zahanbiť, vhupnúc do neporiadku a
         zasa ani uraziť, nevojdúc do izby. V izbe nenašiel toho neporiadku, čo mu oznamovala
         gazdiná. Na laviciach nieto nič rozhádzaného. Stôl na štíte je čistý; dve stoličky stoja,
         kde majú stáť. Zem je vymetená. V sobotu ju vymazali hlinou, nevidno nikde zárypov. Posteľ
         vystlali, periny a hlavnice idú už kdesi pod povalu.
   </p>
   <p>
    Gazdiná sama utrela mu miesto na lavici za stolom vlastnou zásterkou, nezababre sa u
         nich farár, a hoc ani biskup. Doniesla chlieb i víno. Odkrojil si smidku i oblizol vína.
         Chlieb bol dobre pečený, záživný.
   </p>
   <p>
    Pozrel na žrde pod povalou, viseli na nich sviatočné háby. V rámoch sa beleli rady
         tanierov a mištičiek a viseli krčiažky.
   </p>
   <p>
    „Dobre vám je tu,“ riekol naostatok. Biele steny, veľká pec, vybielený kozub, na ktorom
         sa v lete nekladie, i pekná žena, ktorá sa nechce dať medzi staré, lebo jej nebadať rokov:
         všetko spolu sa mu prihovorilo tak milo, že musel niečo povedať. „Ďakujem bohu, že mám
         prístup do vašich poctivých domov. Keď som v nich, cítim sa istý. Viem, že sa mi nemôže
         stať nič zlého.“
   </p>
   <p>
    Padlo jej dobre, že pochválil a uctil ich dom: ale nevedela by povedať, prečo by tu bol
         istejší ako vo fare, alebo práve u pánov, kde je nádhera a zbytok. Iba toľko cítila, že čo
         hovorí, naozaj bez pochlebenstva. Bola zaujatá inými starosťami priveľmi, aby bola mohla
         vybadať, že sa im pripojil v ceste muž a začal im vykladať pekné a divné veci; učil ich
         pozerať ponad obyčajné, denné starosti a príhody a vynájsť za nimi krajší zmysel. Ale toľko
         už cítila, že sú mu radi, i že ho je nie mrzko počúvať. Preto i povedala:
   </p>
   <p>
    „Bodaj vždy boli s nami a aby im vždy bolo dobre!“
   </p>
   <p>
    „Ťažko by mi bolo odísť od vás,“ priznal sa jej.
   </p>
   <p>
    „Inde by bolo viac dôchodku,“ nadhodila ona, „ak je fara väčšia.“ I usmiala sa. Dodala
         na vysvetlenie: „Každý sa ťahá, kde mu je lepšie.“
   </p>
   <p>
    „Verte mi, najlepšie je tam, kde prebýva láska a svornosť,“ začal jej vysvetľovať. „A ja
         myslím, že sa i v Badišove usalaší i do obce i do domov. Aby sa zhoda rozmohla, pracujeme
         oba, ja i váš muž. Chceme, aby naše domy boli pevnosť, v ktorej vládne láska a zhoda. Vás
         ženy a čeľadné postavili sme strážou na pevnosti, aby ste opatrili, čo je v nej
         najdrahšieho. Už viete, na čom pracuje muž, keď je nie doma.“
   </p>
   <p>
    Nuž tak jej hovoril o pevnostiach, ktoré chcel stavať v každom dome v Badišove, potom v
         okolí a na celom Slovensku. Pevnosti domov a chalúp urobili by z každej obce väčšiu
         pevnosť. Všetky obce dovedna zložili by Slovensko do takej pevnosti, ktorú by už nezaujal
         žiaden nepriateľ. V pevnostiach by sa opatrovalo všetko, čo robí život životom.
   </p>
   <p>
    Keď kurátora nemohol dočkať, pobral sa k richtárovi. Nevesta pred kurátorovým domom
         pozerala dlho za ním. Hútala o pevnostiach, ktoré stavia tento staviteľ chudorľavý a šťúply
         a jej muž mu dodáva tehly a maltu. Hoci sa nerozumela do staviteľstva, pozerala s väčšou
         chuťou po dome, ktorý je jej pevnosť.
   </p>
   <p>
    U richtára boli boženíci Ondrej Smelec a Ďuro Koreň. S nimi bol i notáriuš Samuel
         Primitivus Robko z Robkova. Na stole bola dosť bruchatá fľaša, ale bolo už len na spodku
         čosi pálenky. Fľaša bola zašla, pálenka v nej bola ako mútna. Pri fľaši bol kocúrik, do
         ktorého sa nalieva. Ako pálenka, tak i oči chlapom sa zamútili. Richtár Hamuľa mal ich ešte
         dosť jasné i boženík Smelec, skôr až veľmi jasné, lebo im svietili, ale Samuel Primitivus a
         boženík Koreň pozerali už tupo očima, podbehnutými krvou. Richtár Hamuľa a boženík Smelec
         skočili, možno vypili menej, alebo hádam uvládzu viac ako starší kamaráti. Farár prešiel
         akosi ticho podstenou, že ho nezazreli oblokom, vstúpil znezrady medzi nich, inak by boli
         fľašu schovali i s kocúrikom do pazuchy alebo pod lavicu. Na vine je i richtárka, lebo v
         tom obloku drží pelargóniu, cypruštek a rozmarín.
   </p>
   <p>
    Richtár doniesol stoličku so srdcom na operadle a postavil ju pred stôl. „Nech sa páči
         sadkať.“
   </p>
   <p>
    Bohumil Valizlosť sa poobzeral v richtárskej izbe, je ako kurátorova, iba čo je tu zem
         vyrýpaná na miestach. Richtárka sa dosť nazhrýza, že nemôže byť u nich, ako v iných domoch.
         Ale kde sa toľko sveta premelie, nie div, že sa zem vyrýpe a nanosí smetí. Sediac a
         obzerajúc sa, videl všetko ako u kurátora, ale pomyslel si na pevnosť. Ak je i toto pevnosť
         s trochu vyrýpanou zemou, jemu je nie tak dobre v nej a iste ako v kurátorovej. Čosi tu
         volá: ,Ratuj, ratuj!‘
   </p>
   <p>
    Samuel Primitivus roztvoril oči nasilu, lebo by chceli byť zatvorené. Veľká svetlosť ich
         uráža. Čo bolo rozumu v rožku, ten šomral, že je toto mrcha poriadok. Farárovi patrí kanceľ
         a nie sliediť po domoch a tobôž richtárskych. Koreň šomral na seba, že mu čerti posvietili
         vypiť viac ako indy. Vychytí farár naňho, že je korheľ, a on nie je korheľ.
   </p>
   <p>
    „Ak by sa páčilo ich milosť pán farár s nami,“ ukázal richtár na fľašu. Vie, že farár
         nepije pálenku; ale čo je na stole, s tým sa núka u richtára každého, kto príde k nemu.
         Pravda, ak by ho chuť potiahla, nenalial by mu do tohoto kocúrika, z ktorého pije každý,
         dal by hádam doniesť i v krajšej fľaši, nie v takej zájdenej.
   </p>
   <p>
    Farár zaďakoval, že neužíva. „Bol som u kurátora, tam som pil víno,“ vyhováral sa. Vedel
         prísne pravidlo, že ani podgurážení nelejú pálenku na víno. Ak teda neprijme od nich, čo mu
         núkajú, nevezmú za zohrdenie, ale za posluch múdrym príkazom.
   </p>
   <p>
    „Nuž vínko je lepšie, najmä u Drozdíka,“ uznal richtár veľmi spravodlivo. Nie je on
         taký, aby sa držal tvrdohlavo len páleného, už či zo švábky, slivák a borievok alebo z
         jačmeňa. Nezohrdí ani to, čo sa vytlačí z hrozna. „Máva ho modranské.“
   </p>
   <p>
    „Áno, dobré vínko,“ prisvedčil mu Bohumil Valizlosť. „Ale najlepšia voda. Na víno mi
         nestačí mešec, a voda je všade zadarmo.“
   </p>
   <p>
    Samuel Primitivus pozeral rozdrapenými očima na farára, keď ho núkali pálenkou, či ju
         okúsi alebo nie. Keď sa vzoprel, schytil ho hnev, akoby mu bol najväčšmi do poctivosti
         vstúpil. Zohrdiac pálenkou, zohrdil hodných ľudí, ktorí by si z nej dali košeľu ušiť. Pri
         chválení vody sa zhniezdil, vediac, že to padá naňho. Ozval sa:
   </p>
   <p>
    „Od ničoho sa neodriekať. Voda je všade, ale nie všade dobrá. Ja si vypijem všetkého, i
         pálenky. Jesto i kazateľov, ktorí sa neplákajú v samej vode. Všetkého primoc škodí, i
         vody.“
   </p>
   <p>
    Tu už neboli všetci tej istej mienky. Boženík Koreň pridal sa hneď k predošlému.
   </p>
   <p>
    „Zbytok nie je dobrý ani v jednej veci. Ozimina vyprie vo veľkej mokrote. Namočiť nový
         krpec do vody len na dva dni, uvidíte, čo z neho bude. Taký je zbytok.“
   </p>
   <p>
    „Ani v sedení je nie dobrý zbytok,“ vyslovil sa notáriuš Samuel Primitivus.
   </p>
   <p>
    Vstal za stolom, kde sedel, zhľadával čiapku, ktorú Smelec vytiahol spod lavice a
         oduchoval z prachu. Samuel Primitivus si ju položil do tyla, že pol šedivej štice trčalo
         spod nej. Tak sa pomaly vyvliekol spoza stola.
   </p>
   <p>
    Boženík Koreň mu musel vystúpiť, a keď už bol na nohách, pozrel na fľašu, že je temer
         prázdna, a na farára, pre ktorého ju richtár už nepošle naliať. „Jedným vrzom pôjdem i ja,“
         zobral sa za notáriušom. Klobúk si položil mašličkou nazad. „Prichodilo by zbierať rascu.“
   </p>
   <p>
    „Vezmem ťa, ale carissime, poviem ti: svet je veľký, málo dobrého sa doň sprace: a v intraviláne
    <sup>
     [
     <a class="footnote" href="#ftn.id2589837" name="id2589837">
      80
     </a>
     ]
    </sup>
    bude ti viac praslice ako rasce.“
   </p>
   <p>
    Naúčajúc ho priateľsky, vyšli z richtárskej izby, zabudnúc sa odobrať. Boženík Koreň
         podkľakoval trochu pri chôdzi. Samuel Primitivus staval zasa nohy veľmi dorovna, stúpajúc
         mocne. Pysky na sivých kapcoch pri každom kroku prikyvovali.
   </p>
   <p>
    Keď ostali sami, pozerali jeden na druhého. Bohumil ešte raz prezrel si pevnosť, kde
         obec zložila svoju statočnosť, dobré meno a majetok. Steny boli podrýpané, z pevnosti môže
         odniesť, čo kto chce. Dvaja strážcovia neverne odišli, lebo neveria, že je dačo hodno, čo
         strážia, ostatní dvaja tu sedia v hanbe, že zle šafárili.
   </p>
   <p>
    Richtár by sa bol chcel vyhovoriť, že on je nie vina. Keď príde Samuel Primitivus ráno,
         nemôže chytiť pero do ruky, tobôž si ho ostrúhať, čo sa mu ruka trasie. Treba poslať s
         fľašou k Mochúľovi. Keď je pálenka raz na stole, užije sa pomaly v spoločnosti. Keď z fľaše
         odbudne priveľa, ruka sa už netrasie notáriušovi, ale oťažie hlava. Nemôže sa urobiť nič od
         rána do večera. Tak úradskí sedia od rána do večera, ale nič po nič, lebo pre pálenku
         nemôžu nič odbaviť. Bol by mohol vinu zvaľovať na notáriuša, ale sa srdce vzpieralo, lebo
         vinu videl i na sebe.
   </p>
   <p>
    „Ja myslím, dvojictihodná milosť pán farár,“ začal mu vysvetľovať richtár, „že bez tejto
         veci,“ ukázal na bruchatú fľašu so zájdeným sklom, „sa úrad nezaobíde v Badišove. Keď je na
         stole, je zle, robota ide po biede a naostatok zasekne, lebo pálenka by ju skazila, ak by
         sme ju chceli odpraviť pri nej. Proboval som sa zaobchodiť bez nej, ale som videl, že je zo
         všetkého nič, lebo sa nemôžeme ani chytiť do roboty, ak je nie pálenka na stole. Pri našom
         pánu rechtorovi si bez nej neporadíme. A tak biedime pri nej, robíme čosi, kým nám pomáha,
         a zasa nerobíme, kým sa nevyparí trochu z hlavy. Inakšie to už azda ani nemôže byť.“
   </p>
   <p>
    Bohumil Valizlosť by bol našiel chytro rady: odohnať rechtora z úradu, keď sa nemôže
         chytiť do ničoho bez pálenky, a s ním i ostatných, ktorí sú ako on. Ale nepovedal nič, lebo
         v tom rozkazuje slúžnodvorský. On postavil rechtora do obecného úradu a nedá ho vyhodiť.
         Vyhodiť spitého rechtora zo školy, aby nekazil mládež? Ak by ho obec i vyhodila, seniorát
         sa ho zastane, lebo tam rozkazujú tí istí, ktorí rozkazujú v obci.
   </p>
   <p>
    „Ťažko vám je, richtár,“ uznal mu Bohumil Valizlosť vďačne. Slová richtárove sa ho
         dotkli veľmi bôľne. V nich videl túžbu za nápravou, ale i bezsilie slabého. „Nemôže sa vám
         dariť práca pri takom pomocníkovi, ako je pálenka. Časom azda budeme môcť i pálenku vysúdiť
         z richtárskych domov. Do tých čias hľaďme, aby nás nevzala pod vládu, ako vzala úrad. Vy
         viete, čo myslím.“
   </p>
   <p>
    „Aby sme na ňu neprivykli priveľmi,“ odpovedal richtár a zamĺkol. Možno meral v sebe
         silu, či jej je ešte dosť nedať sa prevládať pálenke. Bolo jej kedysi viacej, kým ju
         nezačal oslabovať návyk.
   </p>
   <p>
    Bohumil Valizlosť sedel pred stolom v bôľnom stŕpnutí. Statočný Hamuľa pristúpil k nemu
         pýtať radu, k farárovi a iste ako i k učenejšiemu, vo veľkej potrebe. Tu by bolo treba
         odpomoci na mieste, vykoreniť hriech, kým nepodožerie i ostatné korene. Ale kde je
         odpomoci? Veď len nedávno našiel predstaveného s ľuďmi pri kalíškoch. Predstavený nepil, je
         striezlivý, ale častoval ľudí tým, proti čomu by mal brojiť. Svetské vrchnosti sú
         svedomitejšie? Sú zemskí páni alebo zemania nižšieho pôvodu: nájde sa u nich svedomie
         vysúdiť pálenku z obecných úradov a sedliackych domov? Tu by bolo treba povstať, zahrmieť
         do svedomia ľudu i pánom: ale kde? V kostole azda, kde vysilený, vyrobený ľud pod kázňou
         drieme, nerozumejúc, o čom sa hovorí?
   </p>
   <p>
    Čo bude takto z pevnosti našich, ak ich zatopí pálenka?
   </p>
   <p>
    „Ponížene, pekne vítam u nás ich milosť pána farára,“ ozval sa mu za chrbtom ženský
         hlas. Obzrel sa živo, vytrhnutý zo smutných myšlienok. Naprostred izby stála žena, nie
         nevesta, ako u kurátora, ale ani nie stará. Ale ona sa dala medzi staré. Oplecko bolo
         skromné, opľasnutých rukávov, ani okolo hrdla sa nejarabela šatka s tulipánmi. Čepiec bol
         tiež skromnejší, hoc nesedel na sivej hlave. V tvári sa už ukladajú vrásky pri očiach i
         kútikoch úst. Inak sa drží dorovna, v obleku nie je zanedbaná. Doniesla fľašu a poháriky,
         na stôl prestrela obrus, v ktorom bol zakrútený chlieb. „Nech sa páči bližšie,“ otierala mu
         tiež miesto na lavici za stolom.
   </p>
   <p>
    Richtár sa potešil, že prišla žena a doniesla, čím uctiť hosťa. Nech sa zahovorí trochu,
         že farár našiel v jeho príbytku pálenku na stole a okolo stola potúžených, a veru i
         opitých.
   </p>
   <p>
    Bohumil Valizlosť presadol na lavicu; tak mu padol richtár nabok a jeho žena temer
         zoči-voči. I teraz sa musel diviť, že richtár je vraj o štyri-päť rokov starší od ženy. On
         by jej z videnia hádal šesť i desať rokov viacej. Lebo richtár bol chlap na mieste, nemal
         šedivého vlasa na hlave, ktorá, môže sa povedať, je pekná, s dlhými čiernymi vlasmi a
         okrúhlou tvárou, temer bez vrások. Tvár bola veľmi úctyhodná, keby nos nebol prikrátky nad
         tučnými perami. I nosil sa trochu lepšie od iných. Teraz má nie kožuštek, ako boženík
         Smelec alebo iní chlapi, ale súkenný kabátik bez rukávov s tulipánikmi v rožkoch a okolo
         hrdla ako mládenec. Nezrobil sa, uisťujú závistliví. Prvej žena ho odmieňala v robote,
         teraz syn Ondrej. Mal by dvoch synov na pomoci, nech mu staršieho, Janka, Boh nepovolá k
         sebe ešte dieťaťom.
   </p>
   <p>
    Teraz už i richtár ponúkol chlebom. Nebol o nič horší od toho, čo jedol prvej u
         kurátora. I boženík si musel odkrojiť. Richtárka naliala vína do oboch pohárikov. Bohumil
         Valizlosť sa cítil nepohodlne, že bude piť sám a richtár a ostatní sa budú na nich dívať
         naprázdno. Pozrel v očakávaní na ňu, keď sa spýtala muža celkom bežne:
   </p>
   <p>
    „A ty, starý, už len toho smradu,“ hodila okom na bruchatú fľašu.
   </p>
   <p>
    „A čože by! Azda vína?“
   </p>
   <p>
    Doniesla odkiaľsi kocúrik, takže mohla naliať do dvoch. Richtár si vzal jeden a boženík
         druhý. Zazdravkali si, vypijúc, ako u pánov, všetci odrazu svoj diel. Richtárka smrkla len
         čosi vína, držiac s hosťom. Víno, usúdil Bohumil Valizlosť, prišlo iste z kurátorovej
         pivnice.
   </p>
   <p>
    Zadivil sa, prečo richtár nedrží s ním, pijúc dobré modranské. Richtárka mu vysvetlila,
         ako je to. Jej muž nepil, kým ho neustavili na richtárstvo, čo ide na šiesty rok. S
         richtárskou palicou dostal i skleničku do ruky, lebo kto príde medzi vrany, musí kvákať ako
         ony, najmä keď má za notáriuša pána rechtora. Keď vypil prvý kocúrik, striasol sa na celom
         tele, lebo myslel, že vsypal pahreb do žalúdka.
   </p>
   <p>
    „Ja zaďakujem z richtárstva!“ osvedčil sa na mieste a zberal sa spoza stola.
   </p>
   <p>
    Samuel Primitivus, prvá osoba po ňom v celom úrade, vyskočil a chytil ho za rukáv.
   </p>
   <p>
    „Čo sa vám robí, richtár?“
   </p>
   <p>
    Hamuľa ukázal na fľašu.
   </p>
   <p>
    „Radšej neslýchať o ničom, ako liať do seba tento oheň.“
   </p>
   <p>
    „Pite víno, richtár. My budeme už len túto našu. Ale dakedy i vám pomôžeme, lebo latinák
         hovorí: ,Varietas delectat.‘
    <sup>
     [
     <a class="footnote" href="#ftn.id2590150" name="id2590150">
      81
     </a>
     ]
    </sup>
    I vy privyknete pomaly na pálenku a keď si uhnete tu toho a zasa toho, uveríte
         latinákovi.“
   </p>
   <p>
    Richtárka to počúvala z kuchyne, rozvážila si vec poriadne. Večer, keď ostali sami,
         richtár sa jej musel zaprisahať i zabožiť, že v richtárskej povinnosti neoblizne nikdy vína
         ani piva, ale iba pálenku, najviac ak by dakedy trochu slivovice a borovičky. Žena, keď jej
         pribili na dom tabuľu a doniesli do izby richtársku truhlicu, vykladala, akoby muža
         pochovávala, lebo vedela, že o rok bude korheľ. Keď videla, že sa mu pálenka protiví,
         pýtala od neho ten sľub, lebo sa úfala, že sa pre pálenku nezohreje na richtárskom stolci,
         a ak ostane v úrade, nedá sa na pitie ako iní.
   </p>
   <p>
    Juro Hamuľa vydržal v úrade zákonitú dobu. Pálenku pil na kocúriky a pri každom sa
         striasol a zahundral: ,Prekliata besnica!‘ Na pálenku neprivykol priveľmi, ale privykol na
         pánov. Rád sa okolo nich obšmietal, hoc pred ľuďmi a ženou ofrflal každú cestu do Ozubín
         alebo Posadiny. Páni si ho tiež obľúbili; nepočul nikdy ani jeden od neho ,nie‘. Na všetko
         prisvedčil a sľúbil všetko, čo od neho pýtali. „Čo ma stojí sľúbiť? Ale sľub prebije hlavu
         komu?“ Sľuby plnil, ale často sa vedel i vyšmyknúť spod nich, najmä ak by sa nepáčili
         dedine, lebo ani v dedine nechcel mať nepriateľov. Tak sa stalo, že hádam na celom vidieku
         nebolo richtára, ktorého by páni väčšmi chválili a v dedine menej preklínali. Keď prišla
         nová voľba, páni ho tľapkali veľmi po pleci a v dedine ho uprosili, aby sa len zas dal
         vyvoliť. Z jeho obľúbenosti dedina nemala škodu, lebo sedliaka len to zabolí, čo musí
         vysádzať z vrecka, majúc obecnú kasu za niečo cudzieho, hoci musí ju on naplniť, keď sa
         vyprázdni.
   </p>
   <p>
    „Prekliata besnica!“ zašomral i teraz, odpijúc viac od polovice kocúrika. Ostatok pre
         móres vylial na zem.
   </p>
   <p>
    Bohumil Valizlosť pozrel zarazený, prečo pije, čo musí hneď prekliať. Veď ani zdravkanie
         nemôže mať platnosti, keď sa naň kydne kliatba. Richtárka mu vysvetlila, čo je vo veci. Muž
         pije vlastne z prisilenosti, lebo sľúbil, že bude piť pálenku. Farár pokrúcal hlavou.
   </p>
   <p>
    „Víno alebo pivo by vám bolo predsa len lepšie.“
   </p>
   <p>
    Richtárka si popravila najprv čepiec a potom popravila i mienku farárovu.
   </p>
   <p>
    „Na víno by sa naučil, ich milosť pán farár, a už by z neho nebolo nič. Na tento smrad
         sa už nenaučí, keď sa dosiaľ nemohol.“
   </p>
   <p>
    Farár sa zadivil múdrosti ženy. Prisvedčil jej, že dobre robí, keď pije, čo sa mu
         protiví. Richtár naklonil hlavu oddane, že za richtárstvo znáša zo dňa na deň trest z toho
         kocúrika. Bohumil Valizlosť pozeral naň s účasťou, ako sedí ani hotová obeť svojho
         povolania. Richtár medzitým vyratoval, že keby on pil víno, ako ich napojí pálenkou? Obec
         by chytro vygazdovala a tí, ktorí by nepili víno, brojili by proti nemu, že je pyšný.
   </p>
   <p>
    Bohumil Valizlosť bol veľmi proti pálenke, lebo ľudí zvádzala, mala ich v moci. Keď do
         nich prišla, hovorila z nich a nútila ich robiť, čo v triezvosti by nerobili. Ale tu videl
         jej mučeníka, ktorý ju pije, aby sa nestal korheľom.
   </p>
   <p>
    „Tak vy vlastne, richtár, pre službu pijete pálenku, hoc ju nemôžete vystáť.“
   </p>
   <p>
    Richtár mu prisvedčil a pozrel naň ľútostivo.
   </p>
   <p>
    „Nemôžem, dvojictihodná milosť. Neprivyknem jej!“
   </p>
   <p>
    Richtárka pozrela na muža s ľútosťou. Pre vernosť sľubu každý deň prezrie, čo sa mu
         protiví.
   </p>
   <p>
    „Veru by nemysleli, dvojictihodná milosť, čo môj nevystojí, nie pre seba, ale pre
         dedinu. V dome mu príde každý deň vypiť čo-to, a keď ide k pánom, znášať od nich, ak im
         neurobí po vôli. Neraz ho vyhrešia, i ešte sa mu zastrájajú, že ho budú pokutovať. Bola som
         sprvoti veľmi proti richtárstvu, ale teraz som už nie, lebo vidím, že vie zastať obec pred
         pánmi a pri fľaši nerozviaže gágor. My v gazdovstve už sa len prebiedime i bez neho. Ondrej
         môže zastať za otca, ale v richtárstve ktovie, či by ho zastal iný, okrem tu kmotra,“
         ukázala na prítomného boženíka Smelca. „On tiež nepije z dobrej vôle, ale iba keď musí.
         Keby postavili na richtárstvo každý raz iného, každý raz by bolo o jedného korheľa viacej.“
   </p>
   <p>
    Bohumil Valizlosť nalial do pohárikov, richtárka zo zájdenej fľaše do kocúrikov. Pripil
         richtárovi a Smelcovi, že sa obetujú za pospolitosť, aby sa nenakazila pálenkou.
   </p>
   <p>
    „Tento váš dom,“ pokračoval ďalej v nadchnutí, „je brána do našej dediny. Cez ňu by
         prešlo všetko zlé a nákazlivé, čo svet posiela na našu zhubu: ale vy, strážcovia, nákazu
         nepúšťate cez bránu, aby nám nivočila rodiny.“ Zaželal ešte, aby richtár mnoho rokov mohol
         brániť dedinu od útisku a krivdy a nedať prístupu do dediny škodlivým nákazám. „Len si
         žiadam, aby sme vždy držali verne spolu, lebo ja tiež strežiem v inej bráne, aby na nás
         neprišli iné nákazy. Vy viete, richtár, ktoré sú to.“
   </p>
   <p>
    Richtár prisvedčil, že vie, ktoré sú to. Oči mu blysli posmešne, ako ho boli pochytili v
         Ozubinách.
   </p>
   <p>
    „Nuž dobývajú sa všakové, dobývajú.“
   </p>
   <p>
    Bohumil Valizlosť poberal sa veselo domov. Richtár teda je spojenec i proti nátisku z
         Ozubín, i proti korheľstvu, hoc sa vie ukazovať, akoby bol s každým v porozumení. Kurátor
         ho čakal už vo fare, lebo doma zvedel, že ho farár hľadal. Žena sama ho vypravila meškať
         robotu.
   </p>
   <p>
    Bohumil Valizlosť mu oznámil, že inšpektora majú. Kurátor sa veľmi zaradoval, že pán
         Ústeľnicky sa dal nahovoriť.
   </p>
   <p>
    „Budeme mať inšpektora. Nik nemôže dojedať do nás, že ho nemáme. On nám nezavadí, ak nám
         i nepomôže veľa.“
   </p>
   <p>
    Bohumil Valizlosť mu prisvedčil, dal mu ruku i pozreli si radostne do očí, že vyhliadli
         takého súceho muža. Budú mať inšpektora, a predsa im bude, akoby ho nemali. Umenie je tiež
         vedieť si vybrať spomedzi zla najmenšie.
   </p>
   <p>
    Kurátor bol človek odhodlaný.
   </p>
   <p>
    „Čo má byť, nech bude hneď, kuť železo, kým je horúce. Mohli by ho odhovoriť z Ozubín.“
   </p>
   <p>
    Farár mu zveril, ako ho nebudú môcť odhovoriť; len trochu opatrnosti a trpezlivosti.
         Drozdík sa smial, tvár sa mu vyjasnila.
   </p>
   <p>
    „Hej, každej veci spôsob, len ho nájsť.“ Kurátor by si bol šúchal ruky, i podskočil:
         páčilo sa mu dať Ozubinčanom frčku, ale bol človek veľmi vážny, ktorý vie premáhať city,
         nedajúc ich znať na sebe. „Ja si už ľudí zaobídem, aby sa nedali zvádzať.“
   </p>
   <p>
    Farár mu chcel obľahčiť robotu dobrou radou.
   </p>
   <p>
    „I richtár vám pomôže.“
   </p>
   <p>
    Kurátor krútil hlavou.
   </p>
   <p>
    „Z richtára nič. Nech on drží s pánmi. Ale si nedáme od neho ani kaziť.“
   </p>
   <p>
    Bohumil Valizlosť pristal.
   </p>
   <p>
    „Dobre teda. Poďme chytro a smelo, ako Gedeon.
    <sup>
     [
     <a class="footnote" href="#ftn.id2590472" name="id2590472">
      82
     </a>
     ]
    </sup>
    Kto je proti nám, ani nezvie, koľko nás je.“
   </p>
   <p>
    Drozdík začal chodiť po gazdoch. S polovicou dediny bol v rodine, s druhou polovicou v
         kmotrovstve. Nemali ho všade radi, niekde mu i závideli, ale keď išlo o kostol a faru,
         slúchali ho. Od Ozubín bočili všetci.
   </p>
   <p>
    Bolo pred senami, nebolo veľkých robôt v poli. Ženy chodili do ľanu alebo jarín plieť,
         chlapi napospol hotovili drevo na zimu. Farár hneď v nedeľu vyhlásil konvent
    <sup>
     [
     <a class="footnote" href="#ftn.id2590508" name="id2590508">
      83
     </a>
     ]
    </sup>
    na voľbu inšpektora. Niektorí gazdovia to už vedeli, s nimi už hovoril kurátor;
         iní, čo nevedeli o ničom, ani sa veľmi netrápili, vediac, že tá istá vec sa raz musí
         odbaviť.
   </p>
   <p>
    Samuel Primitivus sa zahniezdil za organom. Sivé mútne oči sa mu vyjasnili a blysli.
   </p>
   <p>
    Ešte pred večierňou sa vybral po daktorých domoch. Niesol im chýr o jeho veľkomožnej
         milosti pánu Baltazárovi Ozubinskom, slúžnodvorskom, veľkom priaznivcovi cirkvi. Kde sa
         ukázal, všade mu povedali, že veľmi mnoho myslia na jeho veľkomožnú milosť i budú ju mať na
         pamäti. Kurátor pred večerom už vedel, kde všade pochodil Samuel Primitivus.
   </p>
   <p>
    Hoc mal veľkú nádej, že veci dobre stoja, pán rechtor chcel mať bezpečnosť. V pondelok
         ráno šiel do Ozubín oznámiť, čo sa robí, i veľkomožnému i pánu seniorovi. Pán senior mal
         dlhú poradu s nádejným inšpektorom. Po nej naložili pánu rechtorovi len ďalej pôsobiť. Pán
         senior v stredu popoludní prikvitol sám do Badišova do fary pozrieť, čo sa dá robiť.
         Vyhovoril sa, že prišiel vrátiť návštevu mladým manželom.
   </p>
   <p>
    „Moja ľutuje, že nemohla prísť. Vzkazuje poníženú službu a pozdravy pani sestre.“
   </p>
   <p>
    Po káve, mede a masle rozpriadol sa nie veľmi úprimný rozhovor. Mária vyšla so starým
         pánom do včelína, lebo silený rozhovor s pánom seniorom sa jej sprotivil tak, že hosť ostal
         sám s domácim pánom.
   </p>
   <p>
    „Teší nás, pán brat, že ste predsa slúchli. Pristupujete k voľbe inšpektora.“
   </p>
   <p>
    Bohumil Valizlosť stisol plecia v rozpakoch. „Museli sme sa poponáhľať odbaviť i tú
         povinnosť, aby na nás nepozerali divným okom, že sa protivíme starým dobrým obyčajom. Bolo
         by sa nám zišlo pobudnúť bez neho, aspoň kým sa zriadime dokonale, aby nový hodnostár nemal
         okolo toho moc unúvania, ale, ako hovorím, radšej sme sa poponáhľali.“
   </p>
   <p>
    Pán senior bol natešený. Obliekol si na návštevu dlhý kabát, temer po kolená. Hľadel sa
         i usmievať, ale sivé oči pozerali i vtedy vážne, ba prísne.
   </p>
   <p>
    „Práve pri zriaďovaní sa vám zíde, preukáže vám veľkú službu, najmä skúsený.“ Pomlčal
         významne a opakoval na uistenie: „Veľkú službu. A na koho myslíte?“
   </p>
   <p>
    „Je veľmi vážny človek, zemský pán, muž pokoja, zaujatý za cirkev: nateraz môžem len
         toľko povedať. Meno som mu sľúbil držať v tajnosti až do voľby.“
   </p>
   <p>
    Pán senior pozrel naň zarazený. Načo sa tají, ak je všetko tak, ako vyrátal? Hanbí sa
         vari zaňho, alebo býva v tretej stolici, aby nemohol páchnuť na konventy? Mladý farár má
         nechuť k inšpektorom iste z vládybažnosti. Možno si vybral detinského starca, ako je
         Valentín Pulcheríny, ktorý na všetko prikyvuje, alebo zadĺženého bedára, ktorý z
         povďačnosti za hodnosť dá sa vodiť na retiazke.
   </p>
   <p>
    „Je stadiaľto?“
   </p>
   <p>
    Bohumil Valizlosť prešiel izbou trochu vzrušený. Napravil si vlasy, ktoré sa mu zviezli
         z čela nad sluchy a stal si pred hosťa. Pozeral naň veľmi úprimne, skoro s prosbou. Začal
         hovoriť veľmi ticho.
   </p>
   <p>
    „Stadiaľto, akože, z Rubárskej stolice. Znáte ho i vy veľmi dobre. Ale je nie z Ozubín,
         ani Smoliec.“
   </p>
   <p>
    Pán senior sa zachmúril. Dobre sa domýšľal, že bude dáky odkundes, pachtiaci za
         hodnosťou, aby sa potisol dopredku.
   </p>
   <p>
    Bohumil Valizlosť zbadal jeho podozrenie a hľadel mu ho podvrátiť.
   </p>
   <p>
    „Len ťažko sa dal nahovoriť dať sa voliť. Z jeho výhovoriek som si vybral, že sa obáva
         znechutiť si pánov z Ozubín a Smoliec, lebo si myslí, že sme sa s nimi v hneve rozišli.
         Naostatok sa i priznal, že by voľbu ani neprijal, ak by proti nemu kortešovali z Ozubín. On
         chce mať s každým pokoj. Taký je náš nádejný inšpektor: ozajstný muž pokoja a lásky.“
   </p>
   <p>
    Pán senior bol človek chladný, ale tu mu málo chýbalo nepodskočiť a netľapnúť rukami.
         Šiel radšej k obloku, pozeral do záhrady, zasiatej ovsom. Vyšla nerovná úroda. Mŕtvica,
         ktorou zasypali niektoré jamy, nemala sa k veci, preukážuc sa žltkavou, šťúplou siatinou
         pri bujných tmavých fľakoch, kde bola zem mastná. Rozvaha domáceho pána bola asi taká, ako
         tie žltkavé hniezda, keď sa mu zveril v tej veci tak prenáhlene a detinsky. Jeho muž pokoja
         a lásky nepríde do Badišova nikdy za inšpektora, lebo od dneška sa začne v Badišove
         kortešovať proti čudným slovám a ľuďom.
   </p>
   <p>
    Nepovedal, pravda, čo myslí, to zadržal pre seba. Badišovskému začal hvízdať z iného
         konca.
   </p>
   <p>
    „Keď je tak, pán brat, viac sa vás nespytujem. Nech bude na šťastie vám i vašej cirkvi
         toto požehnané predsavzatie.“
   </p>
   <p>
    Bohumil Valizlosť ďakoval úprimne za také slová. Bolo by na tom i ostalo, ale
         badišovskému zišla na um jedna pletka.
   </p>
   <p>
    „Keď je tu vaša velebná milosť, zgazdoval som cestu do Ozubín. Zajtra ráno som sa zberal
         k vám.“ Pán senior podvihol obrvy i šuchoril vlasy na pravých sluchách. „Mal som vás prosiť
         v jednej šteklivej veci.“
   </p>
   <p>
    „Spoľahnite sa, len sa zdôverte!“
   </p>
   <p>
    Bohumil Valizlosť pristúpil bližšie a zveroval sa mu skoro pošepky: „Viem od očitých
         svedkov, že náš pán rechtor Samuel Primitivus Robko kortešuje za jedného pána z Ozubín.“
         Pán senior sa zhrozil, že je to hádam omyl, aby rechtor toto robil na svoju päsť. ,Ešte len
         odteraz začne, milý pán brat,‘ pomyslel si. „Zvedel som to od tých istých, u ktorých
         kortešoval. Ľudia sú rozhorčení. Preto by prosil velebnú milosť napomenúť priateľsky pána
         rechtora…“
   </p>
   <p>
    Pán senior mu nedal dokončiť. Obrátil sa veľmi šibko.
   </p>
   <p>
    „Ja? Prečo ja?“
   </p>
   <p>
    „Ako najprvšia naša vrchnosť, ako muž pokoja a nadovšetko muž, ktorého náš pán rechtor
         iste slúchne. Nie ako mňa, mladého, bez autority.“ Pán senior sa zachmúril. Čo pýtajú od
         neho? Miešať sa do vnútorných vecí? „Všetky veci sú vnútorné, v nich miešame všetci, kto
         ako svedčí, kto spakruky. Pán Robko mieša spakruky rozbúrať naše brány pokoja. Nech nám ich
         nerúca, napomeňte ho, velebná milosť.“
   </p>
   <p>
    Pán senior rozložil rukami. „To je, ako hovorím, vnútorná vec, ešte skôr osobná.
         Vystúpte sám, ale opatrne, mierne.“
   </p>
   <p>
    „Vystúpiť vystúpim šetrne, pán senior, ale viem, bez účinku, ako sa vraví o stene a
         hrachu. Vaše slovo by účinkovalo ináč, urobilo by hlbokú jamu v tej stene. To je moja
         prosba pre pokoj a lásku. Lebo ak sa prekazí vyvoliť toho, koho si vyhliadli Badišovania,
         začnú robiť iný poriadok sami, neradiac sa nikoho, ani mňa.“ Pán senior sa obrátil k nemu s
         rukami vo vrecku, vysoký, nie telnatý, ale mocný v slove a vplyve. Bohumil Valizlosť
         doložil: „Vyvolia si inšpektora vraj spomedzi seba…“
   </p>
   <p>
    „Čo?“ zdvihol obe ruky dohora. „Sedliaka!“
   </p>
   <p>
    Bohumil Valizlosť stisol plecia. Sedliaka, keďže medzi nimi nieto zemských pánov. „Tak
         vyššia vrchnosť bude sa musieť zamiešať i do tej vnútornej veci, keď bude treba uznať voľbu
         za zákonitú.“
   </p>
   <p>
    „A vy, pán brat? Dovolíte?“
   </p>
   <p>
    „Odo mňa si nepýtajú dovolenia, ani rady. Sú zhovorení a ja sa poddám väčšine, lebo
         svedomie mi je čisté.“ Pán senior mu pozrel teraz hlbšie do očí, či je ozaj veľmi čisté.
         Šípil, že je v tom zapletený kurátor s tými, ktorí prvej tiež viedli dedinu pri odtrhnutí
         od Ozubín. Teraz majú medzi sebou, kto ich bude držať v hŕbke, viesť a skrúcať. Budú
         opletačky, rekurzy,
    <sup>
     [
     <a class="footnote" href="#ftn.id2590849" name="id2590849">
      84
     </a>
     ]
    </sup>
    apelácie,
    <sup>
     [
     <a class="footnote" href="#ftn.id2590860" name="id2590860">
      85
     </a>
     ]
    </sup>
    konzistóriá,
    <sup>
     [
     <a class="footnote" href="#ftn.id2590871" name="id2590871">
      86
     </a>
     ]
    </sup>
    protesty, zasadnutia, disciplinárky a písačky. Príde sa naháňať po skrúcaných
         chodníkoch fiškálskych fígľov a praktík. Senior bude medzi oboma stranami. Keď sa budú biť,
         na ňom sa opráši veľká čiastka, kde bude najhustejšie padať. Badišovský mu ešte doložil:
   </p>
   <p>
    „Pána rechtora budú potom už biť, vypomstia sa mu, že bádal do osieho hniezda, ktoré
         nemôže rozrúcať. A vypomstia sa vlastne na škole. Práve dnes som sa radil s nimi, kedy
         začneme poprávať školu. Oznámili mi, že uvidia po voľbe. To znamená toľko, že školu nechajú
         školou, kým sa nezrúti pánu rechtorovi na hlavu, ak bude búriť pred voľbou. Viem, že
         nevystavia novú, kým bude žiť, alebo kým nezaďakuje.“
   </p>
   <p>
    Bohumil Valizlosť zamĺkol. Pán senior sa zamyslel. Bude, ako vidno, zo dňa na deň ťažšie
         spravovať seniorát v pokoji a zhode. Čuť zádych nového ducha skadiaľsi, z neznámych končín.
         Sedliak počína dvíhať hlavu a myslieť, že má i iné práva, ako znášať ťarchy, robotovať a
         dávať dežmu. Ten duch vtiahol do tejto dediny čosi prvej, ako do iných, lebo je slobodná,
         nemusí robotovať. Z nej presiakne duch odporu a vzdoru i do iných, možno i do samých
         Ozubín, rozdeliac jeho vlastnú obec na panský koniec a na sedliacky. Treba predísť zlému a
         nešturkať do osieho hniezda, keď sa nedá vykántriť.
   </p>
   <p>
    „Dobre ste urobili, pán brat, že ste sa mi zverili. Na šťastie môžeme predísť zlému, vy
         v Badišove, aby mali rozum, ja inde, kde budem môcť. Stavajme v pokoji a láske a
         nebúrajme.“
   </p>
   <p>
    Rozišli sa veľmi priateľsky. Pán senior sa okrútil do kepeňa starostlivo, od Hrbáča
         poťahovalo akosi studeno, ale čistou, sviežou vôňou zdravej hory.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2589837" name="ftn.id2589837">
        80
       </a>
       ]
      </sup>
      <span class="emphasis">
       <em>
        intravilán
       </em>
      </span>
      (z lat.) — v niekdajšom urbárskom práve dom,
               záhrada, dvor a záhumnie v rozsahu najviac jedného jutra
     </p>
    </div>
    <div class="footnote">
     <p>
      <sup>
       [
       <a class="para" href="#id2590150" name="ftn.id2590150">
        81
       </a>
       ]
      </sup>
      <span class="emphasis">
       <em>
        latinák hovorí: „Varietas delectat“
       </em>
      </span>
      (lat.) — Zmena teší
               (Zmena je príjemná).
     </p>
    </div>
    <div class="footnote">
     <p>
      <sup>
       [
       <a class="para" href="#id2590472" name="ftn.id2590472">
        82
       </a>
       ]
      </sup>
      <span class="emphasis">
       <em>
        smelo ako Gedeon
       </em>
      </span>
      — podľa Starého Zákona Gedeon sa stal vodcom
               Izraelov proti Madianským, ktorých sa mu podarilo poraziť
     </p>
    </div>
    <div class="footnote">
     <p>
      <sup>
       [
       <a class="para" href="#id2590508" name="ftn.id2590508">
        83
       </a>
       ]
      </sup>
      <span class="emphasis">
       <em>
        konvent
       </em>
      </span>
      (z lat.) — zhromaždenie oprávnených členov ev.
               cirkevného sboru, ktoré rozhoduje o zborových otázkach
     </p>
    </div>
    <div class="footnote">
     <p>
      <sup>
       [
       <a class="para" href="#id2590849" name="ftn.id2590849">
        84
       </a>
       ]
      </sup>
      <span class="emphasis">
       <em>
        rekurz
       </em>
      </span>
      (z lat.) — sťažnosť proti uzneseniu súdu alebo
               úradu
     </p>
    </div>
    <div class="footnote">
     <p>
      <sup>
       [
       <a class="para" href="#id2590860" name="ftn.id2590860">
        85
       </a>
       ]
      </sup>
      <span class="emphasis">
       <em>
        apelácia
       </em>
      </span>
      (z lat.) — odvolanie na vyššiu inštanciu
     </p>
    </div>
    <div class="footnote">
     <p>
      <sup>
       [
       <a class="para" href="#id2590871" name="ftn.id2590871">
        86
       </a>
       ]
      </sup>
      <span class="emphasis">
       <em>
        konzistórium
       </em>
      </span>
      (z lat.) — poradný sbor biskupa v správnych
               veciach
     </p>
    </div>
   </div>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2590960">
       </a>
       9
      </h2>
     </div>
    </div>
   </div>
   <p>
   </p>
   <p>
   </p>
   <p>
    Po voľbe inšpektora zavládol pokoj v Badišove. Vlastne i pred voľbou sa všetko utíšilo.
         Samuel Primitivus prestal chodiť po domoch, roznášajúc veľkú slávu pána slúžnodvorského.
         Návšteva pána seniora v Badišove účinkovala. Sám pán rechtor ako notár napísal na konvente
         vokátor pánu Jonášovi Ústeľnickému ako inšpektorovi, a v pondelok ráno šiel s novinou do
         Ozubín. Pán senior sa zachmúril, ale iba dnuka, že si Badišov vyhliadol nie márnomyseľného
         starca, ako pán Valentín Pulcheríny, aby zaplnil miesto len očistom a prikyvoval na
         čokoľvek, ale muža slobodného, ktorý nemajúc úradu a odvislosti, vie povedať i rozumné,
         smelé slovo. V tvári nedal znať na sebe nechuti zo sklamania.
   </p>
   <p>
    Richtár Hamuľa na konvente ani nebol. V piatok večer prišiel k nemu Juro Šabák s chýrom,
         že na holi sa zjavil medveď a dodriapal mu junca, náručného z páru, na ktorom tejto jari
         bránil. Bolo treba pozrieť škodu, či junec nevyničie. Ak by sa ukázalo, že je nanič, príde
         ho dorezať a mäso rozdeliť po gazdoch po spravodlivom kľúči, aby gazdovia nahradili
         Šabákovi škodu. Hoc zabolí i jeho, lebo to mäso príde posoliť i náhradou, bol rád, že
         nemusel ísť na konvent, pre ktorý by musel chlípať dosť horúcu polievku od pána
         slúžnodvorského.
   </p>
   <p>
    V poli nadišli súrne roboty. Časy boli pekné, vybralo sa na chvíľu, žitá odkvitli,
         jačmene sa vyklasili. Žatva je predo dvermi, ktorá potrvá najmenej do Brtomila.
    <sup>
     [
     <a class="footnote" href="#ftn.id2591036" name="id2591036">
      87
     </a>
     ]
    </sup>
    V dňoch, ktoré ostávajú do žatvy, príde obriadiť sená. Chlapi tiahli pred
         svitaním na lúky, každý deň do iných honov a za rosy zložili trávu do radkov. Ženy varili
         doma a hneď za rána posielali chlapom jesť čo lepšieho, lebo je robota ťažká a potom,
         kosiac spolu, vidí jeden druhému dobre do dvojačiek, čo mu v nich posiela žena. Tu sa
         prisype bryndze na halušky a pirohy tiež nebudú suché, ale iste sa pocedí z nich omasta
         chlapovi dolu bradou. Chlapi, vyženúc radok, vracajú sa popri ňom zajať druhý, pri čom, aby
         nechodili naprázdno, rozhádžu ho kosiskom na tenšie. Predpoludním už tiahne mladá chasa,
         dievky a mládenci, v sviatočnom s hrabľami, prevracajú seno do polvečier, aby sa presušilo
         ako-tak, kým si ho gazdovia, ktorí sú v ralej, rozdelia spravodlivo a každý ho dovezie
         domov dosúšať ho vo dvore alebo intraviláne.
   </p>
   <p>
    Po tieto dni Zuzka Strakovie nebola najveselšia. Chodila po veľkej novej fare, akoby jej
         bola striga vyjedla srdiečko. Ani si nezadudala, keď bola sama, a dnes ráno, keď dojila
         Rysuľu, plakala usedavo, že sa jej slzy ani hrachy kotúľali dolu tvárou. Nestačila ich
         utierať. Nevedieť veru, či sa dajedna neskotúľala i do mlieka v šechtári, kde sa penilo,
         keď doň striekalo so šuchotom z ceckov. Veru i to mlieko by zhorklo, ak padla doň dajedna,
         lebo slzy sú horké, horké, akých ešte nikdy nepreliala. Kde by nie? Služba je súžba, fara
         je nie fara, ale temnica. Cez ten oblok so železnými tyčkami pozerá do sadu a za sadom sú
         polia a lúky, kde si mládež dvorí v sviatočnom, obracia seno, hrabe a znáša do petrencov,
         spieva a šantuje. Len ona sa tu vadí sama ako palec. Ani len Ondrej neprišiel v tieto
         večery. Nemá kedy, príde neskoro, vstáva do dňa, cez deň robí. A, možno, na lúkach našiel
         inú. Nepríde ani v sobotu.
   </p>
   <p>
    O polpoludní, keď oberala lobodu na sitko, zrazu sa vzal kdesi pri nej starý pán.
         Nechodil do včelína, včely sa už neroja, ľaľa, kosia im i lúky, hoc i lúky odkvitajú, lebo
         kukučka už nekuká. Bol v širokých črieviciach i kamizole o belasých pásikoch.
   </p>
   <p>
    „Dačo by ti povedal, Zuzka. Ale ako ti poviem, keď sa fúkaš.“ Pozrela naň bokom. Inokedy
         by sa mu bola aspoň zasmiala, ale dnes jej je nie do smiechu. Čo sa má pritierať k nej? „A
         škoda ťa, škoda. Ako by si bola ostarela. Tvár ti je vo fercoch, ako, neprimeriavajúc,
         moja.“
   </p>
   <p>
    Keď počula ,neprimeriavajúc‘, vybúšila do smiechu, ktorý ju schytil znezrady, ako sa
         nenazdala. Držal ju ako v kliešťach, že sa musela prihnúť, položiť hlavu na rameno, ktoré
         mala na stole. Starý pán počkal, kým jej prejde ten kŕč, lebo videl, že ju dusí, ale čakal
         nadarmo, lebo smiech sa medzitým premenil v plač.
   </p>
   <p>
    Zahanbil sa, že je prítomný deju, aký každý, najmä žena, najradšej odbaví, keď je sám.
         Odvrátil sa a vytratil sa tíško z kuchyne. Zuzka sa prebrala chytro zo záchvatu, vzdychlo
         sa jej zhlboka, vzdychom jej odľahlo, akoby ju boli pustili húžvy, ktoré jej spínali prsia.
         Utrela oči a poobzerala sa. V kuchyni už nebolo nikoho. Dooberala chytro lobodu, náhlila
         sa, akoby bola mnoho premeškala. Zobrala kočianiky do zásterky vyniesť ich na dvor, ale sa
         spamätala, že bude lepšie prvej urobiť poriadok s lístím. Naliala naň vody, aby sa
         oplákalo, vyžmýkala ho a hrnček s ním pristavila k ohňu. S kočianikmi sa poberala na dvor.
   </p>
   <p>
    „Či si sa vysmiala, Zuzka?“ prihovoril sa jej starý pán. Stružlikal pod cieňou kolok do
         dveriec na rezačke, aby bolo o čo založiť slučku pri zatváraní. Nepozrel na ňu, bol veľmi
         zaujatý dielom, aby vypadlo hladké. „Čakal som, čakal, kým ťa prejde, a keď si sa len
         smiala, šiel som robiť, aby dvercia nebúchali toľko. I sliepky vchodia do rezačky, keď je
         otvorená. Ešte Rysuľa prežrie pero s trávou.“
   </p>
   <p>
    Zuzka pozrela naň, či je ozaj pravda, že ju videl iba smiať sa. Uspokojila sa trochu,
         keď sa stretla s jeho okom, v ktorom nebadať, že by bol zarazený. Vyhovorila sa, že jej
         bolo smiešne to slovo.
   </p>
   <p>
    „Teraz ti už nevidno fercov. Smiech ich vyhladil. Tak ti môžem povedať, čo som nechcel
         prvej. Popoludní pôjdeme na huby.“
   </p>
   <p>
    „Na huby, a kde?“
   </p>
   <p>
    „Neviem, Zuzka, poraď.“
   </p>
   <p>
    Radila mu Podliešťa, na Žiare, vo Viechach. Prestal strúhať, pri každom mene krútil
         hlavou.
   </p>
   <p>
    „Kde sú dneska pri senách?“
   </p>
   <p>
    Zuzke zabúchalo srdce, i vo vyplakaných očiach zasvietila radosť.
   </p>
   <p>
    „Na Lúčinách, pán rechtor.“
   </p>
   <p>
    On jej prisvedčil, že je to najlepšie. „Šli by sme Lúčinami dohora, dohora, samou
         pažiťou, Zuzka. Nebolo by pekne? Celá dedina sa tam obracia, iba my by sme šli, ako páni
         bez roboty. Neohovoria nás, že daromnikujeme?“
   </p>
   <p>
    Jej nezišlo ani na um, či ju budú ohovárať, alebo chváliť. Iba videla, ako pôjde lúkami,
         kde panuje veselý ruch; opije sa vôňou pokosenej trávy a pohľadom na lúky a polia.
   </p>
   <p>
    Po obede sa zobrali všetci, zatvorili faru. Môžu ju veru zatvoriť do samej Matky božej,
         alebo hádam i do Mateja. V robotách nikto nepríde o ohlášky alebo o vádzky. Ani len chorých
         nieto. I nevládni chrchľaví, ak sa len môžu kývať, berú hrable a prevracajú horko-ťažko
         seno na záhumní.
   </p>
   <p>
    Starý pán si vzal valašku, široký klobúk o vysokom dne so širokou stuhou, ktorej málo
         chýba, že nevisí dolu. Na pleci má prehodený plášť, do ktorého by sa i štyria zmestili,
         keby ho rozšíril. Je vyblednutý ako i klobúk. Mária má čepček, ktorý sa jej jarabie na
         hlave ani makový kvet. Zato si obliekla skromné sivé šaty, sukne padajú rovno dolu,
         nenadúvajúc sa na obručiach.
   </p>
   <p>
    Cesta lúčinami bola veľmi veselá. Ako šli hore pásom lúk, dochodili ku skupinám
         hrabáčok, kde raľa robila na hŕbke na svojom diele, kým sa seno nerozdelí medzi členov
         rale. Majúc raľa i dva alebo tri kusy, na každom sa obracajú robotníci z tých istých domov,
         najviac mládež. Lúčiny sa pestrejú bielymi opleckami, zásterkami i tlačenicami na kvety,
         ohlášajú sa spevy.
   </p>
   <p>
    Zuzka ide za pánmi s košíkom na ruke. Tiež sa obliekla, akoby mala ísť na lúky. Je na
         lúkach síce, ale jej ťažko pozerať zboku, ako sa obracajú iní. Ako by sa sladilo zamiešať
         sa medzi iných a byť znovu, čo bola vlani, zalanským a čo zasa bude onedlho možno. Teraz je
         vo fare, za železnými prútmi, kde sa sama pýtala, že sa pri mladej panej naučí dačo lepšie
         okolo domu, prv ako sa vydá.
   </p>
   <p>
    Na lúkach bol i richtár Hamuľa. Mal kabátik bez rukávov o tulipánikoch. Neodopäl ani
         opasok, ale ani nehrabal. Stál vážne, držiac hrable ako dlhú palicu ozubeným stĺpikom
         dohora, a prizeral sa, ako šantovná chasa zhrabuje seno na hŕbu. Nejednému, zabratému v
         práci, hodia na hlavu náruč sena, že sa zmätie pod ním a nevie, kde sa obrátiť.
   </p>
   <p>
    Richtár podišiel na chodník, ktorým prichádzali, podopieral sa na hrable ako na palicu.
   </p>
   <p>
    „Vari nám idú pomáhať?“
   </p>
   <p>
    Jeho okrúhla tvár sa usmievala, zažiarená od slnca. Oči mu nesvietili, ako vtedy, keď
         musel z úradnej povinnosti sedieť pri bachratej zájdenej fľaši, ale ani nepozerali mútne,
         krvou podbehnuté. Vidno, vie uhovieť i povinnosti, i neprebrať sa pijatikou.
   </p>
   <p>
    „Prišli sme len pozrieť, čo robíte. Od nás lahodná pomoc.“
   </p>
   <p>
    Bohumil Valizlosť mu dal ruku, i starý pán.
   </p>
   <p>
    „Lahodná ako lahodná.“ Podoprel sa druhou rukou o bedro, pod široký zánovný opasok s
         lesklými prackami. Bol pekný, mocný chlap, vysoký a plecitý. Cifry na nohaviciach siahali
         mu odzhora temer do polkolien z červených tulipánikov a koliesok okolo strednej cifry zo
         širokej zelenkavej šnúry. Vykračoval si v krpcoch po strnisku voľne a svižne ani mládenec.
         Panej sa len dotkol čiernymi očima. Bola nevysoká a tenká, nieto na čo veľmi pozrieť. Ale
         si lepšie obzrel Zuzku, svetlovlasú, vysokú, strojnú v úhľadných krpcoch. Medzi úradnými
         starosťami počul čosi, že budúca nevesta je vo cviku na fare. Ak je to ona, pristane do
         domu, ani nebude dlho vo fare. „Ej, dievča,“ mihol na ňu usmiatym okom, „zapriahneme i teba
         takto.“ Ukázal na dievky, ktoré teraz pilne hrabali, okúňajúc sa vystrájať šanty pred
         farárovci. „Vidíš ich, ako sa usilujú: ani sa len obzrieť v robote, nebožiatka!“ Dievky
         hrabali na preteky, držali dolu hlavu, ale sa ticho chichotali.
   </p>
   <p>
    „Aké sú sená, richtár?“ zahováral ho Bohumil Valizlosť, aby odviedol jeho pozornosť od
         hrabáčok.
   </p>
   <p>
    Richtár sa odvrátil spolovice od Zuzky, ktorá sa začervenala až po uši, keď ju oslovil
         richtár pred toľkým svetom. Dosiaľ mu vyhýbala, ako mohla, okúňala sa pred ním. Odteraz sa
         nebude pokrývať pred ním. Ondrejov otec sa jej veľmi zapáčil.
   </p>
   <p>
    „Sená sú na div. Statok nebude mať biedy. Krmu bude dosť, a dobrého. Ale ľuďom, neviem,
         ako bude. Oziminy vypreli, na jariny sneť padla a švábka, nevedieť, či nebude hniť ako
         vlani. Jar bola mokrá, nenakotilo sa jej ako svedčí. Vyhúkla do vňati. Zbožie nebude
         podsýpať, ale prebité trávou dá aspoň dobrý krm statku.“ Po tomto krátkom prehľade vyriekol
         opatrný súd, nechcejúc ani chváliť bez poriadku, ani haniť úvalom. „Keď statku nechýba
         krmu, nám tiež bude nie najhoršie. Čo nám chýba na statku, vyrobíme.“
   </p>
   <p>
    Hore vyššie natrafili na raľu drozdíkovskú. Kurátora tam nebolo, ale podišla k nim sama
         gazdiná. Bohumil Valizlosť by si ho bol žiadal vidieť medzi raľníkmi. Dedina mu nebola
         Badišovom bez Drozdíka. Spýtal sa jej hneď, kde je.
   </p>
   <p>
    „Kade-tade, dvojictihodná milosť.“ Potrhávala stuhu na dienku čepca. Bola dosť široká,
         ale na šťastie nie jarabá. Bohumil Valizlosť sa strhol, keď počul o ,kade-tade‘. Nakoľko
         vedel, dnes Drozdík nemal úradného ustávania. „Na akési lúky šiel, i chlapca vzal. Ja tu
         sama, dvaja chlapci na druhom diele a hore musel ísť strýk Chystko.“
   </p>
   <p>
    ,Musí byť nie malá vec na tých lúkach, keď šiel na ne, a tu nechal všetko tak.‘ To si
         Bohumil Valizlosť len myslel. Nechcel ešte väčšmi badurkať ženu.
   </p>
   <p>
    „Poďme i my, poďme!“ Všetci pozreli prekvapení, že starý pán ich súri; on, ktorému je
         nie nikdy náhlo. I nevesta pozrela naňho s opovržením. Nebadať na ňom, že by mal vážnu
         robotu pred sebou, deliť seno medzi raľníkov, robiť štvrtiny, osminy, až ta hore kdesi na
         rebríčku delenia po štyriašesťdesiatinu. Vybral sa naľahko hore lúčinami, pozerať, ako iní
         hrdlujú, a zabávať ich. „Máme ešte kúsok.“
   </p>
   <p>
    I tak sa pobrali. Ale Bohumil Valizlosť nemohol už veriť, že by otec mal len výlet pred
         očima, keď ho zriaďoval. Spomínal ho už dávno, ale veľmi sa pousiloval, aby bol práve
         dneska. Išli popri skupinách ľudí, pozdravujúc, ale už nezastali, iba raz pri richtárke.
   </p>
   <p>
    Farár nedbal na otca, podišiel k richtárke, tiež vymladenej, ale oblečenej veľmi
         skromne.
   </p>
   <p>
    „Richtára sme tam dolu našli.“
   </p>
   <p>
    „I môj vyšiel veru, hoc mu nedochodí. Prichodí kurensov deň po deň na richtára, neraz i
         šupasníci. Ak nieto v richtárskom dome nikoho, nemá ich kto poslať ďalej.“
   </p>
   <p>
    Bohumil Valizlosť mienil:
   </p>
   <p>
    „Dačo by mohol pomôcť i boženík Koreň alebo Smelec.“
   </p>
   <p>
    „Z Koreňa je nič. Ani nechodí teraz do úradu pre čosi. Smelec nepríde v roboty, iba keď
         prší. Tak je všetko môjmu na hlave.“
   </p>
   <p>
    „A pán notáriuš?“
   </p>
   <p>
    Richtárka pohla plecom, pozrela významne na farára.
   </p>
   <p>
    „Nie je odchodný od Koreňa, najmä keď môjho nieto. I fúka sa teraz. Od tej voľby: že
         vraj môj naschvál neprišiel na konvent. Takú má môj pomoc! Keď príde z lúk ustatý, musí
         doma doháňať.“
   </p>
   <p>
    Tu sa zastarel starý pán. Bolo mu richtára ľúto.
   </p>
   <p>
    „Keď je tak, nemal by ísť na lúky. Má synov a vás, poradili by ste si bez neho.“
   </p>
   <p>
    Pokrútila hlavou. Ľahko môže radiť, kto nevie, čo je vo veci. Pristúpila bližšie a
         zverila sa im, ale aby to medzi nimi ostalo.
   </p>
   <p>
    „V našej ralej sú mrcha ľudia. Pri delení sa povadia zakaždým skoro, a koľko ráz sa
         nepobijú. Vlani i kosami leteli jeden do druhého. Nuž môj medzi nimi. Najviac vyhorí od
         jedných i druhých, keď ich tíši. Ale oni zasa len, aby prišiel, že sa bez neho neobídu.“
   </p>
   <p>
    Bohumil Valizlosť sa zadivil.
   </p>
   <p>
    „Nuž pri senách sa vadia, pri božom požehnaní!“
   </p>
   <p>
    „A čo im je požehnanie! Každý by chcel viac. Máli sa mu, čo má.“
   </p>
   <p>
    „Poďme, poďme!“ Starý pán začal veľmi náhliť.
   </p>
   <p>
    Richtárka až teraz zbadala Zuzku a kývla jej veľmi prívetivo. Prezerala si ju tu na
         lúke, vyriadenú, s košíkom na ruke a so skromnou okúňavosťou na tvári. Richtárka sa jej
         usmiala.
   </p>
   <p>
    „Nikdy neprídeš do nás, dievča!“
   </p>
   <p>
    „Veď prídem.“
   </p>
   <p>
    Bola to len zdvorilosť, i to volanie, i to sľubovanie. Richtárka vedela tak dobre, že
         Zuzka nepríde k nim, ako Zuzka vedela, že ju Ondrejova mater volá iba očistom. Nepatrí
         dievke chodiť do domov, kde majú mládencov, tobôž toho jedného, ktorého má nad všetkých,
         všetkých.
   </p>
   <p>
    Zuzke zatrepotalo srdce, keď podišli hodne k najhorším dielom. Medzi dievkami zazrela
         Ondreja. Dievky mu prihrabávali seno, že ho bola za ním hodná hŕba. Mnoho sa obšmietala
         okolo neho Hana Zádrobovie. Zuzke sa menilo pred očima, hŕba sena akoby sa pred ňou vlnila,
         ako živá. V nej videla závisť a skrytý úskok, ako číha na jej ľúbosť a Ondrejovu vernosť.
         Darmo číhať úskokom, kde je na stráži vernosť a ľúbosť. Ondrej sa neobzerá na vresky a
         šanty upriamených falošníc okolo seba. Hľa, nehanblivá Hana začala sa socať s inými. Dala
         sa sotiť do hŕby sena, a hoc veru nemusela padnúť, vyvalila sa náročky k samému Ondrejovi.
         On delil spravodlivé nôšky na hrabliach po petrencoch rad-radom, ako iní chlapi, bedliac,
         aby sa všade ušlo jednako. Ani sa neozrel o Hanu, iba čo jej prihrnul celú kopu na driek a
         na hlavu. Hana zvrieskala.
   </p>
   <p>
    „Pán boh pomáhaj, deti!“
   </p>
   <p>
    Na nepevný hlas starého pána rozjarení tam pri sene sa obrátili. I zaďakovali chórom.
         Hana Zádrobovie odhrnula seno z hlavy a videla, kto prišiel k nim. I Ondrej sa obrátil.
         Zazrel ju, zdvihol klobúk a obrátil sa celkom. „Pán boh uslyš!“ zvolal on sám, dosť hodne
         za inými. Alebo zaďakoval s nimi spoločne a teraz, keď videl ju, ďakoval osebe? Siahla do
         vrecka pod bielu zásterku, vytiahla neveľké jabĺčko, na jednej strane temer biele, na
         druhej s ľahučkým ružovým nádychom. Priložila ho k nosu, akoby ho voňala, lebo voňalo
         sladko-kyslasto, ako voňajú včasné, sklené jablká. Zasvietilo mu oko radosťou. Nebyť tu
         týchto všetkých! Vedel, čo znamená jabĺčko, čo ukázala. Len on sám vedel, nikto iný, i ona.
   </p>
   <p>
    Vyšli pod Holé lazy. Zelenali sa úložitou úbočou ani menivý, čudný koberec, lebo vietor
         ho rozčesával vo vlnkách, ktoré leteli kdesi ta do tône pod mladú svrčinovú hôrku. Po
         chrbtoch a hladkých hrebienkoch vĺn vozilo sa slnce, šmýkalo a prelievalo, miešajúc do
         zelene tu blesky smaragdu, tu nežné zásvity sivkastého hodvábu. Koberec v prostriedku mal
         jarabé tkanivo v kolieskach, z nich sa potom tiahla menistá stuha záružliny a nezábudok
         popri jarčeku, ktorý vytekal z pestrého kolesa.
   </p>
   <p>
    Tu s vôňou lúčin sa už miešal dych hory, sviežej čečiny a smoly, ktorá sa leje v čistých
         blyskotavých slzách dolu šedastou kôrou, sťaby padali perly. Obzreli sa, kadiaľ všetko išli
         dohora. Lúčiny sa prestierajú dlhým pásom temer odtiaľto medzi oboma úbočiami až tadolu,
         kde sa snímu vo vrbinovom kričí. Tadiaľ idú chodníky dolinou a hrebeňmi, skadiaľ sa
         vyrojilo to robotníctvo, čo sa hemží pestrým kvietím po skosenisku. Úľa nevidno, skadiaľ sa
         to všetko vyrojilo. Bude tam kdesi za vrbinovými plotmi v podolku zelených strání. Na
         úbočiach utekajú zbožia tiež kamsi vlnami do iných chotárov až hore po tmavý plot hory, z
         ktorej sa spúšťajú skalnaté jarky i skalnaté cesty a kiare do doliniek. To všetko patrí
         Hundráču, ktorý — stadiaľto zjavne vidieť — nerozvalil sa hocijako, ale sa pokryl temer po
         prsia tmavým pokrývačom. Ten mu je na miestach priširoký, robí záhyby a pazuchy a tam už
         nestačí pokryť veľké krpce, na ktoré sa už nič nedostalo ako skália.
   </p>
   <p>
    Prešli spodným krajíčkom lúčiny trochu dohora, keď tu spoza briežka vyšiel Janko
         Drozdík, akoby bol zo zeme vyrástol. Bol zamyslený, ale ako ich zazrel, zobral sa dovedna a
         pozdravil.
   </p>
   <p>
    Bohumil Valizlosť, idúc popredku, zazrel ho prvý.
   </p>
   <p>
    „Odkiaľ ideš, Janko?“
   </p>
   <p>
    „Bol som na našej lúke tuná za Machnatou.“
   </p>
   <p>
    „Pokosili ste?“
   </p>
   <p>
    Janko pozeral vážne na farára, alebo skôr starostlivo.
   </p>
   <p>
    „Nekosíme ešte. Nedozrela vraj tráva. Najskôr ju skosíme, keď i Holé lazy.“
   </p>
   <p>
    Zamĺkol, obzeral sa v rozpakoch po nových výhľadoch, ktoré sa mu podstrčili pred oči,
         najmä po Hundráči. Ale mu nevidí šedivú hlavu, zastrelo ju mocné zaokrúhlené plece. Bol by
         čosi povedal ešte, ale sa okúňal.
   </p>
   <p>
    Starý pán bol pyšný, že je na vrchu, i klobúk si hodil nabok, vystatoval sa s kepeňom na
         pleci a valaškou.
   </p>
   <p>
    „I my, Janko, ideme sa motať kdesi okolo Machnatej. Keď si tu, mohol by si nám ukázať,
         kde je. Ideme na huby: bude ich tam dačo?“
   </p>
   <p>
    Janka rozradoval veľmi starý pán, že sa naň odvoláva.
   </p>
   <p>
    „Bude ich viac ako inde. Machnatá je ďaleko, sem ide málokto na ne.“
   </p>
   <p>
    „Tak nás odvedieš? Táto Zuzka má dlhé vlasy, ale krátky rozum. Ešte zablúdime v toľkých
         horách pri nej.“
   </p>
   <p>
    Zuzka bola teraz dobrej vôle. Keď spustila ruku nadol, mohla pod ňou omacať jablko s
         ružovatým nádychom. I Ondrej sa veľa neobzeral na Hanu Zádrobovie, keď sa mu vykopŕcla
         nehanblivo skoro pod samy nohy do hŕby sena. Keď starý pán spomenul jej dlhé vlasy, ktoré
         mala pekné, bola by sa zachichotala, nebyť tu mladí. Má dlhé vlasy, ale zato ani rozum nie
         je celkom krátky. Má ho pre seba a nedá si ho merať rífom ako vlasy. Nech bude v schovanke.
   </p>
   <p>
    Bohumil Valizlosť neodobroval, že starý pán chce vrátiť Janka. Jeho mať sa bude ešte
         žalovať, že pre faru mešká robotu nielen otec, ale i syn. Ale starý pán nedal na jeho
         výstrahy nič. Rozpustil sa v ľahkomyseľnosti ani mládenec.
   </p>
   <p>
    „Čo by tam zmeškal, že nás odprevadí! Janko má mladé nohy, príde ešte dosť na Lúčiny do
         večera: a tam hore ho odmení do tých čias strýk Chystko. Či nie?“
   </p>
   <p>
    Janko prisvedčil radostne a hneď sa obrátil. Išlo sa popod Holé lazy, kde sa zastavili
         na medzi alebo skôr dúbravke z lieštia, pod ktorou idú úvrate záhonov a záhončekov pod
         ovsíkom s prázdnou riasou. Ale onedlho napuchne i ona mladým zrnkom v mlieku, lebo z
         každého závitku visí prášnikový tobolec.
   </p>
   <p>
    Zuzka sa s košíkom na ruke sponáhľala, prebehla gazdov, až sa našla pri Jankovi. Išlo sa
         im veselšie takto párom. Janko prepustil švárnej dievke rovný chodníček. Pozrela naň zboku,
         jej sivé oči sa mu usmiali uznanlivo, že pre ňu kráča trávou, obkračujúc krtince, kde-tu
         mraveniská.
   </p>
   <p>
    „Janko, čo ti je? Neschodí z umu to perečko?“
   </p>
   <p>
    Bol by ju mohol zaťať mrzkou novinou, že perečko dala panna jasných očí nielen jemu, ale
         i Ondrejovi. Ale perečko mu dnes nebolo na ume.
   </p>
   <p>
    „Nezadieraj, Zuzka, mám inú starosť.“ Slová zneli smutne, dievka pozrela naň zarazená.
         „Otec šiel za Holé lazy s kosou, a nekosí. Čaká na Čuhárčanov, lebo nám prekosili vlani na
         dve kosiská. Ak sa povadí s nimi, ešte sa pobije, ak prídu. Tej kosy sa bojím. Nedoniesol
         ju kosiť trávu, ja viem. Šiel som s ním, lebo som videl, že sa neporobí dobre. Ale ma
         odohnal na lúčiny, keď bolo vidno vozy Čuhárčanov, ako idú.“
   </p>
   <p>
    „Čo mi nehovoríš? Tvoj otec je taký?“ Tu jej zišlo na um, že má červenkavé vlasy. Ej,
         veru, kto ich má také, nie nadarmo ich má. V ňom chytro zovrie mrcha vára a vykypí znezrady
         taká horúca. Daj si pozor, kto si blízko, aby ťa nepopieklo. „Vieš ty čo, Janko. Starý pán
         mu nedá lapať kosu, ani vadiť sa mu nedá. I mladý mu ho pomôže krotiť. Poďme chytro,
         doveďme ich k nemu.“
   </p>
   <p>
    „Zuzka, Zuzka, nemáš ty krátky rozum! I ja som tak premýšľal, keď som vás stretol.“
   </p>
   <p>
    Bolo mu veselšie, i zasmial sa. Zuzka mu pohrozila.
   </p>
   <p>
    „Čidali! Rozumom treba len pohnúť, aký je, taký je. Ak je krátky, narastie. Bude ho dosť
         pre Janka i pre iných, čo sa obzerajú za perečkami.“
   </p>
   <p>
    Keď sa mu zastrájala, pochlapil sa i on. Pošepol jej, že tých perečiek bolo viac.
         Doniesla ich hrdá panna veľmi jasných očí.
   </p>
   <p>
    „Vlasy mala ako ty, Zuzka.“
   </p>
   <p>
    Osmelil sa a pozrel jej ukradomky na hlavu. Na nej by sa vlnili vlasy ani lesklý hodváb,
         keby ich nebola stiahla do hrubého vrkoča. Bol hrubý a mocný. Bolo by z nich zvýšilo i na
         omotky, keby chcela. Malo by jej čo tancovať popri tvári. Ona mu chvatla zakrádavý pohľad a
         usmiala sa pod nos. Nesmelý mládenček, ľaľa, začína sa osmeľovať.
   </p>
   <p>
    „To budú panské vlasy, inakšie.“
   </p>
   <p>
    Janko sa osmelil.
   </p>
   <p>
    „Inakšie sú tvoje, dlhšie aspoň o dve piade, i viacej ich máš.“
   </p>
   <p>
    Povedal, čo hádam nemal povedať, znepokojil sa veľmi. V tvári mu bolo horúce. Zasa
         pohľadom šuchol o jej tvár, zdravú, veselú, veru skoro bielu, ako panny, lebo nemala kde
         ohorieť. Vošla doň veľká smelosť a vysotila z úst, čo tam kdesi pletie na jazyku.
   </p>
   <p>
    „I krajšia si, Zuzka, ver mi, lepšie v sebe. Poniesla by si ju vo výsypku. I oči máš
         krajšie. Pozerajú chutne.“
   </p>
   <p>
    Bolo jej do smiechu. Veď jej povedal toľko, viac ešte ako kto iný.
   </p>
   <p>
    „Vidíš ti ho, tichú vodičku: ako vie stýbať pekné slová jedno k druhému. Nebola by sa
         nazdala. Len či je to všetko pravda, Janíčko?“
   </p>
   <p>
    „Pravda svätá, Zuzka!“
   </p>
   <p>
    „To sa ja tebe páčim!“
   </p>
   <p>
    Zasmiala sa, i hlások sa jej premenil akosi. Podskočil z nižšieho pántika na vyšší.
   </p>
   <p>
    Pozrel na ňu ešte raz pozornejšie od neveľkých krpčekov, ktoré veľmi strojne kládla
         jeden k druhému, až po mocné plecia.
   </p>
   <p>
    „Páčiš sa mi veľmi.“
   </p>
   <p>
    I v dievčati zatrepalo srdce. Priznanie mládenčeka, hoc má mlezivo na gambách a tvár
         holú ako dievockú, pohýbalo jej srdiečko, ženúc ho na kvetnaté polia.
   </p>
   <p>
    „Prečo si mi to nepovedal prvej?“ Pohol plecom.
   </p>
   <p>
    „Načo by ti bol mal povedať? Nie som z tvojej vrstvy. Iní ti to povedali lepšie, ja
         viem.“
   </p>
   <p>
    Tu by sa už bola rozosmiala, že by sa ohlásilo od dúbrav, ale neboli sami. Neďaleko za
         nimi išli iní. Nemali by vedieť, o čom rokujú oni napredku.
   </p>
   <p>
    „Ako lepšie, Janíčko?“
   </p>
   <p>
    „Hm, čo ja viem. Mne sa tak mätie, že čo sa páči len takto, čo sa každému môže páčiť,
         nie je ako to jedno, čo sa páči len jednému. Ja viem, Zuzka, inakšie sa ty páčiš Ondrejovi,
         inakšie ako mne. On by ti to povedal inakšie, hoc i slová by boli tie isté. Inakšie by si
         ho ty počúvala. Nie ako mňa tuná.“
   </p>
   <p>
    Zvážnela Zuzka. Slová sa dotkli veľmi vážnej veci, o ktorej možno i premýšľa dakedy, ale
         jej nepríde na koreň.
   </p>
   <p>
    Povedal jej to viac ráz, každý raz, keď sú spolu, ale nikdy tak sladko, ako prvým razom
         a ani raz tak mocne ako ostatný raz. Čakala ho, ako mu sľúbila, bárs už nechýbalo mnoho do
         polnoci. Gazdovia zišli z voza ustatí, ledva čakali dostať sa čím skorej do postele.
   </p>
   <p>
    „Nezabudni dačo vo voze, Zuzka. Tam je i môj plást,“ napomenul ju starý pán.
   </p>
   <p>
    „A dobre zavri. I bránu, Zuzka,“ dodala mladá pani.
   </p>
   <p>
    Stavia sa smelou a vraví, že v Badišove nieto zbojníkov, ale sa predsa bojí, ak je brána
         otvorená, že prídu hoci z druhých dedín odviesť Rysuľu. Vniesla do pitvora plášte a kepene,
         za ten čas Ondrej obrátil voz a kone za uzdy viedol zo dvora. Išla za ním zatvoriť bránu.
   </p>
   <p>
    „Zuzka, sľúbila si mi, že ma budeš čakať,“ riekol tíško, keď vytiahol na cestu. Nemajúc
         putká, zviazal koňom predné nohy liacami. „Tu je tak pekne, krajšie, ako pod tým oblokom so
         železami.“
   </p>
   <p>
    „Ondrej, noc je, teba budú čakať doma, mňa vo fare. Vieš, čo mi povedali.“
   </p>
   <p>
    „Viem, pôjdeš hneď. Len poď na chvíľku!“
   </p>
   <p>
    Neozvala sa mu, skryla sa za voz. Obišiel okolo voza, nemohol jej nájsť. Ani vo voze jej
         nebolo. Učupila sa pri prednom kolese z protivnej strany. Prestal ju hľadať, ale zohol sa
         popozerať pod vozom.
   </p>
   <p>
    Hoc nebolo mesiaca, videl, ako sa čosi černie za kolesom, ale nie až po zem.
   </p>
   <p>
    „Pri kolese si, Zuzka. Nebuď taká.“ Schichotala sa, lebo ho mala. Nebude môcť prísť k
         nej pre voz. Vošiel do voza ticho a prešvihol sa na druhú stranu. Ale ona mala čujné ucho,
         kým prišiel ku kolesu, ona už bola pred koňmi. Presvedčil sa, že ju už nechytí.
   </p>
   <p>
    Vytiahol lônik a sňal spoza neho prvý lievč. Prišiel s ním pred kone, ale ona už bola za
         zadnými kolesami.
   </p>
   <p>
    „Nenazdal som sa, Zuzka, že ma budeš mať za blázna dneska večer.“ Pobral sa ako za ňou,
         ale zastal pri vrátach a lievč vložil do tej špáry, čo sa urobí pri pántoch, keď sa vráta
         otvoria. „Už je darmo. Nebudem ťa naháňať, ale si ver’ zachovám.“ Lônik vstrčil na miesto,
         odputnal kone a ťahal hore cestou. „Čakaj, kedy ma uvidíš. V piatok idem do Prešporka.“
         Potiahol kúsok dohora tak, že voz bol na krajíčku, pri samom garáde. Zaputnával zasa kone
         liacami. Odvrával si pri robote sám sebe. „Ale to videl ktorý človek, najprv sľúbiť a potom
         sa schovávať. I ja sa viem schovať, neboj sa. Aj pôjdem raz do Prešporka, ktovie, či sa
         neohlásim i v Pešti. Ani sa chytro nevrátim do Badišova; čo ma doň? Jesto dedín i bez
         Badišova!“
   </p>
   <p>
    Keď odišiel spred brány, bolo jej ľúto, že ide šomrajúc. Naľakala sa i Prešporka a Pešti
         a najväčšmi ešte tej druhej dediny. Tam veru sa sotva budú schovávať za voz.
   </p>
   <p>
    „Ani nepovieš ,Dobrá noc‘, Ondrej?“ Jej hlas nezvonil tak veselo, ako indy.
   </p>
   <p>
    „Mne sa minuli dobré noci. Odteraz budú mrcha noci. Nepoviem ja dobrá noc, ale najskôr:
         ,Ostaňte tu zbohom.‘“
   </p>
   <p>
    „Var’ by si to urobil!“ V jej hlase bola veľká výčitka.
   </p>
   <p>
    „Nebol by ani prvý, ani ostatný.“
   </p>
   <p>
    „Za moju vernú lásku!“ Bolo cítiť, že slzy sú nie ďaleko.
   </p>
   <p>
    „Pekná láska, čo sa skrýva poza vozy: nie žeby prišla, povedala: ,Tu som.‘ Beztoho
         vložili do obloka železá a k obloku sa treba driapať po rebríku.“
   </p>
   <p>
    „Ondrej, nehnevaj sa!“
   </p>
   <p>
    „Prečo utekáš?“
   </p>
   <p>
    Neodpovedala mu. Nahneval sa veľmi.
   </p>
   <p>
    „Vidíš, aká si. Ani ústa nechceš otvoriť. A môžeš sa už neduriť, nezjem ťa. Môžeš tam
         stáť do rána, neprídem k tebe. Ale ma budeš prosiť.“
   </p>
   <p>
    Zaťali sa, ona pri bráne, on pri voze. Jej bolo náhlo ísť do domu, jemu nebolo náhlo,
         bol opretý o voz. Ale kone sa potrhávali. Nebyť liac okolo nôh, boli by sa i pobrali kade
         ľahšie.
   </p>
   <p>
    „A ja ti, Ondrej, i tak poviem dobrú noc, hoc si ma i hrešil. Ja som nie taká. Ani sa
         nedurím, ale sa bojím, že ma budú čakať.“
   </p>
   <p>
    Zasmial sa jej pohrdlivo.
   </p>
   <p>
    „Nedurí sa, a skrýva sa za voz! Neboj sa, neprídem ti, iba ak ma zavoláš.“
   </p>
   <p>
    Postála, pochybujúc, či by to bola pravda. Keď sa nehýbal od voza, bolo jej ťažko.
         Prišlo jej ľúto, naľakala sa, či už koniec vzala ich ľúbosť. Začala zavierať vráta, pomaly,
         pomaličky. I škrípali trochu. Veď on príde, keď ich počuje škrípať. Ale veru neprišiel. Tu,
         keď už neboli ďaleko od piliera, zasekli sa. Probovala ich potisnúť, ale sa vzopreli.
         Vyrozumela hneď, čo je vo veci, že v pántoch zavadzia čosi. Mohla ísť a vyňať triesočku,
         ale nešla.
   </p>
   <p>
    „Ondrej!“
   </p>
   <p>
    „Čo takého?“
   </p>
   <p>
    „Nemôžem zavrieť vráta.“
   </p>
   <p>
    „Čo ma do nich?“
   </p>
   <p>
    „Poď, pomôžeš.“
   </p>
   <p>
    „Voláš?“
   </p>
   <p>
    Neodpovedala. Ale ani on nenaliehal. Prišiel k nej. O vráta sa ani neozrel. I ona sa
         pritúlila k nemu. Ale sa hneď strhla, že bola pridlho pri vrátach. Hašterili sa
         podaromnici, mnoho času zmrhali pre strach. Sama ho oblapila okolo hrdla, vybozkávala ho.
   </p>
   <p>
    „Hneváš sa ešte? Pôjdeš do Prešporka, do Pešti?“ Za každou otázkou ho bozkala verne.
         Poodstúpila od neho, on ju ešte držal okolo pása. Bozkala ho ešte raz. „A teraz už poďme,
         holúbok!“ Vykrútila sa mu, pobehla k pántom a vyňala lievč. „Tu ti je, čo si stratil.“ A už
         bola za vrátami, že ich privrie.
   </p>
   <p>
    „Zuzka, Zuzka!“ Nohu vložil do vrát, že ich nemohla privrieť. Myslela, že bude ešte
         pýtať na rozchodnú. Ale nie, podal jej voňavé jabĺčko. „To som ti doniesol z Ústeľníc. Bol
         som na samom vrcholci poň. Boli by ma dali stiahnuť, nech ma chytia.“
   </p>
   <p>
    Odchýlila dvere ešte raz a nadložila mu ústa za jabĺčko. Keby ho boli lapili na jabloni,
         boli by ho dali stiahnuť. Striasla sa predesená. Zabudla sa domyslieť, že na jabloň išiel,
         keď sa stmilo.
   </p>
   <p>
    I teraz položila ruku, kde je jabĺčko. Čo by povedal mládenček, keby vedel, že ho má?
         Ale on zamĺkol. Zabudol už i na to, že jej prvý povedal, ako sa páči jemu a ako Ondrejovi.
         Myseľ bola pri otcovi a pri kose, i ako ho zakríkol, že prišiel za ním.
   </p>
   <p>
    Vošli do hory. Po úpeku prešlo ich až chladom. Janko sa dal chodníkom vpravo, ktorý sa
         drží krajíčka hory.
   </p>
   <p>
    „Tu nájdeš húb, Zuzka, koľko len chceš. Najviac plávočiek a ak by niekde hríbček. Ak
         chceš, ja ti ich nazbieram a budem ťa tu čakať. Povieš mi, čo robí otec.“
   </p>
   <p>
    Chodník zasa vyšiel z hory. Hora sa šírila napravo, až na sám vrch. Pred nimi už boli
         samé lúky. Ukázal im, kadiaľ ísť, ak chcú nájsť jeho otca. On už nemôže ísť ďalej, lebo ho
         otec odpravil na Lúčiny.
   </p>
   <p>
    „No, len choď, my už potrafíme. Možno vás ešte zastihneme na Lúčinách, ak otcovi bude
         náhlo.“
   </p>
   <p>
    Janko by bol zahúkal od radosti, že pri otcovi bude starý pán.
   </p>
   <p>
    Urobili dosť málo krokov, a už boli ako v inom svete. Holé lazy a Machnatá zastierajú
         Hundráč, akoby sa bol podel dakde. Kopce, jemu ani do členkov, odpratali ho z výhľadu,
         akoby ho ani nebolo na svete. Tu na tejto strane jesto tiež Hundráčov, ale sú ďaleko. Iba
         sa dívajú zboku, podporujúc bedrá na rubársky kraj, lebo je vraj veľmi chudobný. Tu bližšie
         sú samé také vršiská ako Holé lazy a Machnatá alebo hen Vaskovec, že by ich Hundráč
         preskočil, ale hupkom, kedykoľvek. Preto ani nevidno mnoho stadiaľto. Zo Zácelia dolné domy
         a drevenú vežičku. Posadinu zastiera Vaskovec. Pod ním samým sa blyští kúsoček rieky medzi
         stromovím: zabožil by sa, kto vidí odtiaľto ten bleskot, že to bude najskôr močidielko, z
         ktorého práve vyťahali konope i so žabími perinkami. Z Čuhár nevidno mnoho; z hornej veže
         len dutinu, z dolného kostola i kúsoček dachu. Vidno cestu popri vyjedenom jarčisku do
         Ústeľníc, ale kaštiele sú za kopcom. Z Hrabovca nevidno ničoho nič, iba krčmu ,Na mýte‘,
         ktorá stojí ako stráž, kde sa cesta odráža k dedine a či vychýrenej píle. Veru tak,
         rubársky kraj z Holých lazov a Machnatej je pustý, sťaby v ňom nebolo vtáčka-letáčka.
         Pravda, na poliach poznať, že tu veľmi pilná ruka pracuje neúmorne deň a noc.
   </p>
   <p>
    Ale pohľad z týchto lúk nadol je úchvatný. Možno, keď v rubárskej nebolo ľudí, len
         medvede, tieto lúky boli hoľa alebo polianka, na ktorej sa medvede hrali. Zaberaví
         Čuhárčania vyťali horu spod polianky, urobiac si z rúbaniska lúky. Spúšťajú sa nadol, temer
         ako po dachu. Ba tam dolu nižšie na jednom mieste je kiar. Čuhárčania sú veľmi priemyselní,
         hláča vraj vedia preobliecť za hlavátku: tak i tieto lúky, hoc vysoké, kosievajú pred
         žatvou a potom, keď podrastie na kosienkach mládza, prenesú na ne salaše s ovcami a
         jalovizeň, korarujúc ich neraz až do Všechsvätých, ak nepríde včas zima.
   </p>
   <p>
    Kurátor, keď odpravil syna a ostal sám so svojou kosou, prešiel zo svojej lúky na
         čuhársku. Ruky zložené nazad brodil v tráve do kolien, hustej a kvetnatej, voňavej ani
         cíperie. Keď pozrel na svoju o šťúplej, riedkej trávičke s hlávkami púpavy, krútil hlavou a
         hmkal. Nebol tu dosiaľ nikdy pri stácej tráve na čuhárskom; nevedel, že ten istý Pán Boh
         požehnáva Čuhárčanov inkašie ako Badišovanov. Sem vysypal celú rozsievku čo z väčšieho a na
         badišovské iba vytriasol, čo v nej ostalo. Keď prišiel ta ďalej, videl v dolinu, ako pod
         vrchom zastali vozy. Čuhárčania vypriahli a na kone naložili noše, batohy, ba i truhlice,
         teperiac to všetko dohora. Ľudia idú okolo koní s kosami, ktoré hádžu blesky naokolo.
   </p>
   <p>
    Vrátil sa na svoje a vyvalil sa pod medzičku, majúc kosu pri sebe. Onedlho prišli
         Čuhárčania s naloženými koňmi. Odvažovali povrazy, skladali noše a batohy, snímali z koní
         hune a koberce. Jedoval sa, ako Čuhárčan prešiel cez rozum povrazu, aby mu neodrel koňa.
         Postlal pod ne hrubé koberce a hune, ktorými sa môže prikryť v noci, lebo noci sú na
         Machnatej nie horúce ani v lete. Prišli len chlapi. Po polnoci, keď začne svitať, už vstanú
         kosiť, až kým slnce nevypije rosu. Potom si zajedia, vypijú si a pospia si, kým neprihrnú
         ženy a dievky s hrabľami, plachtami a žinkami. Čuháre ostanú dve-tri noci na Machnatom, kým
         nepokosia a nespustia pod vrch odpoly vysušenú trávu a nepojedia všetku merindu: Lebo na
         túto robotu sa v Čuhároch tak vyberajú, ako na dáku zábavu. Pečú sa koláče a veru i
         pečienky, varia sa i šunky, ako o Veľkej noci.
   </p>
   <p>
    Neďaleko kurátora prišiel tiež Čuhárčan s koňom a dvoma veľkými batohmi. Kurátor sa
         učupil za hlôžik, či priemyselný Čuhárčan nepreoblečie cudziu lúčku za svoju a nezloží sa
         na nej. Hej, len by to urobil! Skočil by s kosou, nevyberajúc, kadiaľ zatne do mršiny. Ale
         Čuhárčan si dudal pod nos, klobúk mal nad uchom, opasok sa mu černel; iste ho mastil, aby
         bol ako nový. I nohavice má dosť nové, na nich sú väčšie cifry ako na kurátorových. Veľký
         pletenák v prostriedku je nie zo zelenej šnúry, ale z červenej, okolo nej cifričky s
         tulipánmi a kolieskami sú nie z červených nití, ale zo zelených. Nuž práve majú v Čuhároch
         všetko naopak, nie ako v Badišove. Kožuštek bez rukávov má Čuhárčan červený a nie biely a
         okolo hrdla má prevrátený golierik o čiernych brčkách. Rukávy na košeli nemá široké, ale
         ich má zobraté v golieriku za päsťou. Všetko preobliekajú inakšie, robia z hláča hlavátku a
         zo seba akéhosi odpoly mešťana.
   </p>
   <p>
    Čuhárčan nevohnal koňa na badišovské, ale ho viedol ďaleko, kde púšťajú i iné kone, ale
         sputnané. Kurátora to dosť zamrzelo. Mať čuhárskeho koňa na svojej lúke, mal by sa hneď o
         čom pozhovárať s preoblečenými hlavátkami. Učupil sa za hlôžikom, pozerajúc, čo ešte bude.
   </p>
   <p>
    Čuhárčan sa vrátil, rozviazal batohy, z nich sa vykotúľalo ktovie koľko batôžkov a
         uzlíkov. V jednom boli misky a či vahančeky a drevené lyžky. Poukladal uzlíky a batôžky do
         hŕbky okolo väčšieho batôžka a prikryl ich rozsievkou. Vzal kolíček, zabil ho do zeme.
         Prisadol si k nemu, sňal kosu a začal ju veľmi pilne kovať. Kurátor sa naddvihol za
         hlôžikom, lebo Čuhárčan nebol obrátený k nemu. Obzrel sa po čuhárskom. Lúka sa červenala od
         kožúškov, chlapi sedeli napospol pri kolíčkoch a klopkali.
   </p>
   <p>
    Kurátor podoprel hlavu o ruku, počúvajúc čudnú hudbu, lebo klopkanie sa akosi zriadilo a
         zložilo sa do skladu, narážajúc jedno druhému. Pri hudbe začal hútať, čo tu vlastne chce.
         Čuhárčania nezačnú kosiť až do dňa. Ak ich chce prichytiť, musí tu prenocovať a čakať do
         svitania. Ale zajtra ráno na svitaní Badišov bude kosiť v Múľavine a on so synom musí tam
         byť pri raľníkoch, lebo jeho čiastka má vystanoviť dvoch koscov, keď berie seno za dvoch.
         Starého Chystku by mu iste neprijali za kosca. Dosť, že ho vzali za hrabáča dneska. A potom
         i keby ostal, bude vo veľkej nevýhode. Čuhárčania pred večerom budú jesť a piť, on sa bude
         na nich dívať a labu lízať bez merindy. Ani nocovať nebude najlepšie. Nemá sa čím pokryť,
         bude ho zima drviť nad ránom, keď začne rosa padať. Mal skôr prísť zajtra pred večerom. Do
         tých čias by mu iste tento, čo kuje, poprekášal na lúke. Ale zajtra by nestačil prísť, lebo
         Múľaviny sú hen kdesi v pazuche pod samým Hundráčom.
   </p>
   <p>
    Chlap prestal kovať, čudná hudba sa tíšila, pomaly zatíchla úplne. Kdesi z druhého dielu
         rozlahlo sa ,I-hu-hú!‘ a za ním druhé, tretie. Zelená lúka sa zjarabela bielymi nohavicami
         a červenými kožúškami. Kurátor skočil tiež na rovné nohy. Nebude čakať zajtrajšieho
         svitania, ani mrkania. Nech bude hneď, čo má byť. Podišiel ku chlapovi, ktorý stál nad
         rozsievkou, rozmýšľajúc možno, či ju odkryť.
   </p>
   <p>
    „Pán boh pomáhaj!“ pozdravil ho.
   </p>
   <p>
    „Pán boh utlyš!“
   </p>
   <p>
    Prezerali si ho, ako stál pred ním, s klobúkom trochu nabok. Chlap ako buk a bľaboce ako
         dieťa.
   </p>
   <p>
    „Prišli ste kosiť?“
   </p>
   <p>
    „Hej, pritli tme kotyť.“ Videl pred sebou kurátora spurného, so stiahnutými obrvami, s
         klobúkom trochu do tyla. I on pomkol svoj do tyla, ruku oprel do bedra; široké ústa, z
         ktorých vychodili nezriadené skladby, nakrivili sa trochu nabok. „Tý ty otec?“
   </p>
   <p>
    Počujúc posmešné, ,čí si otec‘, kurátor len toľko, že nepriskočil k nemu a neschytil ho
         za prsia. Prevládal sa ešte, ostal na mieste, ale jeho slová zahrmeli ani hrom, keď zhrmí
         znezrady o poludní.
   </p>
   <p>
    „Ja som Ondráš Drozdík z Badišova a táto lúka je moja.“
   </p>
   <p>
    „A da tom Dado Dubidovie ch Tuar.“
   </p>
   <p>
    ,Čerti by ťa rozumeli.‘ Kurátor by sa bol smial iným razom na chlapiskovi, ktorý laloce
         ako dieťa. Ale chlap mu povedal prvej ,čí si otec?‘ a teraz sa mu stavia, urobiac vyzývavo
         dva kroky.
   </p>
   <p>
    „Kto mi pokosil vlani lúku?“
   </p>
   <p>
    Chlap vytreštil naň oči, podkľakol trochu, akoby mal zahajduchovať, vystrel sa, schytil
         klobúk z hlavy a čapil ho do trávy. „Tú tytýt humených.“
   </p>
   <p>
    Zhovárali sa dosť hlasno, stáli proti sebe napohotove. I kurátor hodil klobúk do trávy.
         Naprával si opasok. Doniesol kosu, ale kosu len tak nechytajú. Musí sa zaobísť bez nej, keď
         neprichytil nikoho. Tu okolití začali sa obzerať na nich. Parobci, vidiac ich proti sebe,
         hotových do bitky, pribehli a kričali:
   </p>
   <p>
    „Dado Dubidovie — Dado Dubidovie!“
   </p>
   <p>
    Kurátor zrazu ochladol, akoby ho bol polial studenou vodou. Okolo neho sa zbehávajú
         šarvanci v červených kožúškoch, akoby im bol roveň. Dado Dubidovie, vidno, je napoly
         blázon: čo povedia v Badišove, keď zvedia, že sa s ním pobil kurátor Drozdík. Bol by vďačne
         ustúpil, keby sa nebál, že ho Čuhárčania vyhlásia za bojka. Bol rád, že nemusí ustúpiť na
         hanbu a ani sa nemusí pobiť, keď sa medzi nich postavili chlapi v červených kožúškoch.
   </p>
   <p>
    „Dajte si pokoj! Nenadobývajte si ošklivosť. Nehodno sa s ním zapodievať.“
   </p>
   <p>
    Dohovárali mu z jednej i druhej strany. Jeden Čuhárčan mu podal klobúk.
   </p>
   <p>
    „Čo som mu urobil? Slova som mu nepovedal.“
   </p>
   <p>
    Nebolo pravda od slova do slova, čo povedal, ale radšej sa vysekať akokoľvek, ako sa
         priznať, že sa prišiel pobiť. Pred nimi boli viacerí, obstúpiac ho, aby nešiel na Dada
         Dubidovie. Jeho protivníka odtisli dosť ďaleko od neho, hoc vykrikoval a skákal. Kurátor sa
         vyhovoril, že prišiel na lúku pozrieť, či mu neprekosili. Prišiel sa spýtať suseda, či
         nevie, kto mu odkosil vlani z lúky. Pre takú nevinnú otázku chcel sa sused dať s ním do
         bitky.
   </p>
   <p>
    V tie časy už vysvitlo, že pred kurátorom je richtár Michal Klaviaň a z predných gazdov
         Daniel Heverin. Richtár mal v lícnych kostiach dosť širokú tvár, ale sa úžila veľmi, takže
         vychádzala v dosť končitú bradu. Brnela sa skoro až pod očima od mocného tmavého strniska,
         takže oči sa beleli tuho i zdravé zuby, keď ústa otvoril. Heverin bol vyšší od neho, mal
         dosť podlhovastú tvár vpadnutú v lícach, kde si nechával tiež pásiky svetlej brady, ako
         badišovský kurátor, iba že čosi širšie. Okolo hrdla mal uviazanú bielu hodvábnu šatôčku do
         širokej mašle. Kožuštek mal veľmi pekný, červený so žltkavými výložkami. I veľké gombíky na
         ňom boli pletené z kože veľmi žltej. Na krajíčkoch žltých výložiek ťahali sa belasé
         vrkôčiky, vyšité úzkymi remenčekmi. Heverin sa rád ukazoval v jarabých kožúškoch s
         vyvráteným brčkavým golierikom. Šil si ich sám, lebo bol chýrny kožušník ako jeho otec i
         starý otec. Mal najväčšie gazdovstvo v Čuhároch, málo menej od pol ralej. V poli málokedy
         robil, ale dobre dozeral. Ruky nemal vyrobené, iba čo na prstoch mu ostala červenkavá farba
         od šitia.
   </p>
   <p>
    Neobišlo sa bez toho, aby sa nedozvedeli, že je on vlastne vychýrený v celom vidieku
         kurátor z Badišova, ktorý stavia kostoly a fary. Pekne je mať vychýrenosť. Richtár Klaviaň
         i veľký gazda Daniel Heverin už neodstúpili od neho. Vyrozprával im, akú mu škodu urobili
         vlani Čuhárčania, odkosiac mu pol lúky. (Povedal radšej viacej ako menej.) Pamätá sa
         richtár a Heverin na tú škodu, ale ju mali i Čuháre: kto vykosil, vykosil nielen jeho, ale
         i na čuhárskom.
   </p>
   <p>
    „Na našom viac od osem kosísk. Len pozrite, koľko musel zobrať na našom trávy. Bola ako
         teraz, väčšia ešte.“ Kurátor videl ako richtár a Heverin opovržlivo ukazujú na jeho plešivú
         lúčku. V ich očiach bol výsmech: nebudú krasť žobrákovi cedilo. „Ale nebol kosec, čo kosil.
         Zákosy nepochodili od kosy, ale od kosáka. Ktorási trávnica nebodaj, ale veru nie z Čuhár.“
         Ukázali mu už, kde ide čuhárske. Chotár čuhársky do jednej pazuchy schoval chotárik
         ústeľnícky i s horami, do druhej hrabovský so všetkým činom. Čuhárska trávnica má kde ísť
         na trávu, nie to krky lámať na Kozliny. Kozlinami volajú Machnatú iste preto, že je pri
         badišovskom. Vie i on, ako spomínajú všade kozu pod kozubom.
   </p>
   <p>
    Čo mal robiť? Prekričali ho, že lúku vykosila Badišovanka. Mal prísť zajtra večer alebo
         pozajtra ráno, bol by ich dolapil inakšie. Ale keď ho prekričali, nedal sa zahriaknuť pre
         klát: vyžaloval sa, ako mu ho sťali Čuhárčania.
   </p>
   <p>
    Ukázali mu, kde sa nebo opiera na ďaleké Hundráče. Tam sa belasejú a trasú od horúčavy,
         lebo slnce pečie a majú i hrubé kepene zo samej svrčiny. „Až ta idú čuhárske hory. Naši
         kradnú, keď kradnú, na svojom a majú pílu hneď na Bystrej. Sem na Kozliny neprídu krky
         lámať. Klát by prichodilo spúšťať, potom previezť po vode. Do vás je predsa len bližšie; a
         vaši sa tiež azda neodhodia.“
   </p>
   <p>
    Vysmievali ho pre vypĺznutú lúku, pre malý chotárik, pre kozu pod kozubom. Naostatok
         Badišovanov vyhlásili za zlodejov. Čo mal odpovedať, keď sa richtár a Heverin mali veľmi
         okolo neho. Vábili ho k svojim batohom zajesť si a zaliať mrzutosť. Ale on je nie ešte
         utisnutý na čuhársku lásku. Pôjde domov, tam nájde tiež azda čo vložiť do úst.
   </p>
   <p>
    Strhol sa krik a strk tam ďalej. Z mládencov a parobkov spravilo sa hodné klbko: tam sa
         navíjalo a rozvíjalo. Richtár musel ta ísť chytro. Kožená kapsa mu ľupkala popri bedre.
         Heverin musel ísť za ním. Tri razy ho chceli spraviť richtárom, tri razy sa vzoprel: ale
         kde ide richtár, tam musí byť i on, hádam aby ukázal, že by vedel i on byť richtárom.
   </p>
   <p>
    Za nimi sa pobral i on. Celá Machnatá sa zhŕkla okolo klbka, ale nebolo vidno nič, ale
         bolo počuť: „Dado, neboj sa. Bude ti čačane!“
   </p>
   <p>
    Naveľa richtár rozohnal rozšantovaných. V tráve ležal Dado Dubidovie, ale nie vystretý.
         Dal sa nahovoriť od chlapcov, aby mu prevliekli kus hrabliska rukávmi cez pazuchu, na
         hrablisko mu preložili nohy, že mu prišlo pod kolená. Bol zohnutý do klbka, rukami a nohami
         dovedna, sťaby priadze namotal na paličku. Rozšantovaní ho dokotúľali až na miesto, skadiaľ
         spúšťajú v dolinu batohy s trávou. Boli by i jeho spustili dolu grúňom. Ktovie, čo by sa
         bolo s ním stalo, ak by ho bolo hodilo ta dolu na kiar s toľkým kamením.
   </p>
   <p>
    Richtár sa hneď vrátil ku kurátorovi, držiac v ruke hrablisko, ktoré vytiahol chlapovi z
         rukávov. Za ním prišiel i Heverin.
   </p>
   <p>
    „Vidíte, taký vám je Jano Lubinovie. U nás i deti majú viac rozumu od neho.“
   </p>
   <p>
    Kurátor sa začervenal, že ho majú za horšieho od čuhárskych faganov, keďže nemal rozumu
         viac od Jana Lubinovie, lebo sa chcel s ním pobiť. Richtár a Heverin mali sa ako vidno
         toľme okolo neho len preto, aby ho mohli badkať, že je Badišovan, že má chotár ako
         plachtička, že je koza pod kozubom a že nemá rozum ako čuhárski fagani. Nech si tu budú i s
         lúkou i klátmi. On pôjde potichučky na Lúčiny za synom.
   </p>
   <p>
    Chcel sa od nich odobrať dômyselne, ako oni, keď zazrel starého pána s valaškou a s
         klobúkom nabok. Kráčal popredku, kepeň podhadzoval za ním vetrík, ani za černokňažníkom. Za
         ním šiel syn a nevesta v jarabom čepci, vyhriata, červená, i Zuzka Strakovie s jastrivými
         očima.
   </p>
   <p>
    Richtár a Heverin bežali proti hosťom, vítali ich na Kozlinách. Badišovskí z fary sa
         rozveselili, že je tu i kurátor. Sama pani sa rozštebotala. Výhľad na široký kraj, ktorý
         ohrádzali roztrhané Hundráče, rozviazal jej okúňavý jazýček. Či by ho ctilo zutekať domov?
         Nebolo by to tak, akoby chcel pred nimi utiecť? Potom sa i bál, že by richtár a Heverin
         začali hneď rozprávať farárovcom, s kým sa chcel pobiť pred chvíľou. Ako by sa ukázal na
         oči farárovi a jeho vyberačnej žene, ktorej nie je nič, ako by si žiadala. Voľky-nevoľky
         šiel s nimi. Čuhárčania obstúpili starého pána, ešte i šantovná chasa. Na Machnatom počalo
         byť veľmi veselo.
   </p>
   <p>
    Keď sa vyplietol starý pán z trmy-vrmy, klobúk mal už nad druhým uchom a kus plášťa sa
         vliekol za ním.
   </p>
   <p>
    „Ale som sa ja nazdal, deti — ale som sa nazdal?“ Opakoval to mnoho ráz trasľavým
         hlasom. To padalo na to, že sa nenazdal, ako ho v Čuhároch majú ešte radi.
   </p>
   <p>
    Vtedy skrsla i prvá nezhoda medzi richtárom Klaviaňom a majstrom Heverinom, od nezhody
         nebolo ďaleko do hádky. I jeden i druhý chcel zajať badišovských hostí ku svojim batohom.
         Na šťastie ako Heverin sa držal tuho richtára, tak i jeho batožiská boli neďaleko
         richtárových. Starý pán prestrel plášť figliarsky na miesto, ktoré bolo na pol cesty od
         jedných batohov k druhým, Nevesta si hneď sadla i jej muž a starý pán. Richtárovi a
         Heverinovi neostalo nič iného, ako vyvaliť sa do trávy. Kurátor sa tiež hodil do nej, ale z
         druhej strany. Začali sa čuhárski vypytovať, ako sa majú Záborovci v Badišove: či je nie
         veľký hlad? Nemusia zbierať lobodu po hradách a žihľavu popri plotoch na prívarok a kozinu
         na zájedku? Kurátora malo roztrhnúť, že spomenuli i kozinu. Nie náhodou, veľmi dobre
         vedeli, prečo ju spomenuli.
   </p>
   <p>
    Ale starý pán ich zahanbil. „Máme všetkého dosť: mlieka, masla, bryndze, máme
         modranského vína. Chlieb jeme žitný, ale mohli by sme ho jesť pšeničný, keby sme len
         chceli.“
   </p>
   <p>
    Čuhárski pokyvovali hlavou. „Badišov má pšeničný chotár?“
   </p>
   <p>
    Kurátorovi sa stisli päste. Po Machnatom poznať, ktorý chotár je vyššie, badišovský či
         čuhársky. Z Badišova im prišlo máločo kráčať dohora sem idúc, kým z Čuhár ide jednostaj do
         vrchu a tu, hľa, ide nadol vysoký strmý grúň. Celý svet vie, že v Badišove sejú pšenicu len
         na ukážku. Starý pán ich i tu opravil.
   </p>
   <p>
    „Chotár je nie pšeničný, ale dedina je pšeničná. Melie pšenicu z Trnavy. U kurátora jej
         bude i teraz plná sypáreň.“
   </p>
   <p>
    „Hej, nájde sa ešte čosi. Vystačíme do novej.“ Nebyť tu farárovcov, bol by doložil:
         „Netreba nám preobliekať za pšenicu jačmeň ani ovos.“
   </p>
   <p>
    Starý pán nechcel sa dať trpkostiam rozrastať na týchto pekných lúkach; obrátil sa k
         Zuzke, ktorá stála sama pod očima všetkých mládencov v červených cifrovaných kožúškoch.
   </p>
   <p>
    „Z húb je dneska nič, my už sotva pôjdeme na ne: iba ak by si ty pozrela sama, či ich
         nájdeš.“
   </p>
   <p>
    Zuzka vedela, že ju čaká Janko. Vyložila merindu na trávu a poberala sa chytro
         chodníkom, skadiaľ prišla. Richtár tiež vyskočil a zvolal na mládencov.
   </p>
   <p>
    „Nože, chlapci, vatru. Upečieme tú jarku, keď je tak.“ Prešiel k batohom, čosi zhľadával
         v nich a vrátil sa o chvíľu s balíkom. „Tu sú, pán rechtor, tie novinky.“
   </p>
   <p>
    „Tak chytro ste prečítali? Nedali ste ich dakomu čítať?“
   </p>
   <p>
    Richtár si mykol klobúk nabok, napravil kapsu a začal vykrúcať. Čítal i nečítal. Začal i
         tu i tam kúsoček, ale veru nezašiel ani raz ďaleko. Vraj ako ovca, keď jej dajú močiarnej
         trávy, vyberá najprv kvetnatejšiu. Tú kyslú obchádza a neraz veru i vystrčí jazykom z
         pysku, čo nechutí. Dal novinky viacerým. Dosť chytro mu ich vrátili: sám nevie, či ich
         prečítali alebo nie. Mal ich i tuto majster Heverin.
   </p>
   <p>
    „I ja som preberal, či by čo bolo dakde. Viac je hoden Vlastenecký kalendár pána
         Fejérpatakyho z Kľačian ako všetky tie novinky. V kalendári aspoň stojí, čo pokladá
         storočný kalendár, alebo kde je aký jarmok. Ale toto tuto o ničom, o samých pletkách a
         ďalekých krajoch. Veršíky na akési milostivé vrchnosti, čo sa vrátili do zámku. Ani len
         nepovie, či je vrchnosť stoličná, alebo cirkevná.“
   </p>
   <p>
    Starý pán sa rozosmial na prísnom posudku. Bohumil Valizlosť sa zarazil.
   </p>
   <p>
    „Vrchnosť neznamená, majster, vrchnosť, ale zemských pánov, a zámok je tiež nie zámok,
         ale kaštieľ. Verše zložili veľkým pánom, keď sa vrátili do kaštieľa.“
   </p>
   <p>
    Zišla mu na um ,krmička‘ na ozubinskom exámene.
   </p>
   <p>
    „Noviny by mali písať, ako je. Kožuštek je nie mentieka alebo bunda a pán je nie
         vrchnosť, keď je nie v úrade. A načo mu robiť veršíky, keď príde do kaštieľa? Lepšie verše
         oni poskladali, pán rechtor, keď Čuhárčan sa odobral z Čuhár na cmiter. I plakali sme
         zavše, lebo verše boli o nás.“
   </p>
   <p>
    Kurátor sa díval, o čom sa vie zhovárať richtár a Heverin so starým pánom. Bolo mu
         všakovak. Starý pán ešte i novinky im posiela do Čuhár. Jemu nepovedal o nich nikdy slova.
         I Kalendár Fejérpatakyho z Kľačian videl na jarmoku, ale nikdy nevedel, že v ňom je
         storočný kalendár. Darmo je, starý rechtor žičí Čuhárom, lebo býval v nich a možno lebo
         majú veľký pšeničný chotár.
   </p>
   <p>
    Starý pán položil noviny k merinde. Richtár sa veľmi vyhováral, že mu ich oddal v poli.
         Doniesol ich sem preto, že keď je raz tak blízko, pošle mu ich z Kozlín do Badišova.
   </p>
   <p>
    Chlapci naznášali raždiny, suchých konárov. O chvíľu už prašťal ohník na lúke. Pokosili
         okolo neho trávu dosť veľkým kruhom, aby sa nedepčila. Naznášali i chvojiny. Zelená čečina
         sprašťala náhlivo a z ohňa začal sa valiť hustý dym. Chlapci preskakovali ponad hŕbu,
         strafiac sa na chvíľu celkom v dyme. Ženy, čo budú v poli, plejúc ľany, keď uvidia dym na
         Kozlinách, zaradujú sa a bude sa im žiadať byť čím skôr tamhore.
   </p>
   <p>
    Medzitým už chlapi sťali a obkresali vidlice, na ktorých, keď sa vsadia do zeme, bude sa
         obracať obecný železný ražeň s jarkou. Malo by to byť až zajtra, keď zavítajú i ženy; ale
         keď sú tu takí vzácni hostia, prečo by sa i dnes neupiekla jarka? Nepôjdu Čuháre pre ňu po
         žobraní.
   </p>
   <p>
    Keď už nahorelo dosť žeravého, nabodli na ražeň jarku a začali ju prihrievať zďaleka.
         Okolo ohňa sa zhŕklo mládencov a ženáčov, ale ich bolo moc i okolo starého rechtora. Okolo
         neho tiež prišlo vykosiť hodné koleso, nie menšie ako okolo ohňa.
   </p>
   <p>
    Keď sa z jarky začalo už dosť dobre cediť, prišli z Machnatej nečakaní hostia. Klobúky
         nemali také široké, na nohaviciach mali len úzke šnúročky, bez cifier a koliesok. Mali
         široké rukávy, ale nie toľme ako v Badišove. Kožuštek bol veľmi krátky, ale ho nemali
         oblečený. Visel im pri malom uzlíku na kosisku. Kosy neboli narazené na kosisko, ale
         uviazané pozdĺž neho, na znak, že sú kosci v ceste a nie v robote. Krpce i remence
         zaprášili, iste prichodia zďaleka, zaprášenou hradskou. Bolo ich zo pätnásť.
   </p>
   <p>
    „Odkiaľ, chlapi?“ spýtal sa ich starý pán.
   </p>
   <p>
    „Z kosby, pán veľkomožný!“ Nazdali sa, keď si tu tak dvorí, že je on pánom tu, i nadali
         mu hneď do veľkomožných.
   </p>
   <p>
    „Odkiaľ ste?“
   </p>
   <p>
    „Z Úzkeho Dolu, veľkomožná milosť. Šli sme cez Podholenice. Tam nám povedali, že na
         Machnatej idú kosiť. Prišli sme sa ponúknuť.“
   </p>
   <p>
    Starý pán si pomyslel, keby bol ozaj veľkomožný, ako je nie, vzal by chlapov do kosby.
         Nie sú vypasení, ale ani strhaní. Poznať na nich, že sú obhodití do kosby. Takto im už len
         ukázal na richtára, čo ten povie.
   </p>
   <p>
    Richtár im nemal čo povedať, čo by ich veľmi potešilo.
   </p>
   <p>
    „Dobrí ľudia, vidíte, gazdovia sami vyšli na lúky, každý za seba.“
   </p>
   <p>
    Heverin tiež musel povedať niečo, keď richtár povedal, čo mal.
   </p>
   <p>
    „Ja by bol potreboval piatich za seba, ale som si ich už našiel.“
   </p>
   <p>
    „Tak sa dobre mávajte!“ Chlapi sa obrátili ísť svojou cestou. Jarka na ražni začala sa
         škvariť. Škvarenina zavoňala tuho, keď od pahreby zavial vetrík. Chlapi si ani nevšimli, čo
         sa to obracia na ražni.
   </p>
   <p>
    Tu richtárovi zišlo na um, že má vzácnych hostí. I on sedel dakoľko zím za dlhým stolom
         o skrížených nohách, počul rechtora spomínať často pohostinstvo predkov. I v Čuhároch na
         Matku božiu je ani v úli pred rojením, lebo je vtedy hostina a jarmok; pol vidieka sa
         dohrnie, i nikto neodíde, aby ho nepotraktovali. Zišlo mu na um, že je on richtár, prvý
         medzi všetkými, hoc je nie prvý gazda.
   </p>
   <p>
    „Čo vám je tak náhlo, chlapi? Keď ste tu, oddýchnite si.“
   </p>
   <p>
    Heverin sa skrútil chytro, že ukázal pekné žlté cifry i na chrbte kožúška.
   </p>
   <p>
    „Práve som i ja chcel povedať!“
   </p>
   <p>
    Ustatí chlapi sa poobzerali, kde sadnúť. Nejedného oko zabehlo, hoc ukradomky, k vatre,
         odkiaľ voňala pečienka. Tá vôňa začala sa im prihovárať omnoho osobnejšie ako prvej, akoby
         sa ich teraz týkala väčšmi.
   </p>
   <p>
    Starý pán sa pohýbal veľmi živo. Vzal valašku do ruky a vystrčil ju nad hlavu.
   </p>
   <p>
    „Semka, Dolania, sem, okolo nás. Zložte tie kosy, dosť sa ich nanesiete.“ Posadali si
         opatrne okolo kepeňa. Poskladali klobúčiky. Hoc išli horou, bolo im horúce. „Kde ste všetko
         kosili, chlapi?“
   </p>
   <p>
    „Päť dní kolo Rimavskej Soboty, vari štyri okolo Brezna.“
   </p>
   <p>
    „Nič viac?“
   </p>
   <p>
    „Tam všade mrcha sená, ale pšenica na div. Tu sená na div, ale oziminy vypreli a jariny
         dusí tráva, a u nás ani sena ani jarín.“
   </p>
   <p>
    Richtár sa nahneval, že Úzky Dol prešiel tak zle.
   </p>
   <p>
    „Čo je na vine?“
   </p>
   <p>
    „Veľké dažde, povodne. Zjarčilo pole, trávy zamúlilo. Tam sú na lúkach kabáče. Statok
         ich nebude hrýzť. Čosi sa vyberie na stelivo, na krm kde-tu.“
   </p>
   <p>
    „A švábky?“
   </p>
   <p>
    „Už tri roky, čo hnijú. Starí ľudia hovoria, že už ani nebudú rodiť.“
   </p>
   <p>
    Bohumil Valizlosť pozeral s pohnutím na chlapov. Starý pán mal klobúk dosť dobre nabok.
         Teraz si ho narovnal pomaly, trochu si ho stiahol na oči. Áno, v ostatné roky navštevuje
         Hospodin ľud svoj. Iste ho chce skúšať.
   </p>
   <p>
    „To vy tam hladujete v Dole!“ okríkol ich Heverin temer surovo.
   </p>
   <p>
    Pred takým prísnym slovom sa zhákli chlapi. Nie, hladovať nehladujú, nemôžu povedať. Iba
         je trochu ťažko, prednovka bola krutá a potrvá i naďalej, ak bude hniť švábka, lebo z jarín
         je nič.
   </p>
   <p>
    „Bolo by nám bývalo horšie, možno i hlad, ale osvietenému v Ozubinách zapadla skoro
         všetka švábka a už neskopnelo do jari. Na jar nám ju dal zbierať za pluhom. Tá sa nám
         zišla.“
   </p>
   <p>
    Heverin ho zas okríkol:
   </p>
   <p>
    „Čo ste robili s ňou?“
   </p>
   <p>
    „Pojedli.“
   </p>
   <p>
    Heverin sadol a pozeral na nich so zazlením.
   </p>
   <p>
    „Veď tá pomrzla! Ako sa dá jesť zmrznutá?“
   </p>
   <p>
    „Keď sa dobre vysušila, urobila sa z nej veľmi biela múčka. Bola v koži, ani v
         mechúriku. Len ju vytriasť. Boli z nej dobré kabáče, s ovsenou múčkou a otrubami.“
   </p>
   <p>
    Richtár pozrel ukradomky na starého rechtora. Mal klobúk veľmi na očiach. Jeho syn
         pozeral veľmi bôľne ta, na ďaleké Hrbáče v belasých hmličkách. Oči držal, akoby tu boli
         priklincované. Odtrhnúť ich odtiaľ čo len na chvíľku, cítil, že by sa zaliali slzami.
   </p>
   <p>
    Otruby a ovsená múka na prosto, i tá múčka zo zmrznutých a rozmrznutých zemiakov! Daniel
         Heverin sklonil hlavu a stískal čelo prstami. Tamdnu sa čosi ponevieralo po kútoch, čo sa
         nevedelo vyklovať a ukázať sa, čo je; niečo veľmi dobrého a potrebného.
   </p>
   <p>
    „Medzitým sme i vyhladli, Marienka. Majme sa radšej okolo merindy.“
   </p>
   <p>
    Mária bola rada, že má čo robiť. Bolo jej otupno samej medzi toľkými chlapmi, všetko
         smutnými. Bohumil Valizlosť dosť dávno už čo nie je pri nej, zapadnúc ta niekde do tajného
         bôľu. Len starý pán vedel v tej tíšine, čo treba robiť, aby jej nebolo ako na púšti.
         Pochytila chytro uzlík s merindou. Ale keď rozväzovala rožky na obrušteku, chytré prsty sa
         začali zadržiavať; keď rozviazala prvé dva, sa zastavili. Starý pán videl sa červenieť
         medzi rožkami kôru chleba, ktorého nebolo veľa, za štvrtku bochňa. Pri ňom boli pušky s
         bryndzou a maslom. I Mária sa zarazila. Ako sa preukáže pred bohatými čuhárskymi takou
         chudobnou merindou? Len pred chvíľou sa vystavoval pred nimi starý pán, že majú všetkého
         dosť, a tu nieto ani všetkého, len najpotrebnejšie veci, a dosť veru tiež nebude, lebo
         merindy bolo štyrom dosť, ale nie dvadsiatim, koľko ich tu sedí. Veď len nebudú azda jesť
         oni sami pred ostatnými, nerečúc im ani, ako je obyčaj: „Poďte s nami.“
   </p>
   <p>
    Keď videl starý pán, že váha, usmial sa potuteľne. Druhé dva rožky rozviazal sám.
         Pozrela naň bezradne, červeň sa jej rozliala po tvári. Dala mu znať očima, že ich je primoc
         naokolo. Prisvedčil jej. Dal jej znať očima, že je tu chlieb a okolo nich mnohí. „Neobíď
         nikoho. Deľ!“ Riekol jej to očima, ale i slovom, hoc tak, že nečul nikto.
   </p>
   <p>
    Vzoprela sa. Ľahko rozkázať, ale ako deliť, keď nieto z čoho toľkým. Jej oči ho zakríkli
         zahanbené: „Nevystačí!“
   </p>
   <p>
    „Vystačí! Deľ!“
   </p>
   <p>
    I ostatní začali pozerať na nich, čo sa to hádajú. Nemohla sa s ním priečiť pred nimi o
         nich. Stisla ústa, sklopila oči, aby v nich nevyčítali hanbu a trasúcou rukou odkrojila
         veľký krajec. Nemohlo ich z celého kusa vystať viac od štyroch. Starý pán vyňal z pušky
         bryndze a postavil hodnú kôpku na krajec. Podal ho mladému Dolanovi, ktorý sedel hneď za
         ním. Chudák pozeral po vrchoch tam v belasých obláčkoch, aby nemusel pozerať, čo robia tam
         pred ním s chlebom a bryndzou.
   </p>
   <p>
    Dolan pozrel naň úporne, či sa nezmýlil. Takým kavalom chleba ho dávno už neovalili, a k
         tomu s bryndzou na ňom. Starý pán mu ho nadstrčil bližšie. „Vezmite si, vezmite.“ Mládenec
         pozrel na malý kus chleba, z ktorého mu odvalili toľký kus, a zrazu nevedel, čo s ním
         počať. Videl pri sebe toľkých Dolanov, ktorí s ním prišli a obídu naprázdno. Vzal chlieb,
         ale ho držal v ruke. Neopovážil sa ani pozrieť naň od hanby.
   </p>
   <p>
    Ale Heverin tiež pozrel, čo sa robí. Farárka sa chytila do takej veci, ktorú neurobí ani
         do polovice. Vtedy sa mu rozbrieždilo, nad čím si prvej darmo lámal hlavu. Už vie, čo treba
         urobiť, i netreba, aby čakal na richtára. Skočil na rovné nohy a šiel k batohom. O krátku
         chvíľu doniesol veľký bocheň i geletku s bryndzou.
   </p>
   <p>
    „Takto sa bude lepšie gazdovať.“
   </p>
   <p>
    Sňal vrchnák z geletky, kde sa belela dobrá jarná, že sa mohla natierať ani maslo. Starý
         pán hodil klobúk do tyla a pozrel posmešne na nevestu.
   </p>
   <p>
    „Či som nepovedal, že vystačí, mudrlantka!“
   </p>
   <p>
    „A čo som ja vedela, že pán Heverin…“ Neodpovedala, ale pozrela s toľkou vďakou na
         majstra, že sa veľmi znepokojil.
   </p>
   <p>
    Od tých čias ju mal za najkrajšiu, najmilšiu gazdinú na celom vidieku. Malá stvorička,
         ale šumná. Jej okrúhla tvárička kvitne ani ruža pod jarabým čepcom. Richtár pozrel na
         Heverina zarazený. Dnes nejde za ním, ale pred ním. Dovtípil sa, uhádol.
   </p>
   <p>
    Dolania dostali všetci svoj diel. Odkedy nemali takého chleba v ruke? Jedli pomaly,
         rozvažito, aby im neobvyklé jedlo nezaškodilo. Bohumil Valizlosť tiež sotil klobúk nabok.
         Začal prekárať richtára a Heverina, že ich vyjedia, celkom vyjedia.
   </p>
   <p>
    „Nemajme ľútosti nad nimi, kurátor!“ Chcel ho povzbudiť, lebo Drozdík, chudák, bol tu
         ako zatisnutý do kúta pred toľkým bohatstvom. I zachmúril sa, keď čuhárski ukázali na svoj
         veľký chotár, až hen po Hundráče, o ktoré sa oprelo nebo.
   </p>
   <p>
    Richtár sa tiež dovtípil. Neradil sa nikoho, ale dokotúľal súdok, kde boli hostia.
         Chlapi ho načapovali a v krčahu sa zapenilo najlepšie čuhárske pivo. Teraz už jedli všetci
         okolo Márie. Dolania, chudáci, nemôžu sa dosiaľ vynájsť, kde ich to náhoda zaviedla, alebo
         veľké šťastie. Jediac opatrne, dvíhajú každú omrvinku, ktorá im odpadne z ruky.
   </p>
   <p>
    Zuzka sa nezabavila dlho na hubách. Jarka sa dopekala, keď sa vrátila s košíkom temer
         plným. Bolo najviac plávok o hrubom krušnom klobúčiku, ktorý, keď mu odlomili koreň, až
         pukol. Na nejednom bolo prilepené ešte črtenie, akoby si ho bola chcela prisvojiť tuhým
         rastením, lebo po teplých nočných dažďoch huby rástli chytro. Nemusela dlho zbierať, lebo
         keď prišla do hory, Janko ich už mal celý košíček, ktorý si v náhlosti splietol z chvojok.
         Poďakovala mu za huby tým, že ho uspokojila.
   </p>
   <p>
    „Keď sme prišli, tvoj otec bol s richtárom a najbohatším Čuhárčanom, Heverinom. Odúchali
         by mu miesto, kde má sadnúť, nieto sa pobiť s ním.“
   </p>
   <p>
    S ľahkým srdcom sa poberal na Lúčiny.
   </p>
   <p>
    Keď sa mala vrátiť na lúku pri chodníčku, našla sedieť na vysadnutých koreňoch svrčiny
         ženu a dvoje detí.
   </p>
   <p>
    „Kde idete?“
   </p>
   <p>
    Žena jej nevedela ani veľmi povedať, kde sa vybrala.
   </p>
   <p>
    „A kde prídeme týmto chodníkom?“
   </p>
   <p>
    Zuzka si ju obzerala zvedavo. Nemala na sebe nič roztrhaného, a sukňa bola zaprášená,
         ani oplecko sa nebelelo veľmi. Bola bosá. Pri nej bola dosť dlhá palica, na druhom boku
         batôžtek. Zvedavosť Zuzky sa premenila v ľútosť.
   </p>
   <p>
    „Prídete do Badišova. Nie je veľmi ďaleko, i všade vám je v dolinu.“
   </p>
   <p>
    Žena si napravila tlačenú šatku na hlave. Prihladila pod ňou vlasy, čierne, ale trochu
         pochlpené.
   </p>
   <p>
    „Tak si ešte odpočinieme trochu. Darmo by sme sa ponáhľali. Ľudia budú, viem, v poli.“
   </p>
   <p>
    „Na Lúčinách, pri sene.“
   </p>
   <p>
    Žena prisvedčila hlavou. „Dosť sa nám pohnúť o polvečier.“
   </p>
   <p>
    Zuzka pozrela na deti pri nej; dievčatká možno sedem a päťročné. Boli vo viganoch, dosť
         obdratých na švíkoch. Vlasy mali svetlé, skoro ako zrebe, i tak bez lesku. Spod vigančekov
         trčali tenké vychodené nôžky. Deti ležali na suchom črtení. Okolo očí im pohrávalo slnce,
         hádžuc im na hlavu celý závoj, upletený zo svetla a tône ihličkami a chvojkami svrčín.
   </p>
   <p>
    Prisadla k ustatým deťom.
   </p>
   <p>
    „Ako sa voláte?“
   </p>
   <p>
    Mať ukázala na väčšiu, že Hana a na mladšiu Evka. Deti jej ani neodpovedali. Hodili
         ustatý, smutný pohľad na jej sviežu, zdravú tvár.
   </p>
   <p>
    Ten pohľad ju prejal. Prvej bola šťastná, veselá, teraz začal padať na ňu smútok.
   </p>
   <p>
    „Jedla by si, Evička?“
   </p>
   <p>
    Deti, hoc ustaté, pozreli pachtivo na jej ruky. Videli ich prázdne. Načo sa ich spytuje,
         či by jedli, keď im nemá čo dať. Ľahko sa spytovať sýtemu hladného, keď ho to nestojí nič.
         To je taká daromná hra, ako robiť hladnému ohnivé stuhy, rozháňajúc sa rozžiarenou
         hlavienkou pred nim a volajúc: „Ži-ži!“ Zuzka možno cítila, že sa to nemala pýtať detí.
         Hanba im robiť slinky podaromnici. Tu pod rukou ocítila jabĺčko. Keď ho má, mohla by im ho
         rozdeliť. Ona ho beztoho nebude jesť. Držať ho na pamiatku nebol by tiež veľký osoh. I
         medovník zvetrie a kde by nie jablko, tobôž sklené. Ani nezvetrie, ale zhnije. Keď ho
         chytila do ruky, že im ho dá, prišlo jej ho veľmi ľúto.
   </p>
   <p>
    „Mám tu huby, pekné plávky; mohli by sme upiecť deťom, keby bolo ohňa.“
   </p>
   <p>
    Žena pozrela na ňu tmavými očima, v ktorých sa zapálili iskričky nádeje. „Nech ti Boh
         vynahradí sto toľko na to miesto.“
   </p>
   <p>
    Batôžik, dlhá palica a toto poďakovanie utvrdilo v nej myšlienku, že žena chodí po
         pýtaní s oboma deťmi. Ale vidno, nevie žobrať, ako by sa patrilo. Zuzke bolo ťažko, že deti
         pripravila o jablko a nemá im čo dať miesto neho. Nemá ani kôročky chleba pri sebe. Ale na
         lúke ostal uzlík s merindou. Ak už i jedli, jej iste nechali dačo. Ona nemusí jesť do
         večera, ba ani večerať. Čo padne na ňu, dala by vďačne deťom. Začala nahovárať ženu, aby s
         ňou išla.
   </p>
   <p>
    „Sťa kde vám odpočinúť a potom môžete ísť s nami do dediny. Aspoň nepoblúdite.“
   </p>
   <p>
    Žena zasa pozrela na ňu tmavým okom, že ju prejalo. Uviazala si batôžtek, vzala palicu.
         Deti sa ledva zodvihli, pokročili na nohách ako na štuliach. Evička zaplakala, že bolí,
         bolí. Mať ju pojala za ruku. Staršia sa držala vážne, nezastonala, že ju bolia nohy, ale v
         tvári jej poznať, že sa premáha. Zuzka ju chytila za ruku a šla veľmi pomaly. Ale o chvíľku
         sa mladé nôžky, hoc slabé, rozkývali. Deti samy začali ísť chytrejšie.
   </p>
   <p>
    Starý pán sa neozrel o košík s hubami. Poznal hneď, koho to doviedla Zuzka.
   </p>
   <p>
    „Ej, Zuzička, v dobrý čas si došla, i hostí doviedla. Sadnite si u nás a či v Čuhároch,
         sadnite.“
   </p>
   <p>
    Richtár podvihol ruku s rozšírenou dlaňou na znak dôležitosti.
   </p>
   <p>
    „Im v Čuhároch, pán rechtor, a všetkým hosťom, ako by bolo u nich. Vitajte u nás, dobrá
         stvora.“
   </p>
   <p>
    Zaďakovala, hlas sa jej zatriasol. Z oka jej vypadla slza. Koľko minulo týždňov,
         mesiacov, čo nepočula: ,Vitajte u nás!‘ kde prišla. Málokde ju prijali prívetivo, koľko ráz
         počula výčitku, prečo nejde robiť, že je zdravá.
   </p>
   <p>
    Mária vzala, čo ostalo z bochňa, a dala jej do ruky i s nožom. Žena tiež vytreštila oči
         na ten zriedkavý dar boží. V ľavej ruke mala chlieb a nôž, pravou sa prežehnala. Odkrojila
         si smidku. Deti pozerali predesené, keď mať veľký kus vrátila a s deťmi sa išla deliť o
         svoj. Mária ju zadržala.
   </p>
   <p>
    „O deti sa netrápte. Tým už dáme my.“
   </p>
   <p>
    Odkrojila veľké krajce a naložila na ne bryndze.
   </p>
   <p>
    Mať sa znepokojila.
   </p>
   <p>
    „Len či im nezaškodí toľko!“
   </p>
   <p>
    „Chlieb je dobrý, z nášho žita, i bryndza od našich oviec. Nik neochorel dosiaľ od nej.“
   </p>
   <p>
    Daniel Heverin hovoril surovo a trochu spurne. Nechcel dať znať na sebe, že sa mu pohlo
         srdce, vidiac toľkú biedu. Deti jedli náhlivo. Celá tvár sa im premenila. Oči svietili
         žiadostivo. Žena sa zmiatla, že ju nerozumel dobre.
   </p>
   <p>
    „Vám nezaškodí, čo ho jete každý deň, ale nám, čo sme ho…“
   </p>
   <p>
    Zahanbila sa, že išla hovoriť, čo sa nepatrí pred cudzími ľuďmi.
   </p>
   <p>
    Bohumil Valizlosť podal jej chlieb a nôž.
   </p>
   <p>
    „Môžete tu hovoriť, dobrá žena, ako medzi svojimi. Odkrojte si ako doma. Boh delí dary
         svoje predivne nie všetkým rovnako. Nehanbite sa, že vám udelil menej.“
   </p>
   <p>
    Slová ju prekvapili temer ešte väčšmi ako chlieb, čo mala v ruke a bryndza k nemu.
         Zuneli jej v ušiach ako nejaká divná hudba. Osmelila sa na také slová a riekla:
   </p>
   <p>
    „U nás veru nadelil Boh všetkým skoro jednako. Nik v dedine nemá čo položiť do úst.“
   </p>
   <p>
    Heverin sa obrátil k nej prudko.
   </p>
   <p>
    „Odkiaľ ste?“
   </p>
   <p>
    „Z Mutinej.“
   </p>
   <p>
    „Nemáte čo jesť v dedine?“
   </p>
   <p>
    „Ani v Mutinej, ani Lučariskách.“
   </p>
   <p>
    „A čo robíte?“
   </p>
   <p>
    „Ideme po pýtaní.“
   </p>
   <p>
    Heverin hodil rukou. Vidí sám, čoho sa chytila. To je slamka tomu, kto sa topí. Nebolo
         nič lepšieho čoho sa lapiť?
   </p>
   <p>
    Žena mala v ústach chlieb s bryndzou, takú paškrtu, akej už hádam roky v nich nebolo.
         Ale chlieb a bryndzu nemohla prežrieť; čo bolo v ústach, v nich sa len prevracalo, rástlo a
         horklo. Studené železné prsty stisli ju za hrdlo a hrdúsili. Naveľa ju popustila ťažoba.
   </p>
   <p>
    „Keď boli štoky u zápravy prázdne, môj muž sa vybral na zárobky. Išlo ich z našej dediny
         osemnásť chlapov. Robotu nedostali všetci. Môj zašiel vraj až do Banátu.
    <sup>
     [
     <a class="footnote" href="#ftn.id2594049" name="id2594049">
      88
     </a>
     ]
    </sup>
    Kdesi ho prikvačil veľký mráz, nevládali sa brodiť snehom. Zamrzli štyria.“
   </p>
   <p>
    Prestala i jesť. Ruka s chlebom a bryndzou klesla na podolok. Deti si ujedali chutne.
         Medzi Dolanmi sa vzdychlo ktorémusi zhlboka.
   </p>
   <p>
    Všetci zatíchli, i starý pán. Bol veľmi priemyselný, na všetko vedel nájsť radu, i každú
         vec obrátiť na inú stranu: ale táto vec, obracaj ju, ako chceš na všetky strany, je veľmi
         čierna. Iba richtár čo sa ozval nesmelo:
   </p>
   <p>
    „Veru taká hodina!“
   </p>
   <p>
    Priemyselná bola jarka. Richtárovi prišli chlapi oznámiť onedlho, že sa dopeká. Richtár
         sa vybral k vatre. Heverin zápäť za ním. Pri vatre už čakali po jednom z každej ralej.
         Richtár ich zavolal nabok a začal sa radiť s nimi. Dosiaľ tak bývalo pri jarke, že koľko
         ralí, toľko kusov. „Ale teraz máme hostí, pätnásť chlapov a nie najedených, tú ženu s dvoma
         sirotami a z Badišova piati. Všetko sa mi mätie, že nevyjde ako po iné roky.“
   </p>
   <p>
    Chlapi sami uznali, že richtárovi je nie najlepšie. Hostí je primnoho; jarka, hoc tučná,
         primladá. „Ale keď raz prišli, hanba by ich bolo neopatriť. Nadeľte im ako jednej ralej.“
   </p>
   <p>
    Poniektorí sa ozvali veľmi znepokojení.
   </p>
   <p>
    „Vari deliť na trinásť!“
   </p>
   <p>
    Iní zasa videli, ako zaobchodili Dolania s chlebom. Ani s lokšami alebo šiškami
         nezaobchodia s toľkou úctou. Vidno, v tých chlapoch besnie hlad, ale oni ho vedia krotiť a
         zakryť šľachetným studom. „Im je málo ako jednej ralej.“
   </p>
   <p>
    Naostatok rozsúdil richtár. Pridať im ešte na pol ralej, aby nebolo trinásť dielov.
   </p>
   <p>
    „Bude málo, veľmi málo!“
   </p>
   <p>
    Heverin sa zamiešal do reči. Na pol ralej pridať sa páči i jemu: ale by ho dal v jednom
         kuse s dielom jeho ralej.
   </p>
   <p>
    „Viete, že nás je len päť všetkých raľníkov. S jedným dielom by sme si i tak neporadili.
         Vezmeme si Dolanov do spolku.“
   </p>
   <p>
    Všetci pristali vďačne, že na hosťov a Heverina má prísť pol treťa diela. Tu richtárovi
         prišlo ľúto, že odpadol na stranu. Začal prosiť Heverina, aby prijali jeho raľu do spolku.
         V nej ich je len sedem.“
   </p>
   <p>
    Tak ostali s hosťami zasa len richtár a Heverin. K nim sa pridalo ešte desať raľníkov.
         Bolo ich hodne v kôpke; hoc im oddelili hodný kus, bolo by ho ťažko rozdeliť na spravodlivé
         diely. Richtár bol v tej veci priemyselný: netrápil sa o dieliky, ale kus rozkrájal na
         malé. Každému sa ich mohlo ujsť i päť i šesť. Sám richtár posluhoval hostí, núkajúc ich z
         lopára.
   </p>
   <p>
    Čuhárčania, raľníci Heverina a richtára, pozerali s ľútostou na zdravých, mocných
         chlapov, ktorí sa museli premáhať, aby sa nehodili neslušne, pažravo na voňavé mäso. Žuli
         veľmi opatrne, alebo hádam pobožne. Iba Evka hltala, čo jej dali do úst, hoc jej mať dosť
         hovorila: „Žuj, Eva, žuj!“ Hanka sa už vedela držať veľmi poriadne.
   </p>
   <p>
    Po pečienke ešte chceli traktovať vyhladnutých hostí údenou bravčovinou, ale sa
         vyhovárali, že by im mohlo zaškodiť toľko dobrého razom. Ale z koláčov si vzali, im sa už
         nemohli vzoprieť ani pevní, biedou zatvrdnutí chlapi.
   </p>
   <p>
    Do súdka, nabitého na pipňu, začali častejšie dochádzať krčahy. I okolo hostí teraz
         obchádzal pilnejšie krčah s chýrnym čuhárskym. Kurátor mal radšej modranské, ale nezohrdil
         ani piva, najmä toto richtárske. Začalo byť akosi veselšie. Mládenci zo všetkých ralí sa
         zhrnuli na hŕbu a začali spievať.
   </p>
   <p>
    „Poďme chlapci, poďme zbíjať…“
   </p>
   <p>
    Starý pán mal zasa klobúk do tyla, i Bohumil Valizlosť bol tuná, Mária ho cítila pri
         sebe. Všetky veci sa ukazovali krajšie, i to, čo bolo mrcha, bolo akosi ľahšie dať do
         poriadku ako inokedy.
   </p>
   <p>
    Richtárovi svietili oči, tvár sa zapálila pod brunastým strniskom.
   </p>
   <p>
    „Keď ste raz ohlásili, chlapi, pomôcť nám na Kozlinách, pomôžete nám. Do každej ralej
         dáme vás po jednom.“
   </p>
   <p>
    Heverinovi sa zapáčila rada. Dvanásť ralí, dvanásť chlapov. Tri dni potrvá kosba a aspoň
         dva dni potom, kým uschne seno. Ale traja chlapi by ostali bez roboty. Dolania robili v
         spolku, so zárobkom sa delili na jednako. Ale tu je nie len zárobok. Tí, čo ostanú, budú
         ako na najväčšej hostine. Na koho padne lós ísť do Úzkeho Dolu, nepôjde vďačne.
   </p>
   <p>
    Chlapi zvážneli. Z pätnástich traja pôjdu smutní domov. I starý pán si ich čítal.
         Premýšľal, či by zvyšných troch nemohli zadržať v Badišove. I tam robia okolo sien. Umienil
         si pozhovárať sa s kurátorom a Hamuľom, idúc domov. Ale Heverin odobril richtárovi, čo
         premyslel, ale hneď i popravil jeho radu.
   </p>
   <p>
    „V našej ralej nás je málo. Ostáva za druhými na chvoste. Toho roku nám vyjde lepšie.
         Troch zvyšných si vezmeme my a budeme hnať popredku.“
   </p>
   <p>
    Mária sa zasmiala, že všetci pozreli na ňu, vždy veľmi tichú, rozvažitú, prekvapení. Keď
         Heverin pozrel na ňu, pozrela naňho zasa tak, že rástol v sebe, i prikývla mu; jeho rada sa
         jej najväčšmi páčila.
   </p>
   <p>
    „Hľa, deti, ako sa dá všetko napraviť. Nikomu nebude krivdy!“ Starý pán so svojím
         krčiažkom šiel k richtárovi a Heverinovi, kým i oni nezdvihli svoj.
   </p>
   <p>
    Zapili tú radosť všetci, i Mária, hoc jej pivo bolo prihorké.
   </p>
   <p>
    Ale trafila pozrieť na vdovu s dvoma deťmi. Sedela tam smutne medzi veselými. Chlapi
         našli dobrú robotu a prítulok, iba ona, vdova pôjde s batôžkom a palicou po dobrých ľuďoch.
         Mária si umienila, že ju poteší; zaopatrí ju čo ako.
   </p>
   <p>
    Ale i kurátor Drozdík sa cítil akoby osamelý. Čuhárske bohatstvo, najmä Heverinovo mu
         odobralo mnoho zo slávy a zahanbila ho i pohostinnosť, s akou prijali farárovcov, túlavú
         chudobu z Úzkeho Dolu a Mutinej. Cítil sa tu trochu ako odstrčený. Čuháre majú veľký
         chotár, uvládzu mnoho, ale Badišov pri chudobe chotára má zas priemysel v hlave. Nemusí sa
         dať zahanbiť.
   </p>
   <p>
    „A ako sa voláte, dobrá žena?“
   </p>
   <p>
    Vdova sa strhla z ťažkých dúm na ten hlas a dala mu znať, že sa volá Tereza a jej muž sa
         volal Bachar.
   </p>
   <p>
    „Ostali by ste v Badišove pomôcť pri senách a zboží?“
   </p>
   <p>
    „A kto by ma vzal s dvoma deťmi?“
   </p>
   <p>
    „Deti nezavadia. Pôjdete do Badišova, zídete sa nám.“
   </p>
   <p>
    „Ako sa vám odslúžime?“
   </p>
   <p>
    „Odslúžite sa, keď nám pomôžete.“
   </p>
   <p>
    Starý pán zasa zvolal veľmi rozjarený: „Všetko sa dá napraviť, keď sa Badišov spriahne s
         Čuhármi!“
   </p>
   <p>
    Heverin a richtár pozreli na kurátora. I dosiaľ si vedeli rady bez neho, môžu i naďalej.
         U nich je nejedna pekná vec, o ktorej nechyrovať v Badišove. Majú v Badišove vari sklené
         jablká a kamienky hrušky? Dávajú chudobným výmer, aby nešli po iných dedinách žobrať? I
         kurátor pozrel na nich nie veľmi prajne. Ktovie, či mu predsa nevykosili tú lúku a nesťali
         ten klát a pred starým rechtorom a Badišovanmi hľadajú márnu chválu, ako vedia hostiť.
         Badišov im ukáže ešte, oj, iste, že sa nezahanbí ani v chudobnom chotári. Ale starý rechtor
         je tu, jeho syn so ženou je tu, pred nimi nemohli sa búchať hlavami ako barani, keď sa
         snímu na lúke.
   </p>
   <p>
    Heverin musel uznať sám, že kurátor sa zadržal pekne, vezmúc k sebe vdovu s deťmi. Bol
         by to urobil sám, nečakajúc na nikoho z Badišova, keby nie žena. Je taká zádrapčivá, že ani
         jedna slúžka nedočkala Všechsvätých. Dakedy sa i tri premenia do roka: hoc si ich sama
         vyberá. Doviesť jej on ženu s dvoma deťmi do domu, vyhrýzla by ju za dva týždne, hoc
         trpezlivú ako Jób. Ale chlapi sú pod jeho správou, k nim ženský jazyk nemá prístup. Prečo
         by si i on nedovolil ponúknuť im niečo?
   </p>
   <p>
    „Vy, chlapi, mohli by ste ostať tiež v Čuhároch. Po lúkach príde žatva. Zišli by ste
         sa…“
   </p>
   <p>
    „Povedal som hneď, že sa všetko môže napraviť. Zuzka, mohla by si upiecť plávočku, keď
         je dobrá pahreba.“
   </p>
   <p>
    Zuzka hneď skočila a vzala košík. Za ňou šlo oboje detí a za nimi i mať. Mládenci
         prestali spievať, keď šla popri nich švárna Badišovanka.
   </p>
   <p>
    „Budete mať soli daktorý, chlapci?“ Vyškerila na nich zuby: nebála sa ich, hoc majú
         všetko červené na sebe i šnúry na nohaviciach i kožúšky. Škoda, že nemajú i nohavice
         červené. Boli by ako uvarený rak. Tak by im nebolo treba hláča preobliecť na hlavátku.
   </p>
   <p>
    „Soli? Načo ti je soľ, vari…“ chceli povedať, vari koze lízať, ale dievke nehodno stúpať
         do poctivosti pre kozu pod kozubom.
   </p>
   <p>
    Nebála sa ich, mala Ondreja istého, i jablko cítila pod rukou. Videla ako sa uškierajú;
         nebodaj by jej chceli dačo povedať o koze pre tú soľ. Nie je neokrôchaná, aby sa nevedela
         zastať.
   </p>
   <p>
    „Vidíte, ideme piecť len huby. Nie hlavátky!“
   </p>
   <p>
    Zachichotala sa im do tvári. Ej, byť to mládenec z Badišova s tým slovom, prevliekli by
         mu hrablisko cez pazuchu a kotúľal by sa dolu grúňom.
   </p>
   <p>
    Keď Zuzka odbehla, myslela, že bude veľká veselosť medzi Dolanmi. Kde by nie! Byť na
         žatve u bohatého Heverina. Bude im ako na veselí. Ale chlapi sa nezaradovali, skôr sa
         zarmútili.
   </p>
   <p>
    „Ej, ostali by sme, keby sme mohli, vďačne; ale vtedy nám príde ísť na panské.“
   </p>
   <p>
    „Ale i na panské chodíte?“
   </p>
   <p>
    „Veru hej, pánu grófovi.“
   </p>
   <p>
    Z prítomných, ktorí nevedeli o panskom, nemohol nikto pochopiť, že by Dolania
         robotovali. Majú predsa zeme, ako sami hovoria, že nemôžu vyžiť na nich, majúc od roka do
         roka prednovku. Či by nebolo spravodlivé, keď sa robotuje, aby sa robotavalo za dačo a nie
         za hlad?
   </p>
   <p>
    Heverin sa ohlásil prvý, bol veľmi rozhorčený.
   </p>
   <p>
    „Ja myslím, že zemskí páni mali odpustiť robotu a dežmu
    <sup>
     [
     <a class="footnote" href="#ftn.id2594520" name="id2594520">
      89
     </a>
     ]
    </sup>
    v také neúrodné roky. Poddaní mali by mať aspoň toľko slobody, aby mohli
         zarobiť, čo treba do hrdla. Na nás sa pácha veľká nespravodlivosť, že berú od nás všetko, i
         slobodu, a nedajú nám ani toľko, koľko treba na výživu. O týchto veciach by mali písať
         novinky, ukazovať, kde sa nám robí krivda a čo robiť proti nej. Prečo o tom nikdy nepíšu?“
   </p>
   <p>
    Starý pán by bol mal odpovedať, lebo jemu robil vlastne Heverin výčitky pre noviny, lebo
         on im ich donášal. Nemal mu čo odpovedať, lebo sám nevedel, prečo noviny mlčia o tom, čo
         najväčšmi ožihá.
   </p>
   <p>
    „A či sú naše tie noviny? Majú sa azda za naše, keď nám ich posielajú.“
   </p>
   <p>
    Tu sa už ohlásil Bohumil Valizlosť. Noviny sú naše i nie sú naše. Vychodia v Česku, na
         Morave i v Prešporku a Banskej Bystrici, ale nevedia, čo sa robí na našich stranách. Keď
         píšu dačo z našich krajov, píšu len, čo sa deje medzi učenými. Ako sa vedie ľudu a
         poddaným, o tom nevedia. „Mali by o čom písať, mali, keby prišli sem, medzi vás skusovať.
         Hneď tu by mohli opísať túto dnešnú schôdzku a bratské srdce, ako pritúlilo chudobných a
         rozohnatých biedou po svete. Iné bohaté kraje by urobili podobne, keby videli váš príklad a
         neodohnali by vdovu so sirotami od svojich dverí. Noviny sú naše, ale nie sú ako naše. My,
         čo ich čítame, necítime sa bratmi našich bratov. Sme bratia, a predsa nie sme bratia. Tu
         Dolania sú nám bratia, lebo sme z jednej krvi, a predsa neprišli dúfanlivo ako k bratom,
         ale len pýtať robotu, ako k bohatším. Veď skoro ani Badišovania sa nemajú za bratov
         čuhárskym, hoc sú chotárníci, ale za cudzích, hádam i neprajníkov. Byť noviny naše, chlapi
         z Mutinej by vedeli, že majú bratov v Čuhároch i Badišove a neboli by sa šli potĺkať po Báčke.
    <sup>
     [
     <a class="footnote" href="#ftn.id2594593" name="id2594593">
      90
     </a>
     ]
    </sup>
    Naše noviny by boli prebudili v nás ducha bratstva, naučili by nás, že nie je
         chotár pre seba chotárom, ale s inými tisícimi tvorí dovedna náš veľký dedičný chotár; my,
         v ňom žijúci, sme z jedného hniezda, majúci niesť biedy a radosti jedni druhým. A o čom by
         nemali čo písať noviny, keby boli naše, ako hovoria, že sú?“
   </p>
   <p>
    Bohumil Valizlosť sa rozhorlíl. Mária teraz nakukla oblokom do tých svetov, nad ktorými
         zasmúti často jej muž, a vtedy akoby odišiel od nej ďaleko. Nezamlčal o učupených, nízkych
         domkoch okolo hrdých kaštieľov za krásnym stromoradím, o krásnych cestách k panským
         kaštieľom a o tatranskej praskale, ktorá trčí hrobľami, kde sedliak zváža na strhaných
         kravách. O školách na spadnutí s ošarpanou strechou a dnu s kurenci a konopami. O dereši a
         iných mučidlách, aby sa deti naučili nepotrebné vokabuly a rozprávky, ktorým netušia pravý
         zmysel, hľadajúc pri čítaní nie zmysel, ale nakopenie litier. Mali by učiť úbohého človeka,
         aby si z domu urobil pevnosť zachovalosti a dobrých obyčají a nepúšťal do nich nákazu
         opilstva a nedbajstva o vec pospolitú.
   </p>
   <p>
    „Hej, bratia, mnoho nám treba, mnoho. Veľká robota nás čaká, kým sa naše tatranské hony
         zložia do jedného chotára!“
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2591036" name="ftn.id2591036">
        87
       </a>
       ]
      </sup>
      <span class="emphasis">
       <em>
        na Brtomila
       </em>
      </span>
      — t. j. 24. augusta
     </p>
    </div>
    <div class="footnote">
     <p>
      <sup>
       [
       <a class="para" href="#id2594049" name="ftn.id2594049">
        88
       </a>
       ]
      </sup>
      <span class="emphasis">
       <em>
        Banát
       </em>
      </span>
      — úrodný kraj v Juhoslávii a Rumunsku
     </p>
    </div>
    <div class="footnote">
     <p>
      <sup>
       [
       <a class="para" href="#id2594520" name="ftn.id2594520">
        89
       </a>
       ]
      </sup>
      <span class="emphasis">
       <em>
        dežma
       </em>
      </span>
      — za feudalizmu desiatok, daň z úrody, ktorú museli
               poddaní odovzdávať zemepánovi
     </p>
    </div>
    <div class="footnote">
     <p>
      <sup>
       [
       <a class="para" href="#id2594593" name="ftn.id2594593">
        90
       </a>
       ]
      </sup>
      <span class="emphasis">
       <em>
        Báčka
       </em>
      </span>
      — úrodný kraj pri dolnom toku Tisy v Juhoslávii, kde
               žijú slovenskí kolonisti
     </p>
    </div>
   </div>
  </div>
 </body>
</html>
