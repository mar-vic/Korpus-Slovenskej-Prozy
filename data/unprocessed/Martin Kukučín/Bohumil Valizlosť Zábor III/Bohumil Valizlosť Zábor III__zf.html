<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2523508">
       </a>
       1
      </h2>
     </div>
    </div>
   </div>
   <p>
   </p>
   <p>
   </p>
   <p>
    Hneď po kongregácii začali chodiť čudné chýry po dedinách okolo Badišova, najmä kde boli
         evanjelické fary. Svojtín, starodávna cirkev, sa vraj uzniesla, že nebude platiť farára,
         ani rechtora a to nedávať ani angariu
    <sup>
     [
     <a class="footnote" href="#ftn.id2523522" name="id2523522">
      1
     </a>
     ]
    </sup>
    ani zosyp. Ulrich Oberčan, vlastenecký farár sám dal ten návrh na konvente
    <sup>
     [
     <a class="footnote" href="#ftn.id2504439" name="id2504439">
      2
     </a>
     ]
    </sup>
    a inšpektor Koloman Žulovic ho podporoval. Cirkev návrh prijala s oduševnením.
         I tak v kase nebolo nič, iba samé reštancie.
    <sup>
     [
     <a class="footnote" href="#ftn.id2504457" name="id2504457">
      3
     </a>
     ]
    </sup>
    Žulovicovia a Raškovci, írečití zemania a cirkevníci v Svojtíne, nebárs sa
         pretekali skladať cirkevné dávky.
   </p>
   <p>
    Kurátor Drozdík počúval tie chýry na všetky strany v Posadine. Z Čuhár tiež mu
         rozprávali, že i u nich sa o tom mnoho hovorí, i v Zácelí a Ozubinách. Skokan onehdy sa
         tiež chválil, že o rok už sotva budú zosýpať farárovi a rechtorovi. Od týchto čias ide byť
         všetko inakšie, všetko ľahšie. Drozdík púšťal tie chýry jedným uchom dnu, druhým von. Mal
         dosť svojich starostí. V dome nešlo, ako by bolo malo. Žena bola akási nespokojná, bola
         ustavične po kútoch: málokedy sa s ním pozhovárala. Janko tiež nebedlil v dome, ako
         obyčajne. Večery trávili kdesi, nevedieť kde. Možno padol do mrcha kamarátstva.
   </p>
   <p>
    Janko naozaj málo býval doma, ale ani inde nechodil. Zimné, studené večery, ba celé noci
         trávil okolo domu Miška Ranostaja. V jeho veľkej izbe sa toho roku schádzali priadky z pol
         dediny, samé dievky. Medzi ne chodila i Žofka z fary, s kolovrátkom, na ktorom sa už
         naučila priasť tak dobre, že už si nadeje na kužeľ pačies. On sám ju dakedy odprevadil do
         fary z priadok, ak sa pritrafil, inak musel s ňou chodiť sám otec. Po ňu išla obyčajne
         Katra, pomohla jej doniesť kolovrátok.
   </p>
   <p>
    Raz bol veľmi znepokojený. Len čo obriadil statok, večerom šiel do Ranostajov. Tam ho
         pekne privítali.
   </p>
   <p>
    „Čo si nám doniesol, synku?“
   </p>
   <p>
    Janko pohol plecom. Čo by mal donášať? „Prišiel som vás len tak pozrieť, sváko.“
   </p>
   <p>
    „Popozeraj, synku, popozeraj. To ťa nič nestojí.“ A Miško skladal chvojinu breziny
         poriadne a zväzúval vŕbím, aby sa z toho vydarila metla. „Vtedy ti sadlo bolo na nos, čo
         som povedal o ovsených posúchoch. Mladosť nechce uznať starším.“
   </p>
   <p>
    „Vtedy!“ hodil Janko rukou. Hej, bolo mrkotno vtedy. Pozrel do zeme, akoby po nej
         zhľadával dobrú vôľu po zrnkách. „Teraz uznávam. Potrebné sú posúchy.“ Len teraz vidí, ako
         bolo dobre zaobísť sa pri posúchoch. Kde by sa podel dnes, keby bol vtedy začal hneď jesť
         najmastnejšie pirohy a pri jedení by bol zbadal, že veru z tej istej misy jedia ešte iní?
         Takto je ešte ta. Ak by bolo zle, mohol by misu rozbiť, alebo pirohy vykydnúť predo dvere.
         Stisol zuby, bol by škrípal, keď pomyslel, že iní tadiaľ chodili, kadiaľ on nikdy ešte
         nebol. Bol veľmi zamračený, keď povedal: „Myslím, ešte počkáme na tie pirohy.“
   </p>
   <p>
    Miško Ranostaj pohol plecom, že nedbá.
   </p>
   <p>
    „Mne sa páčiš tým väčšmi, čím ďalej mi chodíš do domu. Len neviem, či sa tebe páči u nás
         dnes ako vtedy.“
   </p>
   <p>
    Jankovi zabúchalo srdce. Pritisol ho päsťou pod kožúškom.
   </p>
   <p>
    „Nie ako vtedy, sváko, ale i tri razy toľko. Ak nás Boh zavaruje od nešťastia, všetkým
         nám bude srdce na mieste.“
   </p>
   <p>
    Ranostaj prestal zväzovať metlu a vysvetlil mu:
   </p>
   <p>
    „Nešťastie, Janko, nikto nepúšťa na nás. Čo ich znášame, tie sme si sami vypásli. Už sme
         raz takí, že za nimi pasieme.“
   </p>
   <p>
    Janko neodpovedal, hoc vedel, že Ranostaj nemá pravdu. Byť Žofka, ako ju ohovára Elečko,
         on by bol nešťastný, hoc by nebol nešťastiu vina. On tiež nepásol za ním, iní mu ho
         nadobudli. Ale má pravdu, že to by nebol dopustil naňho Boh, ale mrcha ľudia.
   </p>
   <p>
    I do Badišova prišli ľudia oznámiť z druhých dedín, že odteraz nemusia zbierať farárovi
         a rechtorovi angariu a robiť zosyp. Bol to pán Nehemko Žulovic a Koloman Smolecký. Chodili
         po domoch rad-radom a vysvetľovali ľuďom, ako sa zbaviť tých ťažkých dávok. Všade ich
         počúvali i sľubovali im o veci rozmýšľať. Vyplatilo by sa vždy mať kostol a cirkev a
         neplatiť.
   </p>
   <p>
    „A kto si to vezme na svoju hlavu miesto nás?“ spýtal sa Miško Ranostaj oboch zemanov.
   </p>
   <p>
    Nehemko Žulovic pobehal očima po novej izbe a zastavil sa na veľkej hŕbe brezovej
         chvojiny, z ktorej sa budú pliesť metly.
   </p>
   <p>
    „Nik si neberie ťarchy na hlavu, ale sa nám odvalia z hlavy, ak sa chytíme rozumu.“
   </p>
   <p>
    Ranostaj prestal obrezávať chvojku a pozrel do dlhej tváre Nehemkovej. Po sluchách sa mu
         šírili tenké belasé žilky. Pod riedkymi svetlými fúzikmi sa dvíhala horná pera, prevrátená
         dohora, akoby mala pod sebou úzky vankúšik, na ktorom ležala. „Museli by sme nechať, nech
         sa vec sama spraví a nestarieť sa do nej.“
   </p>
   <p>
    Ranostaj pokrúcal hlavou. Veď nestarieť sa, ale sa ťažko nezastarieť, keď nevieš,
         skadiaľ vec vychádza a kde cieli.
   </p>
   <p>
    Páni s dobrým chýrom prišli i k Drozdíkovi. Kurátora nenašli doma, bol v Ohradnici po
         soľ.
   </p>
   <p>
    „Škoda byť, boli by sme sa pozhovárali.“
   </p>
   <p>
    Kurátorova Katrena bola sama doma. Usadila hostí, uctila ich; doniesla chleba a vína.
         Odkrojili si po smidôčke, modranské poťahovali častejšie z pohárika. Pánu Nehemkovi sa
         začervenala dlhá, bledá tvár. Jeho sivé oči, trochu ustaté, ožili, ich svetlá hladina akosi
         potemnela. Prilepili sa žiadostive na herskú postavu gazdinej, na jej okrúhle, mocné
         plecia. Ona zbadala v nich plamienky; nevedieť prečo, zaliala ju horúčava v tvári. Husté
         vrásočky okolo očí sa vyhladili, oči zažiarili. Hľa, i na ňu pozerá žiadostivo oko chlapa,
         ktorý je bledý, dengľavý. Koloman Smolecký je mocný, neokrôchaný, pod nohou mu zem dudnie.
   </p>
   <p>
    „Kedy by sme ho mohli zastihnúť doma?“
   </p>
   <p>
    Nehemko Žulovic si umienil prísť ešte, ale sám a nie kedy by ho zastihol doma.
   </p>
   <p>
    Vyhasli plamene v tvári. Husté vrásky okolo očí naskočili. Katrena bola zasa žena,
         ktorej sa robí krivda, a mať, ktorá sa dožila nevďaku.
   </p>
   <p>
    „A kto ho tam vie,“ začala zasa žalobu ženy opustenej pre pospolitosť. „Nezohreje sa v
         dome pre cudzie starosti, nie pre svoje.“
   </p>
   <p>
    Vyrátala im, koľko dní zmešká pre cirkevné veci, ale i iné: tu schôdzky, tu porady, zasa
         nedeľná škola, spolky gazdovské a miernosti, i tie noviny a knihy, čo treba roznášať.
   </p>
   <p>
    Pán Nehemko sa pohoršil.
   </p>
   <p>
    „A kto to všetko naváľal naňho?“
   </p>
   <p>
    „Samo sa naváľa na toho, kto sa podzvolí. Naučia sa všetko váľať naňho. A my tiež
         nemôžeme všetko niesť. Mali by nás i vymeniť.“
   </p>
   <p>
    „Farár ho zapriahol, nebodaj,“ ozval sa spurný hlas Kolomana Smoleckého.
   </p>
   <p>
    „I farár čosi, ale najviac starý.“ Zasvietili jej oči od jedu. Dozvedela sa, že on
         prijal Žofku Ranostajovie a teraz ju učí z kníh, i písať. Vie dobre, i syna jej zvádza.
         Nebyť jeho, Janko by sotva šiel kedy do fary: Žofku by možno i tak nechal. Ale starý ich
         pletie dovedna. „Nemal by sa starieť, čo robíme, ako robíme. My by sme si už poradili i bez
         jeho rady.“
   </p>
   <p>
    „Dajte mu po rypáku,“ poradil Koloman Smolecký surovým hlasom.
   </p>
   <p>
    Nehemko Žulovic podvihol ruku, ako ma obranu. Nie je to len tak dávať po rypákoch. Jesú
         i subtílnejšie spôsoby. Vedieť, odkiaľ vec vychodí a kam cieli, môžeš jej pozatínať cestu a
         ohradiť ju garádmi, že nemôže ani sem, ani tam. Nehemko Žulovic počúval pozorne,
         rozväzoval. Nuž ani u Drozdíka je nie všetko zlato, čo sa blyští. Žena nesúhlasí so
         všetkým, hádam s ničím, čo muž berie pred seba, nesúhlasí so synom a jeho ženbou.
   </p>
   <p>
    Nehemko Žulovic bol zamyslený, keď sa vracal do Ozubín. Baltazár Ozubinský vypočul ich
         dopodrobna, kde boli, čo skúsili. Koloman Smolecký rozprával mnoho, chvastavo; videl samé
         úspechy. Nehemko potvrdil tu i tu, prikývol. Ale keď odchodili, domáci pán si ho zavolal
         ešte raz do izby, kým Koloman sa zhováral s jeho matkou pri slivovici.
   </p>
   <p>
    „Či je súci na dačo Koloman?“
   </p>
   <p>
    Nehemko sa usmial, mykol plecom.
   </p>
   <p>
    „Je súci medzi chlapmi v krčme. Keď majú pod forgovom,
    <sup>
     [
     <a class="footnote" href="#ftn.id2507091" name="id2507091">
      4
     </a>
     ]
    </sup>
    všeličo sa im môže hovoriť.“
   </p>
   <p>
    Domáci pán váhal, pozeral na zem. Zrazu podvihol hlavu. „A v Badišove? Dá sa urobiť
         dačo?“ Roztvoril naširoko oči, podbehnuté čosi krvou. Krídla na nose sa tiež pohýbali.
   </p>
   <p>
    Žulovic si hladil oholenú bradu, jeho veľmi sivé oči hľadeli do prázdna.
   </p>
   <p>
    „Ťažká vec. Nevedieť, skadiaľ počať. V Badišove drží všetko dovedna. To je nový plot,
         dobre pletený: ťažko ho načať.“
   </p>
   <p>
    „Rozhodiť ho treba, čo ako. Prizri sa lepšie, nájdeš, kde je slabina.“ Žulovic si nedal
         pozrieť do očí, mlčal, ale akosi záhadne. Za mlčaním dalo sa šípiť čosi dobrého, obsažného.
         „Musíme ho rozhodiť. Nehemko, povedal som ti, na tom visí všetko. Usiluj sa!“
   </p>
   <p>
    Mnoho ráz počul Nehemko: „Na tom visí všetko!“ o rozličných veciach pri rozličných
         príhodách. Dosiaľ, keď prišlo sňať, čo viselo, zakaždým vyšlo, že neviselo vlastne nič.
         Nedostal sa pri ňom k ničomu. Obyčajne, keď pálenica prestala variť, Nehemko sa musel
         pratať z dvora. Úradníka pán Ozubinský si nedovolil, vstrčiť ho do stoličnej službičky
         nechcel, alebo nemohol.
   </p>
   <p>
    „Pôjdem ešte do Badišova, ale sám. Koloman zavadzia.“
   </p>
   <p>
    Ozubinský pristal vďačne.
   </p>
   <p>
    Ale Smolecký sa držal tuho Nehemka. Bolo pekne chodiť po dedinách, prezerať hlad,
         pozerať do záprav, koľko je v nich švábky a vymetať krčmy. Po domoch sa hovorilo o hlade, a
         v krčmách o platoch farárovi a rechtorovi, o zosypoch. Bolo pekne sľubovať sedliakom, že
         onedlho nebudú platiť nikomu, ani mendíkovi, ani zvonárovi.
   </p>
   <p>
    Vracali sa zo Zácelia. Tam už sedliakov mali: sľúbili sa hlasovať s Drobniakovcami, keď
         bude konvent. Na Homôľkach, keď vyšiel z panskej hory, ukázal sa pod Homôľkami Badišov a
         naľavo Smolce. Nehemko sa zastavil. Bol by sa nedbal dať do Badišova.
   </p>
   <p>
    „Idem do mlyna, Koloman, či mi zomleli krúpy. A ty?“
   </p>
   <p>
    Smoleckému sa nechcelo ísť domov. V dome je hundravá žena. V Badišove mu bolo dobre:
         sedliačka bola úctivá, dosť kaľavná a dala dobrého vína a chleba. Ale tie veci radšej držať
         pre seba.
   </p>
   <p>
    „Idem domov, Nehemiáš. Krava dnes ráno bola chorá. Mlieko samá krv. Bude ju treba okädiť
         od porobeniny.“
   </p>
   <p>
    Rozlúčili sa. Žulovic sa pustil do Badišova rovno, jeho priateľ do Smoliec. Ale keď
         zišiel do dúbravy, odrazil sa i on napravo. O chvíľu prešiel potok niže Badišova zmrznutný,
         že mohol voziť kláty po ňom, potom vyšiel na hradskú a záhumním sa poberal na horný koniec.
   </p>
   <p>
    Žulovic sa šiel radiť do školy. Samuel Primitivus nevedel mu moc čo povedať, len hromžil
         jednostaj na farára a kurátora. Čo sa robí v dome u kurátora, netušil.
   </p>
   <p>
    „Tam rozkazuje farár a jeho otec. Im je všetko Sväté písmo, čo im oni povedia.“
   </p>
   <p>
    „Starší kurátorov má frajerku.“
   </p>
   <p>
    Samuel Primitivus vytreštil naň oči, potom hodil rukou. Čo ho po frajerkách? Dávno
         zabudol na tie chodníky.
   </p>
   <p>
    Žulovic šiel opatrne ku kurátorovi. Bol by sa nedbal pozhovárať so ženou. V nej vrelo,
         varila sa akási nechutná kaša. Ktovie, či by nebola veľmi chutná, keby bolo dať do nej
         dobrej omasty a korenia. Keď vošiel do domu, bola zasa doma len gazdiná. Bola červená ako
         pivónia. Čepiec bol čosi nakrivo. Na posteli, vystlatej temer po povalu so stôsom hlavníc,
         bolo na perine vyležané miesto. Zabudli ho vyrovnať. V izbe bolo badať vôbec čosi
         neporiadneho, čo sa tu váľalo sem-tam po kútoch a vyrušilo obvyklý mier. Na lavici sedel
         Koloman Smolecký hneď pri posteli, ale sedel len na samom krajíčku. Bol pochlpený,
         chvostíky zo šatôčky na hrdle boli von z lajblíka: jeden bol až na pleci. Pozrel
         rozpajedený na Žulovica, ký čert ho sem doniesol.
   </p>
   <p>
    „Prišiel som ťa hľadať, Koloman. Máš ísť do Raškova, ale sa musíš prvej ohlásiť, vieš,
         kde. Ja prídem za tebou.“
   </p>
   <p>
    „Tak poď so mnou.“ Smolecký sa mu postavil až hrozive. Oči sa mu krútili ako gule. Mocné
         fúziská, hrubé ani krvavá jaternica, boli pochlpené. Pod nimi blysnú tu i tu mocné široké
         zuby.
   </p>
   <p>
    „Ja nemôžem ísť, Koloman, mám ísť ešte k richtárovi.“
   </p>
   <p>
    Smolecký videl, že Nehemko keruje všakovak, aby sa ho zbavil. Prebudilo sa v ňom
         podozrenie, že Nehemko zmýšľa čosi, čo drží len pre seba. Nie je dobrý kamarát, lebo
         nevysvieti, čo myslí. Zobral sa urazený.
   </p>
   <p>
    „Pôjdem, ale rovnou cestou k nemu. Uvidím, či ťa poslal.“
   </p>
   <p>
    „Len choď, len choď, vyrozprávaj všetko,“ hovoril sebavedome, lebo len on vedel, čo
         všetko visí, na čom visí.
   </p>
   <p>
    Gazdiná bola hneď spokojnejšia, keď sa stratila územčistá postava Smoleckého zo dvora.
         Prišiel jej znezrady do domu. Len čo prehovorili niekoľko slov, on narazil rozhovor na
         veľmi klzké chodníky. Začal hovoriť o nej, o jej kráse a sviežosti a znezrady sa oboril na
         ňu. Potom už nepreriekli slova, pasovali sa tuho. On ju držal opretú o posteľ, že sa ledva
         mohli pohnúť, a útočil tuho. Nebola nikdy v takej skúške. Všetka krv jej udrela do tváre; v
         najťažšiu chvíľu, keď mala zobrať všetky sily, ramená začali ochabovať, vkrádala sa do nich
         akási divná, sladká slabosť. V tie časy sa ozvali kroky druhého popod stenu; schápala sa a
         odsotila mocného chlapa, ktorý pred chvíľou zaťažel pri nej ani Hundráč.
   </p>
   <p>
    „Už vám nikdy nepríde, nebojte sa. Nemóresník.“
   </p>
   <p>
    Pozrela naň červená ako fakľa. Ponaprávala si oplecko a sukňu. Mohla si naprávať pred
         ním, ktorý vie, ako prišiel na ňu tento všetok neporiadok. V jej očiach bola hanba, čo sa
         jej stalo, ale i strach, že to zvedia i iní.
   </p>
   <p>
    „Odo mňa sa nebojte. Viem, že sa držal nemóresne. Ja nepoviem nikomu. Hoc nebolo nič,
         ale ľudia by neuverili, keby sa dačo dozvedeli, že bolo iba to, čo bolo, lebo radšej veria
         viac, ako čo bolo, a nie menej.“
   </p>
   <p>
    Až teraz sa začala naozaj báť. Čo všetko by nevymysleli ľudia! Ale jeho oči jej
         sľubovali, že od jeho jazyka sa nemá čo báť. Potom jej začal sľubovať, že i druhému zatvorí
         ústa, aby sa neopovážili o nej povedať najmenšej veci. Hoc sa bála jeho pery, podloženej
         ako poduškou, i protivili sa jej tie ústa, poslúchala jeho slová chtive, lebo jej lahodili.
         Prišla na ňu naraz akási povďačnosť k nemu. Doniesla chleba a vína, a kým hosť upíjal
         rozvažite, ona sa mu žalovala; žalovala najprv na muža, že je nie nikdy doma, potom na
         syna, že ide svojou cestou, na zlé osoby, ktoré ho zvádzajú. Vtedy odrazu pochopila, že sú
         všetci proti nej, lebo ju hľadia obrať o to, čo mala najdrahšieho.
   </p>
   <p>
    Žulovic ju vypočúval s účasťou.
   </p>
   <p>
    „Nedajte sa. Nakriatnite vášho, nech drží s nami, a nebude sa mu treba ozrieť viac o
         farára, o rechtora a kostol. Všetko sa bude samo starieť a zaopatrí si papu. Môžete mu
         povedať, že nebude treba meškať jemu svoju robotu pre cudzie starosti a ľuďom znášať a
         skladať sa, na čo sa teraz skladajú.“
   </p>
   <p>
    Počúvala ho veľmi pozorne, čo to za nové časy idú. Zarazilo ju, že táto veľká poľahoda
         príde od pánov, a práve z Ozubín. Dosiaľ počúvala od muža, že od nich prichodia len dávky a
         zasa dávky a naostatok samé prieky a protivne. Pokrúcala hlavou, že sotva nakriatne muža
         držať s pánmi.
   </p>
   <p>
    „Mne zakaždým povie, že kým je tak, ako je teraz, on musí robiť všetko, čo je nie pánom
         po vôli. Páni vraj nechcú nič dobrého, čo by bolo pre nás.“
   </p>
   <p>
    „Ja neviem, čo chcú, čo nechcú: ale túto vec, čo teraz chcú, mal by i váš uznať, lebo by
         zbavila ľudí od tiarch a dávok. A čo nám prichodí hľadať v tieto hladné roky, ak nie snímať
         veľké dávky z ubiedeného ľudu.“ Prisviedčala mu horlive. Byť ona na mužovom mieste,
         spriahla by sa s pánmi, keď dobre zmýšľajú. Ale nemohla sľúbiť, že ho nakriatne. Vedela,
         ako si on nedá radiť, keď si čo zaumieni. Ale počúvala s úľubou, keď jej radil, aby nedala
         synovi po vôli. „Ja som človek na mieste,“ položil dlaň na prsia a pozrel jej vrúcne do
         očí, ale mamu slúcham. Nechcela, aby som sa oženil z Raškova, a neoženil som sa. Nech i on
         čaká. Má sa kedy oženiť. I ona nech čaká, alebo nech pohľadá iné šťastie.
   </p>
   <p>
    Vtedy sa mu zverila, že dievke sa triafa šťastie. Tej jesene prišiel ozajstný zeman,
         úradník osvieteného vyviesť ju do tanca, ale ona ho zohrdila pred celou dedinou.
   </p>
   <p>
    Nehemko Žulovic v ten večer sa vracal do Ozubín veľmi spokojný. Drozdíkova žena sa mu
         zdôverila temer úplne. On ju mal dosť dobre v ruke, vedel, že by ho slúchla. Pravda, treba
         sa ešte obracať okolo nej. V Ozubinách sa nezveril nikomu, čo dosiahol, ale Ozubinského
         prinútil poslať Smoleckého do Smoliec, a nie kaziť povetrie po dedinách.
   </p>
   <p>
    Janko v ten večer šiel tiež svojou cestou. Bola veľká zima, že vyzul krpce a obul na
         kopice súkenné jančiarky. Na kožuštek prehodil bielu dlhú širicu miesto čiernej haleny.
         Pobral sa dolu dedinou, svojimi cestami. Sneh sa blyšťal pri mesiaci, až sa menilo v
         očiach. Na nebi sa triasli hviezdy, iste im bolo zima. Tak ďaleko jedna od druhej,
         nebožiatka! Nemôžu zísť do kuchyne, alebo sa hriať jedna od druhej, sediac na tom istom
         stolčeku. Starý majster mesiac stučnel, ale iba na jedno líce. Čo sa mu stalo? Azda mu
         opuchlo to jedno, alebo opľaslo druhé? Nuž smeje sa krásne, čisté nebo nad Badišovom, ale
         najľúbeznejšie nad domom Ranostajovým.
   </p>
   <p>
    Janko zastal pred domom Ranostajovie, poobzeral sa, či nieto nikoho na ceste a vyšiel na
         podstenu. Oblokmi padajú pásy žltého svetla na dvor. Obloky zdnuka zašli tuho, tečie dolu
         tablami rosa. Zajtra ráno budú na nich iste čudné listy a byliny z divotvornej záhrady,
         ktorej divy mráz kreslí po malých tablách na oblokoch.
   </p>
   <p>
    Popri rámikoch nezašlo toľme sklo. Vidno dievky sedieť na laviciach a na pracích
         stolcoch. Koľko dievok na jednom mieste, a aby čo v najmenšom bola jedna ako druhá! Každá
         inakšia vo všetkom a všetky dovedna pekné. Svák Ranostaj sedí naprostred izby, na hianci
         majstruje stĺpik na hrable. Vypaľuje doň dierky rozžiareným švalcom na kolčeky javorové,
         ktoré povsádza do nich ani nové, zdravé zuby. Metly nerobí, lebo brezina by zabrala moc
         miesta, ale pripravuje, čo bude treba k senám. Dobrý gazda myslí v zime, čo bude potrebovať
         v lete, ako v lete musí zadovážiť v poli, čo bude treba na zimu. Zaňho si sadla na samý
         hianec Evka Kuchárovie. Pri kozube sedí herská Katra Vojkovie. Na nej bola dnes poriadka,
         doniesť dobrých triesok a prikladať na oheň. Triesky presušila, že horia ani fakľa,
         praskotajúc veselo. Plameň poskakuje, chcel by sa hádam driapať hore kochom; ale koch je
         vysoký a odspodku sa šíri ani klonka nad kurčatami. Katrena kladie triesky krížom, do
         klietky, aby ohník mal kadiaľ podísť a podhrebá, keď sa narobí popola. Okrúhle, zdravé líca
         sa zapálili, čierne vlasy sa jej ligocú po sluchách a na temeni.
   </p>
   <p>
    Dievky si rozprávajú, súkajú vretená a poťahujú ľan, vyťahujú dlhé, tenké niti, ruku s
         vretenom dvíhajú dohora, aby niť vyšla dlhá. Pradie sa dobre v spoločnosti, ale by sa
         priadlo veselšie, hoc nie pri pokoji, keby prišli chlapci.
   </p>
   <p>
    Boli pekné všetky, ale jemu najkrajšia bola Žofka. Oči sa len k nej vracajú pod pecou,
         ako súka dlhé niti. Akoby čul až pod oblok frňať vretienko, ešte skoro prázdne, ktoré sa
         krúti samo od kolieska na kolovrátku a navíja hotovú priadzu na cievočku postupne, ako so
         sebou donášajú zúbky na rámiku. Na kúdeľ už nadela pačesov, ale onedlho začne priasť čistý,
         jemný ľan. Sedí v tôni. Medzi ňou i kozubom je veľká pec, ale i v tôni svieti jej krásna
         hlavička. Vzdychlo sa mu, odtrhol sa od obloka a vyšiel pred dom.
   </p>
   <p>
    Dedina oddychuje pod nádherou belasého neba, na ktorom sa škerí mesiac a trasú sa
         hviezdy. Šiel na svoje miesto, za potok, kde je rad strojných briez popri plote a v kúte
         ich je hneď celý hájik. Zakrútil sa do bielej širice a stojí pod brezou. Pri bielych
         brezách ani ho nerozoznať v bielej širici na bielom snehu, ktorý len tak iskrí.
   </p>
   <p>
    Ale dnu mu je temno. Ustavične mu hučia v hlave mrzké slová o nej. Od tých čias každý
         večer číha takto, či je pravda alebo nie, čo počul v ratúzi. Či len zvie kedy, či mu je ona
         verná, alebo či jedným okom nemihá jemu a druhým inému?
   </p>
   <p>
    Zišla hŕba chlapcov dolu dedinou. Postáli chvíľku pred domom, ale hneď zmizli v
         Ranostajovom dvore.
   </p>
   <p>
    Kdesi ďaleko zazvonili hrkálky, ale hneď zatíchli, tam na dolnom konci. Janko sa pohýbal
         pod brezami a pozrel mesiac. Bol sa i on dobre začal dvíhať nad brezy.
   </p>
   <p>
    „Oni sú, oni sú,“ šepkalo čosi Jankovi. Z dolného konca išli hore dedinou tmavé postavy,
         pod veľkou baranicou. Dvaja prišli dívať sa na Žofku. Tak sa plazí hnusná húsenica po ruži,
         zababre jej čistotu lepkavou slinou. Prišli pred Ranostaja. Janko sa pritisol k breze.
         Skokan mu zišiel na um, čo mu hovoril v Posadine: „Vymlátiť ich klockami, vymlátiť.“
   </p>
   <p>
    Nuž nezimil sa darmo toľké večery. Predsa ich len privábila jej krása, jas jej hlavičky.
   </p>
   <p>
    I on prešiel pod stenu, pohľadal zasa pásiky pod rámikom, kde sklo nezašlo a ukazuje, čo
         sa robí v izbe. Hľadá zas ju pod pecou za kolovrátkom. Pred ňou sa kníše v ligotavých
         čižmách pán Elečko. Tvári mu nevidno, lebo je obrátený tylom k obloku. Vidí pána
         Ústeľnického, ako sa mu blyští tvár, doštípaná mrazom. Kútiky úst sa mu uťahujú, ako pozerá
         tiež na Žofku.
   </p>
   <p>
    Z izby nedolieha k nemu hukot ako prvej. Dievky, vidno, zatíchli. Mládenci sedia pri
         nich a bokom pozrú tu i tu na pánov. Nejeden i zazerá spurno spod brčkavého prámika čiapky.
   </p>
   <p>
    Gustík sa odvrátil od Žofky, lebo okolo nej sa má Elečko. Prezerá si dievky rad-radom,
         ktorá je najkrajšia. Za Žofkou najkrajšia mu je Katka Vojkovie pri kozube. Pri nej sedí
         Miško Široňovie, tu i tu jej povie slovíčko. Líčka jej horia, oheň ide na ne, možno od
         kozuba a možno i od Miška. Ako sa jej dvíha šatka s červeným kvetom, kde sa križujú oba
         konce na prsiach, prv než prídu za pás, kde sú zastoknuté. Bystré prsty poťahujú ľan z
         kúdele a rozťahujú narovnato, aby sa nerobili hrče a hľuzy. Ako sa ramená hýbu pri bokoch,
         vodiac vreteno. Sú mocné, ale i okrúhle, sťaby ich bol vytočil. Nadudané oplecko šuští na
         nich, zobraté do fercov na úhľadnom golieriku nad lakťom. Koža na nich sa pri ohníku mení
         ani ružový baršún. Gustík urobil krok sem, krok tam, ale naostatok sfučal dva-tri razy
         krátko a zastal pred Katrou, oprúc sa mocne na nohy do venca.
   </p>
   <p>
    Popremínal sa na nich, že červenkavá kystka zacelembala na sáre. Katrenka nepozrela ešte
         naň, hoc stojí pred ňou, iba čo mu čižmy videla. Ale bokom pozrela dva-tri razy, kde sedí
         Miško. Chcela mu dotušiť očima: „Nechoď odo mňa, nechoď!“
   </p>
   <p>
    Janko vytriešťa oči. Pán Elečko sadol si k Žofke. Na lavici nieto zbytok miesta,
         prilepil sa len tak zboku. „Nepomkla sa mu!“ kričí čosi v Jankovi pod oblokom. Dobrá vôľa
         začala lámať kolesá šírymi poľami. Koľko ráz sa jemu pomkla na krátkom stolčeku, koľko ráz
         sa pritúlila k nemu. Veru sa nepritúlila teraz, odvrátila sa čosi bokom, aby jej na tvár
         nevidel. Elečko jej robil protiveň. Vzal medzi prsty kučeravé zlaté vlásky, čo sa nedali
         vpliesť do vrkoča. Strhla sa prudko, i zazrela naň mrzko, v oku blyslo hnevom. I okríkla ho
         čosi. I Ranostaj prestal stružlikať okolo stĺpika a napomenul ho. Keď sa Elečko dotískal,
         pohla sa znovu prudko v pleciach a zas ho okríkla.
   </p>
   <p>
    Nuž Janko sa radoval, že neuveril, čo nakydali na ňu v ratúzi. Vymysleli na ňu oplani
         oplzlosti z pomsty, že nechce pozrieť na nich. Zišiel mu zasa Skokan na um. Vyobšívať ich
         treba, aby už raz dali pokoj, pomacať im rebrá.
   </p>
   <p>
    Gustík medzitým sadol si ku Katre, medzi Miška a ňu. Obrátila sa i ona chrbtom k nemu.
         On ju chytil za rameno pod lakťom. Vykrútila mu ho z ruky a odsotila ho, že padol temer na
         kozub. Ale Gustík sa nedá. Skočil pred ňu a sňal jej kužeľ. Skočil i Miško proti nemu a
         povedal čosi. Ale tu priskočil Elečko a zastal si pri Gustíkovi. Miško sa len zobzeral a
         vyšiel na dvor.
   </p>
   <p>
    „Tristo okovaných ti do matere! Trhani kadejakí!“
   </p>
   <p>
    Janko vošiel do pitvora a vytiahol ho pod stenu. „Hybaj, Mišo, nekľaj.“ Zaviedol ho k
         veľkým vrátam a zatisol ho za pilier. On sa postavil pred neho v bielej širici. Bielou
         hazuchou pokryl obe čiapky a začal mu dohovárať. „Neboj sa, nasádžeme im, ak nevyjavíš.“
   </p>
   <p>
    „Nevyjavím.“
   </p>
   <p>
    „Ani Katruši?“
   </p>
   <p>
    „Nikomu.“
   </p>
   <p>
    Čakali chvíľku, tu sa razom rozostrel pás svetla dvorom, v ňom sa mrvili a miešali tône.
   </p>
   <p>
    „Dajú mi kúdeľ!“ bolo počuť hlas Katruše z pitvora. „Čo chcú so mnou?“
   </p>
   <p>
    „Poďme krúpy trieť,“ bolo počuť hlas Gustíka. I zafučal krátko dva-tri razy.
   </p>
   <p>
    „Pľuhavci pľuhaví! Čo majú tu? Miško, Miško!“ Hlas Katruše bol čosi pridusený. Miško
         chcel skočiť, ale ho Janko držal mocne. Myslel si, že tam v pitvore i bez Miška si dajú
         rady. A skutočne, museli jej pribehnúť kamarátky na pomoc, lebo už hromžila plným hlasom.
         „Taký bezočivý! Stojí kto o teba? Na, tu máš, pakuj sa za ňou!“
   </p>
   <p>
    Gustíkova čiapka vyletela na stred dvora, skoro zápäť za ňou vyletel i on. Dievky sa
         chichotali, keď sa prplal v snehu. Elečka nemohli vyhodiť tak ľahko, chytil sa prahov na
         dverách, ale ho vysotili predsa predo dvere.
   </p>
   <p>
    „Aké kľampy!“ odvráva Gustík, búchajúc baranicou o zasnežené šaty, že sa poometá zo
         snehu. Zafučal dva-tri razy krátko. Predsa ju len chytil v tej súre a všade našiel pevné,
         pružné telo. „Mocnejšia je od ktoréhokoľvek chlapa,“ pomyslel si.
   </p>
   <p>
    Išli na cestu, skadiaľ prišli. Idúc popri pilieri, boli by mohli ľahko vidieť chlapov,
         nebyť ešte oslepení od plameňa na kozube.
   </p>
   <p>
    „Poďme, Miško!“
   </p>
   <p>
    Janko ho zaviedol do ciene, kde sú vozy a zvlačuhy. Hrkal reťazami okolo vozov. Potom
         zvliekol širicu a hodil ju do zvlačúh. „I ty zhoď halenu, vidí sa proti snehu. A vezmi
         tento švorec.“ Dal mu dlhý švorec na plece i on si naložil jeden. Miško ho slúchal, hoc
         nevedel, načo sa hotujú. On by ich bol radšej vypral hneď vo dvore.
   </p>
   <p>
    Haluzina bola ešte na hŕbe, iba čo ju Ranostaj obkliesnil z čečiny, ktorú už pohadzuje
         ovciam. Z haluziny upletie hádam plot, alebo ju poseká na triesky. Janko vybral dve haluze
         ešte hybké a dal ich Miškovi. Viedol Miška k ovčiarni, pri ktorej ide mizdierka, zahradená
         nevysokým zrubom.
   </p>
   <p>
    Boli za humnami pod stromami, ale Janko náhlil, len chytro do poľa. Sneh bol i vyše
         kolien miestami. Bežali poľom, a potom zišli na hradskú niže dediny. Dolu hradskou utekali
         hodný kus, až kde bol môstok popod ňu. Keď prší, voda steká z horného garáda popod môstok a
         potom jarkom do potoka, hen pod dúbravou. Pri môstku boli dve strapaté vŕby, skoro jedna
         proti druhej v hornom a dolnom garáde.
   </p>
   <p>
    „Tu ich budeme mať, Miško.“ Miško sa zasmial; už vedel, ako ich budú mať. Dobre váľali
         švorce v sypkom snehu, aby sa oblepili. Reťaze zakosílili o jednu a druhú vŕbu, pretiahli
         ich ponad hradskú a späli ich, kde sa sňali dovedna. Ešte hádzali po nich sneh, ak sa kde
         černelo. Janko ho naúčal. „Ty tvojho — ja môjho. Neľutuj, ale hľaď, kde biješ. Po hlave
         nie, bojsa bys’ ho zabil do smrti, ani po bruchu. Po chrbte a ľadviech bi, čo len vládzeš.
         Ak zdvihne dačo na teba, zalomáz ho po ruke. Ak mu ju zlomíš, radšej ju zlom, ako sa dať
         podstreliť nič po nič.“
   </p>
   <p>
    Ešte mu obrátil čiapku, aby zakryla jednu stranu tváre a na druhú stranu mu rozložil
         vlasy ani zásteru.
   </p>
   <p>
    Nebolo nič vidno široko-ďaleko, iba bielu tichú púšť. I úboč sa stratila v nej, akoby sa
         bola uľahla a vystrela bielym rubášom, iba čo sa černejú kriaky v dúbravke z tamtej strany
         a okolo potoka.
   </p>
   <p>
    Po veľkej tichosti ozvali sa hrkálky. Tentoraz nezatíchli, ale sa blížili náhlivo. Kôň
         zaberal tuho, dlhým sepkom. Onedlho bolo počuť jeho pridusený dupot. Dvaja na úzkom sedisku
         čosi hovorili, hádam sa i hádali, kôň odfukoval prudko. Tu zrazu zhrkotalo naliehave,
         akýmsi zhustnutým ohlasom, a nastala zasa tichosť.
   </p>
   <p>
    Chlapci vyskočili spod môstka. Čiapku majú na uši, trochu zvrtnutú nabok, vlasy odhrnuté
         spoza ucha na druhej strane zakryli im druhú polovicu tváre.
   </p>
   <p>
    Kôň sa hádzal sem-tam kdesi za švorcom, možno ho ani neprekročil a najskôr ho prudký
         náraz odhodil nabok, ak ho neprehodil cez švorec. Bol by chcel vstať, ale bol ako zviazaný
         medzi ojcami na vidličku. Sánky sa prekotili. Jeden z nich, čo sedel v nich, teperil sa zo
         snehu, ktorého tam navialo celý kopec. Ako sa dvíhal, Janko ho udrel haluzou po chrbte.
         Chlap podskočil a zasa padol. „Elek, rata, zbojníci!“
   </p>
   <p>
    Janko poznal, že podbehol Gustík. Nechcelo sa mu zapodievať s ním. Obzeral sa, kde je
         druhý: videl, ako sa prplalo čosi v garáde. Skočil ta, ale ten, čo tam bol, nečakal. Začal
         skoky sádzať dolu garádom. Janko sa dal za ním, skákal i on zručne, lebo mal súkenné
         jančiarky, v nich mu bolo ľahšie ako Elečkovi v čižmách. Dohonil ho a ako bol nad ním,
         udrel ho drúkom po chrbte. Elečko jakol, bolo mu, že ho idú zabiť do smrti a začal sa
         driapať hore garádom, nie na cestu, ale do poľa. Janko preskočil garád, bol na brehu a
         druhým skokom bol zasa nad Elečkom. Tu ho zasiahol dva razy odzhora nadol. Koniec drúka ho
         udrel na jednej strane po sáre. Elečko sa hodil do garáda a vydriapal sa na cestu. Tu mu
         bolo už ľahšie utekať, bežal ako mohol k Smolciam. Janko skákal za ním ako hladný vlk. Keď
         mu prišiel pod ruku, bil ho ako na holohumnici.
   </p>
   <p>
    Elečko sa mu postavil.
   </p>
   <p>
    „Viem, kto si. Veď sa nahľadíš!“
   </p>
   <p>
    „Ešte sa zastrájaš!“ zahrmel Janko premeneným hlasom, ale Elečko vedel naozaj, kto ho
         bije. I teraz dostal drúkom, že zjajkol. Na kožúšku zdudnelo a Elečko sa zvalil do snehu.
   </p>
   <p>
    „Daj pokoj, Janko. Neprídem viac, neprídem. Nepoviem nikomu.“
   </p>
   <p>
    Keď ho videl skladať ruky, kľačať v snehu, Janko spustil drúk na zem a odvrátil sa. Ani
         sa nevie brániť, trasie sa pred ním ako prút. Chýrny víťaz!
   </p>
   <p>
    Vrátil sa k sánkam vytriezvený. Bolo mu skoro ľúto drúka. Ťažko sa biť s toľkým bojkom.
         Obzrel sa, či sa nedal za ním od chrbta, ale Elečko stál na mieste a ometal sa zo snehu.
         Gustík sa poberal k nemu vyskakujúc dohora na nohách tuho do venca, nahrbil sa, hlavu
         vtiahol medzi plecia. Za ním hrnul Miško, rozpajedený, že ho nemohol dosiahnuť viac ráz.
         Bol v krpcoch, nohy sa mu veľmi kĺzali, že ho nemohol dohoniť. Zato sa hodil naň Janko.
         Udrel ho raz popod kolená a raz po chrbte, kým dobehol k Elečkovi.
   </p>
   <p>
    Janko zastal pred nimi, oprel drúk o zem. Boli dvaja, mohli sa i hodiť naň. Keď videl,
         že sa nehýbu, zahrozil im drúkom a vrátil sa k sánkam.
   </p>
   <p>
    Rozopäli najprv švorce, podvihli koňa za uzdu a postavili sánky. Kôň mal okrvavené prsia
         a predné nohy. Vzali snehu a šúchali ho po odreninách.
   </p>
   <p>
    „Nuž keď si len neublížil horšie. Škoda by ho bolo. I tak musí hoviadko vyhorieť pre
         oplanov.“
   </p>
   <p>
    Napravili mu šíry, uviazali liace a koňa obrátili k Smolciam. Bežal, ale nie veselo ako
         prvej.
   </p>
   <p>
    Keď sa vracali so švorcami, Janko by bol býval rád, keby ho bol videl Michal Skokan pri
         robote. Bolo mu veselo. Už bol istý, že bola vymyslenina, prázdny chvast, čo počul na
         ratúzi spoza koberca. Bola mu duša na mieste. Vyvŕšil sa za krivdu a naučil ich ohovárať
         statočné dievky.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2523522" name="ftn.id2523522">
        1
       </a>
       ]
      </sup>
      <span class="emphasis">
       <em>
        angaria
       </em>
      </span>
      (z tal.) — plat, prislúchajúci na štvrťrok
     </p>
    </div>
    <div class="footnote">
     <p>
      <sup>
       [
       <a class="para" href="#id2504439" name="ftn.id2504439">
        2
       </a>
       ]
      </sup>
      <span class="emphasis">
       <em>
        konvent
       </em>
      </span>
      (z lat.) — zhromaždenie oprávnených členov ev.
               cirkevného sboru, ktoré rozhoduje o sborových otázkach
     </p>
    </div>
    <div class="footnote">
     <p>
      <sup>
       [
       <a class="para" href="#id2504457" name="ftn.id2504457">
        3
       </a>
       ]
      </sup>
      <span class="emphasis">
       <em>
        reštancia
       </em>
      </span>
      (z lat.) — zanedbaná, nevybavená práca
     </p>
    </div>
    <div class="footnote">
     <p>
      <sup>
       [
       <a class="para" href="#id2507091" name="ftn.id2507091">
        4
       </a>
       ]
      </sup>
      <span class="emphasis">
       <em>
        mať pod forgovom
       </em>
      </span>
      — t. j. byť opitý
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505490">
       </a>
       2
      </h2>
     </div>
    </div>
   </div>
   <p>
   </p>
   <p>
   </p>
   <p>
    V pondelok bol utešený deň. Bol tuhý mráz, obloky boli samý kvet z akýchsi divotvorných
         záhrad, uhly pukali, nad ránom skákali klince z dachov. Za rána vyskočilo slnce spoza
         Hundráča akoby vyumývané, čisté; usmievalo sa studeným úsmevom na učupený Badišov. Potok sa
         zdul, naplnil sa akousi čudnou stavbou, akoby vyšuchorenou z peny a mlieka. V ľadovej
         stavbe pretekala vodička tenkými jaročkami. Šepotala potichučky po kľukatých chodbičkách,
         sťaby zvolávala slabé jaročky zísť sa znovu a tiecť jedným prúdom do Belej pri Posadine. Z
         penistej smiešnej stavby dvíhala sa para, sťaby tamdnu varili všetky rubárske pálenice.
         Husi, kde sa mohli dostať k vode, stoja v nej a kúpajú sa na div. Husári gágajú akosi
         víťazne. Keď bolo vyjsť z vody, ide sa im veľmi nezručne po ľade a snehu. Keď ich omrzí
         ísť, sadnú si zohriať labky. Ale ich nezohrejú, iba čo primrznú tam, kde sadli. Keď sa im
         všetko zunuje, vezmú sa na krídla a letia ťažkavo, gágajúc ponad cestu.
   </p>
   <p>
    Slnce sa oprelo tuho i o faru. Hoc štrbavé, vošlo do izieb na návštevu, kde dudali pece.
         Predpoludním sa vyhrnuli sliepky pred maštaľ a váľali sa v prachu s rozčapenými krídlami a
         odutým perím.
   </p>
   <p>
    Starý pán akoby bol omladol. Predpoludním bol vo včelíne. Bohumil Valizlosť bol zaujatý
         práve otázkou, či myšlienka je číra duchovná vec a či ju pomáha vytvoriť i hmota. Mladý
         farár z Havranova, Pavel Ohnislav Boháč, sa klonil veľmi k strane hmoty. Bohumil Valizlosť
         mu zazlieval, že tisne hmotu, kde sa prejavuje duch. Či nieto dosť hmotárstva v samom
         živote, že ho ide hľadať i kde mu nieto miesta? Načo mu vyhrievať miesto medzi posvätenými?
         Ak hmota osvojí zapálencov, ich svet sa zrúti na hŕbku.
   </p>
   <p>
    Starý pán vošiel do kuchyne, kde sa umýval riad po obede. „Poď, Marienka, ako je vonku
         krásne!“
   </p>
   <p>
    Usmiala sa mu jej bledá, trochu vpadnutá tvár, v ktorej sivé oči svietili akési veľké,
         akoby zadivené. Cyrilko sa tiež pýtal von, ale Žofka zadržala, ukážuc mu rozsušený šmálok
         zo svrčiny, že je to zmrznutá ovečka.
   </p>
   <p>
    Išli za humná svokor i nevesta, ona v peknom kožúšku, s vlnenou šatkou na hlave, on tiež
         v červenom kožúšku s veľkými tulipánmi hore, okolo hrdla, kde sa delia krídla. Na hlave mal
         čiapku z líščej kože, futrovanú ľahkým brčkavým barančekom.
   </p>
   <p>
    Keď prišli k včelínu, tam bol veľký huk. Slnce prihrievalo na koše, medzi ktorými boli
         šúpy žitnej slamy. V čistom vzduchu pred včelínom bol celý oblak včiel, rozihraných akosi
         veľmi tuhým bzučaním.
   </p>
   <p>
    Akosi vtedy sa poberal Nehemko Žulovic a Samuel Primitivus dolu záhumním. Žulovic
         pritrielil hneď zaránky, lebo ho vyhnal do Badišova Baltazár Ozubinský.
   </p>
   <p>
    „Treba ísť pozrieť, či sa nedá dačo robiť.“
   </p>
   <p>
    Žulovic hľadel do zeme a mrdal plecom, ale len v mysli, lebo čo by sa dalo robiť? Elečko
         prišiel žalovať slúžnodvorskému, ako prepadli nočnou hodinou sedliaci, i Gustíka
         Ústeľnického, s kolíkmi. I ukazoval hrubé, belasé klobásy po ramene. Naveľa sa i priznal,
         že bolo pre dievky na priadkach a jedného z nich i pomenoval, kurátorovho najstaršieho.
         Vtedy Ozubinský poslal hneď po Nehemka.
   </p>
   <p>
    „Pozrieť môžeme, ale musíme dávať pozor a nestrašiť chlapcov nič po nič.“ Nehemko i
         dokázal náhlivému slúžnodvorskému, že by pokuta nebola veľká pre bitku, ktorá bola v noci a
         bez svedkov.
   </p>
   <p>
    Šiel najprv ku kurátorovi. Zasa bola doma iba gazdiná, Janko bol v Ohradnici po soľ a
         kurátor v Posadine u kupca so zbožím, Šalamúna Schönbeina.
   </p>
   <p>
    „Tamtú noc bola bitka medzi mládenci pre Žofku Ranostajovu.“ Katrena sa zadivila, nebolo
         v dedine nič počuť o tom. Ešte väčšmi sa zadivila, že mládenci boli zo Smoliec, Elečko a
         Gustík. „Tunajší ich nabili, našli ich vraj pri nich krúpy trieť.“
   </p>
   <p>
    „Krúpy trieť!“ zhíkla gazdiná a pozrela naň v dive. Oči jej zasvietili, tvár akoby bola
         omladla. „Kto ich videl?“
   </p>
   <p>
    Žulovic sa usmial. Pohol plecom v rozpakoch. „Tie veci, ak sa robia, hm, nerobia sa na
         jave. A večer je tma. Kto môže vidieť, čo sa robí potme?“
   </p>
   <p>
    Gazdinej opadli krídla. Kto videl kedy koho krúpy trieť? O tých veciach počuť hovoriť,
         ale v Badišove nebolo dosiaľ dievky, aby ju v tom boli potvárali, najmä s mládencom z
         druhej dediny.
   </p>
   <p>
    „A môj syn, keby bol videl na vlastné oči, neuveril by. Viem, ani vtedy neuveril, hoc sa
         bil.“
   </p>
   <p>
    Hovorila s opovržením o jeho slepote, že sa dá vodiť za nos, hoc ju videl na tanci s
         pánom. Neuveril by on ľahko, nie.
   </p>
   <p>
    Žulovic zasa myslel, že by uveril. Zaľúbený skôr uverí, ako nezaľúbený, lebo sa bojí o
         svoju. „Raz ich vidieť spolu, po vidne, ako ich nemohol vidieť tamtej noci pre tmu, uveril
         by. Nepozrel by viac na ňu.“
   </p>
   <p>
    Katrena sa rozveselila zasa. Veď keby ich prichytil! Ale ako! Ona je teraz vo fare. Ešte
         keby aspoň doma bola, Elečko by aspoň mohol chodiť k nej. „Takto ani pomyslieť!“ Vzdychlo
         sa jej od žiaľu. Ani si nepomyslela, že si žiada takú vec, ktorú by nebola mala vyjaviť.
   </p>
   <p>
    „A Stupnický nemohol by chodiť do fary?“
   </p>
   <p>
    „Nemajú ho tam radi.“
   </p>
   <p>
    Žulovic šiel do školy radiť sa rechtora, koho by bolo poslať za vyslanca na seniorálny
         konvent.
   </p>
   <p>
    Samuel Primitivus nemal veľkej nádeje. Pôjde iste kurátor, richtár a akby on. On by
         mohol dostať richtára, keby ho slúžnodvorský trochu postrašil. „Len aby sa dal zvoliť! Ale
         keď zbadá, že bude musieť ísť proti farárovi, nedá sa zvoliť.“
   </p>
   <p>
    „Nieto spoľahlivejšieho v celej dedine!“
   </p>
   <p>
    Žulovic sa čudoval, ako všetko má farár v moci. Tu už neostane iné, ako kurátorovi
         podraziť nohy. Vybrali sa spolu k richtárovi vziať ho trochu do výrobku. Idúc záhumním,
         čuli i oni veľké bzučanie pred včelínom. Žulovic podišiel bližšie pred včelín, pozeral na
         hustý oblak včiel, ako sa krúti naokolo.
   </p>
   <p>
    „Čie sú to včely?“
   </p>
   <p>
    Samuel Primitivus stisol zuby, ledva vyšlo pomedzi ne:
   </p>
   <p>
    „Nášho farára.“
   </p>
   <p>
    „Hm, pekný včelín, bude zo tridsať klátov.“
   </p>
   <p>
    Samuel Primitivus pozrel naň neprajne. Zabolelo ho, že počul chváliť farárove včely.
   </p>
   <p>
    Z včelína sa ozval hlas mladej panej. „A čo sa to robí, apuško? Azda sa roja?“
   </p>
   <p>
    „Prášia sa, Marienka. Slniečko ich zahrialo. Prebudili sa a vyleteli zahriať sa trochu.
         Skusujú krídla, či vedia ešte lietať, striasajú z nich nečistotu. Nečistotu vymetajú i z
         domu. Vidíš, vyhadzujú pred kláty i mŕtvych.“
   </p>
   <p>
    Farárka pozrela pomedzi koše. Na snehu pred klátmi bolo čosi nečistoty i mŕtvych včiel
         dosť hodne. Mladá ich ľutovala. „Pri takom slnci myslia si hádam, že je už jar.“
   </p>
   <p>
    „Ach, sotva. Vedia, že teplo je len o poludní. Poletia si, poharcujú, očistia krídla a
         telo a keď sa slnce nachýli, pôjdu do teplého domku hriať sa, ako my k peci. Ale polovica
         zimy sa minula. I macko sa vraj prebudí o Pavle a obráti na druhý bok. Príde Matej, nájde
         ľady, začne ich lámať. O Jozefe už bude kopnieť, o Ďure už bude vychodiť tráva zo zeme, že
         ju ani obuchom nevbiješ nazad, odkiaľ vyšla.“
   </p>
   <p>
    Žulovic vyšiel zasa na cestu. Premýšľal o včelách, o prášení, o Pavle, o mackovi a
         Matejovi i Jozefovi. „Kto to naúčal tú ženu?“
   </p>
   <p>
    Samuel Primitivus sa zmraštil. „Jonatán Zábor, čuhársky rechtor, svoju nevestu.“
   </p>
   <p>
    Žulovic nič sa neobzeral, že sa jeho spoločník durdí. „Poznať, že bol dobrý rechtor.
         Pekne naúča.“
   </p>
   <p>
    Samuel Primitivus sa urazil pre tú chválu, ani čo by ju boli odobrali z jeho majetku.
         „Musí rapotať ani straka. Keď by nemal koho naúčať, začal by kázať hrncom.“
   </p>
   <p>
    „A naúčal by mňa?“
   </p>
   <p>
    „Kohokoľvek! Kto len príde k nemu. Mládencov vábi k sebe, dievky.“
   </p>
   <p>
    „Naúčal by Stupnického?“
   </p>
   <p>
    Samuel Primitivus buchol čugaňou do snehu, ktorý už urobil hrubú ľadovú kôru, že sa
         rozpúšťal na povrchu v tieto slnečné dni. „Naúčal by ho, hoc toho sa nič nechytá. Jeho by
         chcel obrátiť na slovenčinu.“
   </p>
   <p>
    Žulovic sa zamyslel. Starý rechtor by teda podúčal i Stupnického. A starý pán podúčal
         rád.
   </p>
   <p>
    I na druhý deň, keď majstroval čosi pri ohnisku, zbadal, že Žofka pozerá k nemu
         ukradomky od pohánčených krúp, ktoré oberala, prihovoril sa jej teda.
   </p>
   <p>
    „Pripáč sa len, Žofka. Zvedavosť sa mi nepáči, ale ju nekarhám, keď ju vedie za ruku
         chtivosť naučiť sa dačo súceho. Vidíš, v tejto fľaši je potiaľto dobrý ocot, ale z vína a
         koľko ho je, toľko som nalial dobrej pálenky.“
   </p>
   <p>
    Žofka sa striasla, zmraštila a vyšlo jej z úst: „Hach!“ na znak, ako sa jej to hnusí.
   </p>
   <p>
    „Striasaš sa, vykrivila si tvár, že som sa ťa zľakol: a to pre tú dobrú pálenku! Myslíš,
         že pálenka nemôže byť dobrá? I pálenka je dobrá, keď je tam, kde je jej miesto. Neviem, či
         jej i ty neoblizneš takto, keď ťa nevidia.“ Zahrozil jej dlhou čiernou vareškou, dosť
         obhorenou, čo mal v ruke.
   </p>
   <p>
    Žofka sa zahniezdila nespokojne, v čom ju potvárajú.
   </p>
   <p>
    „Neverím jej; viem, že je paškrtná. Videl som, rada líže med.“
   </p>
   <p>
    Zasmiala sa i pani. Žofka sa priznala:
   </p>
   <p>
    „Med nerečiem, ale pálenku!“
   </p>
   <p>
    „Nuž dávaj pozor, Žofka. V tom octe s pálenkou utopíme túto hrudôčku. Vidíš, pekne
         vonia.“
   </p>
   <p>
    Privoňala pani, nepovedala nič. Privoňala Žofka, zas sa strhla. „Veľmi tuhô akôsi.“
   </p>
   <p>
    „Hej, tuhá smola, Žofka, ale nie zo smrečka. Gáfor je zo stromov, ktoré nerastú v našich
         krajoch. Gáfor sa rozpustí v octe a pálenke. A tak vložíme do fľaše týchto zelín: šalvie,
         promincle, ruty i trochu trifólie.“
   </p>
   <p>
    „A odkiaľ ich vzali o Pavle?“
   </p>
   <p>
    „Nazbieral som ich toho leta, Žofka!“ A ďobkal sa, jej na protiveň, ukazovákom do čela.
         „Šalvie na suchých lúkach, ruty a promincle v záhradách, trifólie na močaristých lúkach.
         Zviazal som zeliny a zavesil na pôjde, aby uschli pomaly na vetríku, ktorý tam previeva,
         keď sú výhľady otvorené. Vo fľaši sa budú močiť, odpijú octu a pálenky, lebo sú ako smädné,
         ale zato prepustia octu a pálenke tuhosť a silu, čo majú v sebe. Ale ju neoddajú odrazu.
         Fľašu musíme dať na oheň, horúčava vytiahne, čo je dobrého v zelinách.“
   </p>
   <p>
    Keď poukladal zeliny do fľaše, ostalo hodne prázdneho miesta. Dolial čistou vodou. Žofka
         pozerala, čo robí a zasmiala sa. „A fľaša im pukne na ohni.“
   </p>
   <p>
    „Nepukne. Ak si ty múdra, ani druhí sa nedajú previesť. Fľašu dáme do tejto mrvy v
         hrnci, nech jej bude všade okolo fľaše a na mrvu nalejeme vody. Mrva nedá fľaši puknúť na
         ohni.“
   </p>
   <p>
    Divila sa, ako prejde fľaši cez rozum. Otvárala oči, keď vložil sena do handričky a
         urobil guľku. Ňou zapchal hrdlo na fľaši. Pozrel na Žofku bokom a žmurkol jej.
   </p>
   <p>
    „A ty by si ju zapchala najskôr dobrým kolčekom. Tiež by nedal vytuchnúť, čo je vo fľaši
         a držal by lepšie ako handrička. Čo povieš na to?“
   </p>
   <p>
    „Bolo by hádam lepšie.“
   </p>
   <p>
    Zasmial sa jej do očú. „Vidíš, ako sa musíš učiť! Nedeľná škola ti nezaškodí. Tam ti
         ukážu, ako sa urobí para, keď voda príde do varu. Para má takú silu, že roztrhne fľašu i
         kotál, ak ju nevypustia. Ona teraz už ženie i ťažké železné vozy. Zabila by i Žofku a ktosi
         by hádam i plakal.“
   </p>
   <p>
    Keď jej zažmurkal, vedela, s kým ju prekára, ale sa urobila nevedomá. „Vedia pekne
         naúčať.“
   </p>
   <p>
    „Hm, všetci ľudia všetko vedia, ale kto sa viac naučí, je múdrejší od iných. Pán farár
         Madva pozná zeliny a vie, aká je moc v ktorej. Prídu k nemu chorí, a keď zvie, čo im chýba,
         dá im zo zelín odvarok a ten im pomôže. I on sa naučil viac od ľudí ako iní.“
   </p>
   <p>
    „A načo bude ten ocot s pálenkou?“
   </p>
   <p>
    „Nevieš, keď bola toho leta Veronka u nás, čo sa stalo Kristínke?“
   </p>
   <p>
    Žofka sa rozpamätala, ako dávala čosi na lyžke staršej sestre. Jej pomohla tuhosť zelín,
         ale Veronke už nepomohlo mlieko. Chorela, chorela u mlynára Mahuľu. Keď bolo zle, Kristínka
         ju zasa odniesla domov a pochovala tam na cmiteri. Hej, donesie do domu i ona všeličoho, čo
         sa naučí tuná; najprv do Ranostajov, potom do Drozdíkov. Či kedy príde do Drozdíkov?
   </p>
   <p>
    „Žofka, prejdi do Drozdíkov, že zajtra máme ísť do Posadiny.“
   </p>
   <p>
    Temer sa strhla, keď počula rozkaz farára. Bol dnes veľmi vážny. Starý pán sa jej
         uškeril.
   </p>
   <p>
    „Vieš, kde bývajú Drozdíkovie, Žofka?“
   </p>
   <p>
    Zapálila sa ani fakľa na jeho narážku.
   </p>
   <p>
    „Nech kurátor dá znať i richtárovi, povedz mu.“
   </p>
   <p>
    Odela si kožuštek, trochu sa obriadila a išla do Drozdíkov. Vedela, kde bývajú, veľmi
         dobre, ale toto je prvý raz, že im pôjde do domu. Stŕpala, čo jej povedia, najmä pyšná
         gazdiná.
   </p>
   <p>
    Našla ju samú v dome, chlapi mlátili na humne. Ozývalo sa, ,cupi-lupi, cupi-lupi‘ vo
         štvoro z holohumnice. Katrena vytreštila na ňu oči, v nich mihol zlostný blesk, ale zápäť
         sa tvár vyjasnila. Prívetivosť sa z nej usmievala. Ale oči pochodili po nej vystíhave
         akosi. Krúpy sa trú medzi dvoma kameňmi, budú obyčajne rapavé; ale tu nevidí kameň a tobôž
         zádrhlivý. Tu je samá hladkosť a klzkosť. Sľúbila, že chlapom povie, že zajtra nebudú
         mlátiť, ale pôjdu do Posadiny. Dusilo ju od jedu, že farár už zvádza i syna, nielen otca.
   </p>
   <p>
    „Pôjdu, čo ako, Žofka, povedz pánu farárovi. Konvent je konvent. Vieš, čo bude na ňom?“
         Žofka pokrútila hlavou. Zabudla sa spýtať starého pána. Jankova mať ju voviedla do izby o
         posteli vystlatej až do povaly, o veľkom ráme s peknými mištičkami a krčiažkami. Bolo v nej
         teplučko, akosi milo. Gazdiná sa usmievala a vysvetlila jej, že zajtra vyjde na konvente
         neskladať angariu na farára a rechtora, ani nezosýpať. Odteraz pôjde zosyp i plat sám od
         seba. Žofka vytriešťala oči, ako to bude môcť ísť samé. Ale všetci ľudia všetko vedia.
         Starý pán jej to vysvetlí.
   </p>
   <p>
    „Hej, odteraz nám bude ľahšie, ľudia nebudú mať toľko platiť.“ Pán Žulovic jej to dobre
         vysvetlil. Ona spomenula mužovi dva-tri razy, ako by to dobre vychodilo. Ale muž bol veľmi
         mrzutý. Hodil rukou a zahriakol ju, aby neplietla. „A ty, Žofka, nebožiatko, vždy na tej
         fare. Nie ti je smutno? I večery dlhé. Nebude sa sladiť tam ťahať tie niti samej.“
   </p>
   <p>
    Pochválila sa jej, že je nie zatvorená. Každý večer ide na priadky domov. Nekrátia jej
         na fare ísť medzi dievky. Jankova mať sa zaradovala. Napravila jej šatku okolo hrdla, ktorá
         sa bola akosi pošmykla nad prám na kožušku.
   </p>
   <p>
    „A chodia mládenci, chodia?“
   </p>
   <p>
    Žofka jej prikývla.
   </p>
   <p>
    „A ozaj je pravda — budeš vedieť, keď ta chodíš — že onehdy boli mládenci z druhých
         dedín. Naši sa vraj pobili s nimi.“ Žofke bolo odrazu sucho v hrdle, bola by chcela
         prežrieť akúsi hrčku a nemohla glgnúť. „Prichytili ich vraj krúpy trieť s našimi dievkami.“
   </p>
   <p>
    Žofka vytreštila oči. Bola by sa päsťami bila po hlave, lebo cítila, že ju var obišiel a
         hanba jej poliala tvár i čelo horúčavou. Oči Jankovej matere sliedili po nej, vystíhali
         zasa. Z nich sa škeril na ňu posmech a škodoradosť. Zdúpnela, čo sa to stalo odrazu, aká
         premena. Spod milých, hladkých slov vialo na ňu chladom, sťa keď poťahuje studený vietor od
         Dubkova.
   </p>
   <p>
    „To len vymysleli. Z iných dedín boli nevolaní, bezočiví. Vyhnali ich zo dvora. Všetky
         dievky ich hnali; môžu svedčiť, čo tam boli.“ Tu sa jej hlas zlomil odrazu, potom zaviazol
         vo veľkom odmäku sĺz.
   </p>
   <p>
    „Veď som ani neverila.“ Žofka pozrela s povďakom na ňu za to milé slovo. Bolo by mohlo
         byť v ňom i citu, ale ho vyhnal akýsi studený, veľmi studený zádych.
   </p>
   <p>
    Žofka prišla do fary veľmi vzrušená. Cestou i plakala. Na očiach jej bolo poznať stopy
         sĺz.
   </p>
   <p>
    Starý pán ich hneď poznal, keď mu prišla na oči.
   </p>
   <p>
    „Čo ti je, Žofka?“
   </p>
   <p>
    „Keď mi povedali… povedali…“ Začala sa zajakať a horúčava jej obliala tvár a hnala slzy
         na oči. „Všetko povedajú, že nebude treba skladať plat pánu farárovi a rechtorovi a zháňať
         zosyp.“
   </p>
   <p>
    Pozrel na ňu akosi veľmi nežne. „Hej, povedajú. Chceli by uhasiť horlivosť a zaujatosť
         za svätú vec v našom ľude. Ale ju neuhasia. Jej plameň ešte blčí na tvári a v srdciach.“
         Ukázal na jej tvár, ozaj v plameňoch.
   </p>
   <p>
    Prihla tvár, bola by chcela zatajiť tie plamene. Hanbila sa, že ich nezažala horlivosť a
         zaujatosť za svätú vec, ale hanba nad zlými jazykmi.
   </p>
   <p>
    Na druhý deň ráno prišiel Janko so zvlačuhami. Na koňoch bol srieň i na bokoch a
         stehnách, len sa tak z nich kúrilo. Janko mal čiapku na uši. Jej brčky sa tiež beleli od
         srieňa.
   </p>
   <p>
    Vyšla Žofka predo dvere, keď počula hrkálky. Pristúpila hneď k nemu. „Ach, Janko,
         nespala som celú noc. Včera večer som ti nechcela povedať. Tvojej materi žalovali na nás,
         mrzko, veľmi mrzko.“
   </p>
   <p>
    „Čo žalovali? Na koho?“
   </p>
   <p>
    „Na mňa, nie na teba. Vymysleli mrzkú vec na nás, o tých zo Smoliec a nás.“
   </p>
   <p>
    „Akú vec, povedz!“ V očiach mu mihli blesky, i pohľad zdivel. Pozeral na ňu, akú vec
         vymysleli, ale ona neodpovedala. Sklonila rozpálenú tvár.
   </p>
   <p>
    „Hanbím sa, Janko.“
   </p>
   <p>
    „Ty?“ okríkol ju, chytil ju za lakeť a stisol ho tuho. „Nemáš sa prečo hanbiť. Ja som
         bol tam vtedy, videl som, čo bolo. Neboj sa. Poviem i materi.“
   </p>
   <p>
    Chytila ho za obe ruky. V očiach mala povďačnosť, ale i zápal. Ako ju bráni, nedá na ňu
         dúchať studeným mrcha zádychom. On bol tam teda. „Tak si sa i pobil s nimi!“
   </p>
   <p>
    Nepovedal jej nič, ale zaťal zuby a pozeral veľmi tvrdo kdesi na Hundráč.
   </p>
   <p>
    „Bil si sa, Janko?“ V jej hlase triasla sa úzkosť a nežnosť.
   </p>
   <p>
    „To je iná vec, Žofka, cele iná.“
   </p>
   <p>
    Kurátor a richtár boli v izbe. I farár sa už obliekal do cesty. Zhovárali sa o chýroch,
         aké idú po dedinách, že nebude treba platiť farárov a rechtorov.
   </p>
   <p>
    „Akého fígľa sa chytili!“ hneval sa Bohumil Valizlosť, dupkajúc tuho čižmou, keď
         nechcela ísť dobre na nohu. „Chcú nám pomýliť ľud.“
   </p>
   <p>
    Starý pán stál pri peci, ktorá dudala tuho.
   </p>
   <p>
    „Prišli mrazy na cirkev, na jej životné žily. Idú podožrať, kadiaľ prichádza životná
         šťava, aby strom vyničel. Seje sa kúkoľ medzi pšenicu. Diabol obchádza verných a hádže
         medzi nich gebuľu omámenia. Kto sa na ňu ulakomí, otrávi sa. Ale zdravá družina vyhádže
         smeti, čo zanekľúdili dom, ako včely vyhádzali nečistotu a mŕtvych, keď sa prášili o Pavle.
         Mŕtvi pôjdu von, aby nešírili nákazu a dom ostane čistý.“
   </p>
   <p>
    Richtár Hamuľa bol zmätený. Nebol by sa dal voliť za vyslanca na konvent, keby nie
         Žulovic. Ten naľahol naň celou váhou, nie svojou, ale jeho veľkomožnej milosti pána
         slúžnodvorského. Prichodilo slúchnuť, rozkaz je rozkaz. Neostáva iné, ako nahnevať pána
         slúžnodvorského alebo sa rozísť s farárom, s celou dedinou i znášať výčitky od ženy.
   </p>
   <p>
    Keď vyšli predo dvere, kone fŕkali a hrabali netrpezlivo v snehu. Kurátor rozkázal
         synovi vyjsť rovno na cestu. Cyrilko skríkol, že i on, i on. Žofka ho posadila na šúpu,
         pokrytú kobercom do bundy jeho otca. I ona preskočila drabinku a sadla k nemu. Hrkálky
         zahrkali, kone rušili. Keď vyšli pred vráta, Janko ich obrátil do dediny, nie k Posadine.
         Len taký kúr stál za zvlačuhami, keď leteli hore dedinou.
   </p>
   <p>
    „Janko, Janko, čo robíš!“
   </p>
   <p>
    „Neboj sa, Žofka!“
   </p>
   <p>
    Tak vyletel až pred samý dom. Spukal bičom, až kone podskakovali. Kŕdeľ strnádok vyletel
         kdesi spod ústrešia na záčine, kde sa bol zavliekol pred zimou. Vtiahol pred samé vráta a
         potom kone cofol zasa na cestu. Tri razy musel podísť k vrátam, že sa dlhé zvlačuhy
         vyrovnali ako-tak, aby mohol obrátiť k Posadine. Jankova mať pozerala oblokom, čo jej syn
         robí. Zaťala zuby, vidiac Žofku na zvlačuhách.
   </p>
   <p>
    „Ach, Janko — Janko!“ zastenala Žofka.
   </p>
   <p>
    „Veru tak, Žofka, pôjdeš takto do dvorca. Alebo ak ho neotvoria, skrútime sa takto a
         hybaj, kde nám ich otvoria.“
   </p>
   <p>
    Keď vyšli tí z fary na cestu, zvlačuhy už leteli hore dedinou. „Mladosť — pochabosť,“
         riekol kurátor. „Išli sa presánkovať. Čakajme.“
   </p>
   <p>
    Stáli na ceste. Po vyhladených koľajach prechodili sa chochliaté strnádky, kde-tu i
         vrana, podletiac podchvíľou ťarbavo. Za cestou je potok. Z neho sa parí ani z kotla. Odul
         sa, že miestami našuchorená stavba z ľadu siaha temer na hradskú.
   </p>
   <p>
    „Vidíte, ako ide pravda božia na tomto svete.“ Starý pán v kožuchu, s čiapkou z líščej
         kože na hlave, ukazoval na rozbúrený potok. „Tiekla by rovno, ani tá čistá vodička. Ale
         udrie znenazdania mrazisko nadutosti a zlosti ľudskej a tu máš: v tichej, čistej vodičke sa
         ti urobí táto záhať z akejsi nestálej nadetej usadliny a voda už nemá kadiaľ ísť
         prirodzeným tokom. Pozrite, koľko nevládnych, tenkých žiločiek sa narobilo z jedného
         zdravého, mocného prúdu. Hľadajú si všakové kľukaté priechody neprirodzenou haťou,
         zhľadávajúc sa trápne, aby mohli tiecť zasa jedným, mocným rukávom.“
   </p>
   <p>
    Richtár Hamuľa pokyvoval hlavou. To tak pôjde, rozdelenými rukávikmi, až kým nastane
         odmäk. Kurátor tiež prisvedčil. To je preto tak, že mráz najväčšmi dotkol sa spodku a nie
         vrchu, lebo voda tiekla pribystro, aby mohla mrznúť odvrchu.
   </p>
   <p>
    Zvlačuhy prišli. Žofka zišla z nich, akoby bola vyparatila veľkú nezdobu. Vzala Cyrilka
         a poberala sa do domu. Chlapi si posadali dnuka. Starý pán stál pri zvlačuhách. Držal sa
         oboma rukami drabiniek.
   </p>
   <p>
    „Hľadajte pilne Krista a cesty jeho. O ostatok nepečujte. Spusťte sa na toho, komu
         slúžite.“
   </p>
   <p>
    Rada bola dobrá, v nej bol celý program. Richtár Hamuľa by radšej nehľadať Krista, ale
         ho už mať tu, aby robil poriadok. Ej, poznať, že mačky nieto doma, myši majú hody. Keby bol
         tu s korbáčom, alebo dobrým drúkom, nebolo by treba dnešného zhromaždenia.
   </p>
   <p>
    U Petra Speváka sa zišli farári Slováci i podajedni učitelia. Ulrich Oberčan, vlastenec
         — farár zo Svojtína, tam kdesi je s pánmi. Jeho velebná milosť pán senior Daniel Kuchynka
         práve sa dosánkoval z Ozubín na štvorke jeho osvietenosti, ktorý zastáva seniorálne
         inšpektorstvo. Zosadli vo vidieckom dome.
   </p>
   <p>
    „Akože stojíme?“ počali sa vypytovať.
   </p>
   <p>
    Ani sem, ani tam. Vyslanci boli najviac zemania. Len Badišov mal spoľahlivých
         sedliackych. V Ozubinách všetci držali s pánmi, v Zácelí s Drobniakovci, v Čuhároch s
         Ústeľnickými a Raškovci. Do Posadiny sa prihrnuli Záhradníckovci a stoliční páni a
         nastrašili mešťanov. V Hrabovci sám Ďorď Dechtiar ledvým činom dostal kurátora Skokana za
         vyslanca pri Rudolfovi Korbeľovi. On i Lacko Ústeľnický so Skokanom mali väčšinu.
   </p>
   <p>
    „Budeme mať väčšinu!“ usúdil čuhársky Ploch.
   </p>
   <p>
    „Ak nám ju nerozoženú,“ dodal Samo Uhliar hrubým hlasom.
   </p>
   <p>
    Bohumil Valizlosť mal hotovú radu. „Napadneme tuho. Ak sa oboríme na nich prudko, oni sa
         zháknu.“
   </p>
   <p>
    Ďorď Dechtiar vyskočil. „Len vymýšľaj! Drž sa svojho, naskakovať nemáš čo.“
   </p>
   <p>
    Bohumil Valizlosť sa mu postavil. „Prepáč, ale my musíme vztýčiť vysoko naše zásady.
         Prídu medzi nás nepovedomí nepriatelia a inoverci, potom i mešťania: musíme im preukázať,
         prečo zmýšľame takto a nie ako páni.“
   </p>
   <p>
    Dechtiarovi navreli žily na čele, v okáloch sa zažal plameň hnevu. „Ty musíš vynájsť
         zádrapu. Bráň sa, ale nezadieraj!“
   </p>
   <p>
    „Dokáž im, že ich námera je proti cirkvi. Nech sami nahliadnu, že nemajú mravného
         podkladu.“
   </p>
   <p>
    „Nebudeš nič dokazovať, iba sa chceš biť. A my sa biť nejdeme, chceme mať pokoj.“
   </p>
   <p>
    „Zhniješ v takom pokoji, Ďurko. Krv zhustla od lenivosti a nechce slúchať príkazy
         pravdy. Tie nás zovú do boja, nie do hlivenia.“
   </p>
   <p>
    Samo Uhliar vytiahol veľkú šatku zo širokého rukáva. „Ešte je nič, už sa klbčia.
         Počkajte chvíľku, budete sa mať prečo biť.“
   </p>
   <p>
    Dechtiar bol najedovaný, sám nevedel na čo a hnev vylieval na badišovského, lebo mu
         podbehol. Jedovalo ho, že stála pred nimi ožihavá otázka. Príde ju rozhodnúť tak alebo tak,
         nedá sa odkladať a odročovať. Tu sa príde vystaviť za ňu, alebo proti nej. Zasa otvoria
         priepadlisko, zahádzané ľahkou šuchorinou. Na jeho dne uvidí ostrú protivu medzi záujmami
         národa a ľudu a medzi panskými čachrami.
   </p>
   <p>
    Bohumil Valizlosť pohrozil Dechtiarovi svojou malou päsťou. „Osvedčíš sa ešte dnes,
         Ďurko, pred Bohom i svetom, či si na tej, lebo na tej strane. Maďarčinu nám tisnú už do
         cirkvi, ktorá bola naša pevnosť. Udierajú nám na hradby, slovenčina musí ísť na obranu.
         Musíme vysvietiť, či sme za maďarčinu, alebo slovenčinu. Kto sa uťahuje a nezavráti
         maďarčinu, drží s ňou. Vyber si, Ďurko!“
   </p>
   <p>
    Ďorď Dechtiar mu tiež hrozil päsťou. „Veď ti ja vyberiem!“
   </p>
   <p>
    Kurátor sa vracal ku kostolu. Bol na soľnom sklade konať si furmanku so soľou z
         Ohradnice po Žilinu. Po dlhých ustávaniach sľúbili mu konečne, že dostane i cestu z
         Posadiny do Žiliny. Tak mal zaistený trojnásobný zárobok. Zo soľného skladu šiel k
         Šalamúnovi Schönbeinovi proti ratúzu. V prízemí mal nepatrný skliepok so zbožím a strovou.
         Vrecia stáli na pomostinách rad-radom rozviazané. Okrem zbožia bolo tam pohánky, prosa,
         kukurice, lohazy, hrubých jačmenných krúp, tenkeľa. Bolo i ľanového, konopného semena vo
         vreciach. Šalamún Schönbein bol tichý, skromný človek, nevychodil zo skliepka, ale bol
         veľký obchodník so zbožím. Kupoval po žatve, pred jarou predával. Neukazoval bohatstvo,
         skliepok bol malý, ale za domom bola sypáreň. Z ulice sa vchodilo vozmi do dvora, z neho
         bol výhon na záhumnie k veľkej murovanej sypárni.
   </p>
   <p>
    „Ja by vás potreboval, Janko.“ Kurátor mu prisvedčil. „S dvoma vozmi do Trnavy.“
   </p>
   <p>
    Kurátor mu zažmurkal, že i toho roku zhrabne veľký peniaz. Schönbein rozšíril prsty o
         dlhých nechtoch a hýbal dlaňou z boka na bok v pochybách.
   </p>
   <p>
    „Nevedieť nič, gazda. Vieme, že ho kupujeme, ale nevedieť, ako ho predáme. Kupectvo na
         to vychodí: raz zarobíš, dva razy utratíš.“
   </p>
   <p>
    Kurátor sa usmieval, prisviedčajúc:
   </p>
   <p>
    „A čím ďalej, tým väčšmi tučnieš a sypárne rastú.“
   </p>
   <p>
    „Každý, kto kupčí, úfa sa zarobiť. Ale iba vy máte istý zárobok. Či kupec zarobí alebo
         utratí, furmana musí platiť.“
   </p>
   <p>
    Znali sa od prvej, kým Šalamún nebol boháč, že mohol kupovať zemských pánov na koreni
         pred žatvou, alebo požičiavať veľké peniaze. Netrápili ho denné otázky, ale vedel, že bude
         v rubárskej stolici i toho roku ťažká prednovka, i pristavil k sypárni veľký kus a nakúpil
         moc zbožia hneď v jeseni v Trnave. Nevytiahol nohu zo skliepka, ale vedel, že bola v Trnave
         a okolí veľká úroda i po čom je zbožie. Vedel zas dopodrobna, aká je núdza po dedinách. Mal
         o rubárskej stolici dôkladnejšie prezvedy a údaje, než stoličné vrchnosti. Kurátor ho mal
         veľmi rád, lebo bol veľmi statočný človek.
   </p>
   <p>
    Zjednali sa chytro, že kurátor pôjde s dvoma vozmi odrazu. Mal ich dva jednaké, mal i
         jedného koňa a mohol k nemu vypožičať od Hlavču párneho do druhého voza. Janko a Ondrej by
         odviezli soľ na dvoch vozoch do Žiliny a zo Žiliny by išli do Trnavy naprázdno, alebo s
         fúrou, ak by sa im trafila.
   </p>
   <p>
    Vracal sa natešený na rínok, že si pokonal svoje veci. Myslel, že konvent sa už hádam
         začína. Tu ho zastavil pred vidieckym domom Štefan Košinár, dnes bez šable a visiacej
         taršuľky.
   </p>
   <p>
    „Drozdík, zovú vás veľkomožná milosť,“ zvestoval mu, zarovnávajúc fúziská až po samé
         ucho.
   </p>
   <p>
    „A ktorá, Števko?“ posmeškoval kurátor. Na vidieckom dome bolo všakových tých milostí
         ako červených myší.
   </p>
   <p>
    „Pán slúžnodvorský tohoto okresu.“
   </p>
   <p>
    „Nože, no, že sa unúvali!“ Bolo mu dobre, cítil sa istý na svojom, pánov sa nebál.
   </p>
   <p>
    Košinár mu riekol tichučko: „Pozor si dajte. Chodia žalovať na vás. Nevyjavíte ma?“
   </p>
   <p>
    Kurátor položil dlaň na prsia: „Na moj hriešnu dušu! Nevyjavím žičlivého priateľa. Viem,
         chodí žalovať náš pán rechtor.“
   </p>
   <p>
    Košinár ho pochválil, že vie. Cnosť je poznať a vážiť si priateľov a obozretnosť dať si
         pozor na nepriateľov.
   </p>
   <p>
    Kurátor nemusel čakať dlho. Z prednej ho zavolali naskutku do bočnej. Bola priestranná,
         na oblokoch na námestie mocné železné prúty vykuté dúžkovite, medzi nimi tľapkavé listy.
         Viseli i dva-tri strapce hrozna. Keď sa nerodí v rubárskej stolici, nech bude aspoň medzi
         mrežami na obloku. I kurátor pocítil, že ľahko sem vojsť, ale nie ľahko sa vypliesť. Ale
         kurátor sa obzeral smelo, videl stoličky i kožené kreslá, na ktoré by sa bola zišla nová
         koža, aby zo záhybov nevykukávali klky. V kúte bol stôl s veľkými machuľami, sťa vysušené
         rybníky, na ňom bol bruchatý kalamár z hliny. I podlaha bola hodne vychodená, lebo je z
         mäkkých dosák; vydrala sa a vyrusala, ale tým väčšmi odstávajú hrubé hrče.
   </p>
   <p>
    Slúžnodvorský bol za stolom. Položil husacie pero medzi iné, kde ich je celá hŕbka,
         niektoré zababrané atramentom, iné biele, ako vyšli z ruky obhoditého kastelána Antola
         Raška z Raškova. Vystruhuje perá pre všetky kancelárie. Má s nimi moc roboty, kým ich
         vyriadi, ale i pri nej má kedy vystruhovať šparcháče na zuby z dobrého agátového dreva,
         ktoré si donáša do Posadiny až hen z Tekova. Jeho šparcháče sú tenké a hladké, poslať ich
         do Viedne, alebo Pešti, i tam by uznali, že rubársky kastelán je v tej veci majster.
   </p>
   <p>
    „Sadnite si, Drozdík.“ Nepohol sa od stola, nedal mu ruky, iba čo sa oprel tuho o
         operadlo, že zaškrípalo. „Dal som vás zavolať, či by sme sa nepojednali.“ Kurátor sadol na
         stoličku, pozrel naň v očakávaní, čo to ide byť za jednačku. Ozubinský šuchol si po brade a
         začal mu vysvetľovať.
   </p>
   <p>
    „Vo všetkých veciach fajzom. Ak chcete, bude medzi nami priateľstvo, ako bývalo.“ Pozrel
         naň prísne s hrozbou. Len predvčerom mu potvrdil Nehemko na veľké naliehanie, že by sa v
         Badišove dalo urobiť dačo. Ak sa neprihnú až po zem, rozdrúzga všetko na triesočky, celú
         badišovskú pevnosť.
   </p>
   <p>
    Kurátor pristal chtivo. Zíde sa porovnať podobrotky. „Ja tiež nerád rozbroje a prieky.“
   </p>
   <p>
    „Keď je tak, už sme doma!“ Udrel päsťou na stôl, že sa rozvalil stôs pier pri kalamári.
         „Držte raz s nami, Drozdík, a budeme odrazu priatelia.“
   </p>
   <p>
    Drozdík prikryl. „Prečo by nedržal? V každej spravodlivej veci.“
   </p>
   <p>
    „Aha — vyšlo šidlo z vreca!“ obrátil sa v kresle prudko, div, že sa neprekotilo.
   </p>
   <p>
    „Aké šidlo? Ja inde nebudem, iba kde je spravodlivosť. Ale k nej sa ani nedám volať.
         Idem sám.“
   </p>
   <p>
    Ozubinský vstal, plecitý, územčistý. Položil päsť na stôl a pozeral naliehavo naňho.
   </p>
   <p>
    „Dobre teda, poďte hlasovať za Úniu. V nej je spravodlivosť.“
   </p>
   <p>
    Drozdík vstal, pozeral tiež naň naliehavo. „Pôjdem vďačne, ale mi ukážu, načo nám je. Ak
         je na dačo, nebudem sa odhadzovať.“
   </p>
   <p>
    Vystrel palec a začal: „Únia, je na to, lebo dvaja spolu mocnejší sú, ako každý osebe.“
   </p>
   <p>
    „Pravda je, keď majú ísť do bitky. S kým sa máme biť?“
   </p>
   <p>
    „S nepriateľom.“
   </p>
   <p>
    „S katolíkmi hádam?“
   </p>
   <p>
    „Nuž i s nimi.“
   </p>
   <p>
    „Čo nám robia katolíci? Dnes máme zákony na obranu. Prečo nespravili Úniu vtedy, keď nás
         zákon nebránil? Keď sme sa vtedy chránili sami, obránime sa azda i teraz.“
   </p>
   <p>
    „Kalvíni sú mocní, lebo ich je moc, sú bohatí, lebo bývajú v úrodných krajoch, majú
         základiny, staré chýrne školy. Byť s nimi jedno, znamená mať podiel v ich bohatstve.
         Nebudeme vyberať po groši od duše na školy a iné potreby.“
   </p>
   <p>
    „To by bolo dačo, ale…“ Tiež začal rátať na prstoch, „to bohatstvo by nebolo naše. Potom
         by nám vyhadzovali na oči, že sme nedoniesli nič do gazdovstva. Ich školy sú ich školy,
         učia v nich v svojej reči a svojom spôsobe. Reč a spôsob v nich nepremenia kvôli nám,
         chudobným. A ako by sa nám malo ťažiť dať po dva groše na dušu, keď tak hlasno spievame:
         ,Nech príde na zmatek česť, hrdlo statek?‘
    <sup>
     [
     <a class="footnote" href="#ftn.id2579009" name="id2579009">
      5
     </a>
     ]
    </sup>
    Veru pekní evanjelici zľaknúť sa troch-štyroch groší na dušu!“
   </p>
   <p>
    „Mali by sme vrchnosti spoločné, prišlo by nám na no menej platiť.“
   </p>
   <p>
    Kurátor sa usmial. Vrchnosti spoločné! Čo stoja tie vrchnosti? Inšpektorov neplatia a
         predsa sa tisnú na inšpektorstvo i desiati. Kde by sa podeli toľkí svetskí páni, ktorým je
         cirkev len rebríček hľadať si hodnosti a úrady? Veď kalvíni by si nechali i hodnosti, keby
         museli prevziať ťarchy. Ale z toho všetkého nepovedal slova mocnému pánovi, lebo i tak už
         fučal a menil farby pre jeho odpor.
   </p>
   <p>
    Zložil ruky na prsia, pozrel naň veľmi vážne. „Povedzte mi, Drozdík, ale úprimne, prečo
         ste proti Únii?“
   </p>
   <p>
    Kurátor stisol plecia a rozložil ruky. „Ale som ja farár, alebo fiškál, rozpliesť tú
         motaninu, čo volajú Úniou? Je zmotaná, pochlpená a zahrdúsená, ja sa v nej nevynájdem ako
         oni. Ale im poviem doprosta, čo som si zložil o nej v svojej sprostej hlave.“
   </p>
   <p>
    Ozubinský podvihol širokú bradu s jamkou vyzývave, nech len vykydne všetko, čo má.
   </p>
   <p>
    „Spriahnuť sa my Slováci-evanjelici s kalvínmi, myslím si, že by mám tak bolo, ako bolo
         Badišovu, kým bol spolu s Ozubinami. Platili by sme ako druhí, hádam i za druhých, ale keď
         by prišiel konvent, tí druhí by sa zhŕkli zo všetkých strán a urobili by, čo by chceli. Pre
         tú vec bývali medzi nami hádky a neboli by prestali dodnes, keby sme my z Badišova neboli
         išli svojou cestou. Keď sme rozdelení, sme lepší priatelia, ako keď sme boli spolu. Veria
         mi, dve sestry neobsedia na jednom gazdovstve, ale sa budú hrýzť, najmä ak je jedna bohatá
         a mocná a druhá chudobná a nevládna.“
   </p>
   <p>
    Ozubinský mu prikývol. „Tak hovoríte, Drozdík, lebo tú vec vám tak predstavil Štúr a
         najmä Hurban.
    <sup>
     [
     <a class="footnote" href="#ftn.id2579103" name="id2579103">
      6
     </a>
     ]
    </sup>
    Veríte do ostatnej litery, čo napíšu v novinách a knihách.“
   </p>
   <p>
    Kurátor pozrel naň s výsmechom. Ozubinský osinel od jedu, lebo mu čítal v očiach: ,Tak
         musí i byť, ak sme akí-takí Slováci. Keby sme v Badišove boli Maďari, slúchali by sme pána
         Kossutha a pána grófa Zaya, ktorí chcú urobiť Úniu, aby Slovákov prerobili v Maďarov.‘
   </p>
   <p>
    „Tak nebudete s nami!“
   </p>
   <p>
    „Povedal som, že by bol vďačne v spravodlivej veci.“
   </p>
   <p>
    Prikývol mu hlavou. V očiach mu tiahli tmavé mračná. „Len to som vám mal povedať.“ Hlas
         sa mu zatriasol mocnými vlnami náruživosti. Cítil v sebe popud vyrútiť sa na bezočivého
         sedliaka, ale stisol ruky v päste a zaťal zuby.
   </p>
   <p>
    Pozerali chvíľku jeden na druhého. Kurátor čítal uňho zastrájania a hrozby, hoc z úst už
         nevyšlo slova. Keď videl, že mu už memajú čo povedať, zavinšoval tichým hlasom: „Nech sa
         dobre mávajú.“
   </p>
   <p>
    Na chodbe, ako bol trochu rozobratý, temer sa búšil do richtára Hamuľu. „A kdeže,
         kmotre?“
   </p>
   <p>
    „K nim tam,“ ukázal na dvere k slúžnodvorskému. „Hajdúch Števko ma zháňal po Posadine.“
   </p>
   <p>
    Chytil ho za ruku, stisol ju mocne. „Budú vás obrábať, ale vy sa držte.“
   </p>
   <p>
    Richtár sa striasol od ľaku. Bolo mu akoby naň číhalo veľké nešťastie. I hlas sa mu
         triasol, hoc sa premáhal. „Hneď som šípil, že nás neminie ošklivosť.“
   </p>
   <p>
    „Dobre ste šípili, kmotor. Kto ide rovno, ako ukazuje božia pravda, nezaobíde sa bez
         ošklivosti.“ Hamuľa sa škriabal za ušima, jeho zdravá, červená tvár sa mraštila. Kurátorovi
         ho bolo ľúto, hľadel ho potešiť. „Odmenu za spravodlivú vec budeme mať len v nebi.“
   </p>
   <p>
    Hamuľovi sa vzdychlo. „Ej, kmotre, nebo vysoko. Nie ľahko sa doň vyškriabať.“
   </p>
   <p>
    „Veru nevedieť, či ho uzrieme, ak zbehneme spravodlivú vec.“
   </p>
   <p>
    „Tak či tak vyhoríš!“
   </p>
   <p>
    Ale už nebolo na čase zhrýzať sa: bolo treba ísť. Kurátor pozeral naň trochu posmešne,
         keď ho videl sňať čiapku, prihládzať vlasy a potom naprávať opasok. On zišiel ľahko pod
         klenutie stoličného domu. Cítil sa akosi dobre po rozhovore so slúžnodvorským.
   </p>
   <p>
    „Števko, ani sme si nevypili,“ prihovoril sa Košinárovi.
   </p>
   <p>
    „Iným časom, dnes sme vo veľkej robote pre tú kongregáciu farárov.“
   </p>
   <p>
    Na richtára sa tiež oboril bez okolkov. „Budete, richtár, s nami, alebo proti nám?“
   </p>
   <p>
    „A keď sám neviem, veľkomožná milosť.“
   </p>
   <p>
    Slúžnodvorský zdúpnel. Pozrel naň najprv ostro, akoby mu chcel vidieť do brucha, lebo si
         míval, že sa mu richtár posmieva, ale ho videl pred sebou škrabať sa za uchom vo veľkej
         starosti. I v tvári bol predesený. Prejalo ho opovrženie. Chlap ako hora a srdca babského.
         Naskočil naňho, že ako by nevedel.
   </p>
   <p>
    „Ako vedieť, veľkomožná milosť, keď som v tom nikdy nebol.“
   </p>
   <p>
    Ozubinský kročil proti nemu s hrozbou na čele. „Nikdy v tom nebol! Ale ste neboli nikdy
         na konvente?“
   </p>
   <p>
    „Veď bol, veľkomožná milosť, i skúsil všeličo, na konvente i inde. Obci vždy poslúžim,
         keď ma kde vypraví, hoc potom hundrú, keď stojí v počtoch: ,Strovilo sa vtedy a vtedy.‘ I
         volilo sa, i všeličo hovorilo, ale o takejto veci sme ešte nikdy neslýchali.“
   </p>
   <p>
    Ozubinský vytriešťal oči, čo mu to bľaboce tuná. „O akej veci, človeče!“
   </p>
   <p>
    „Nuž takej, veľkomožná milosť, ako keď prídu do richtárskeho príbytku dvaja a oba sa
         božia pred zákonom, že majú pravdu. Ja vypočujem, pozvážim si a odrežem pravdu. Ale
         rozsudzovať takýchto ja veru neviem. Ako by vedel?“
   </p>
   <p>
    Slúžnodvorský ani teraz nevedel, čo chce povedať Hamuľa. Bol rozpajedený, v ušiach mu
         hučalo, lebo videl, že vykrúca. „Povedzte doprosta, o kom hovoríte.“
   </p>
   <p>
    „Nuž o tých dvoch, čo sa nevedeli pomeriť za toľké roky, hoci vraj i probovali, veľkí
         doktori a bohabojní ľudia, ktorí nasledovali doktora Martina Luthera a Kalvína.
    <sup>
     [
     <a class="footnote" href="#ftn.id2579340" name="id2579340">
      7
     </a>
     ]
    </sup>
    Hľadeli sa spriahnuť, ale sa nemohli, lebo nebolo medzi nimi párnosti. Akože
         ich ja teraz, hriešny človek, zviažem dovedna a urobím z nich jedno telo, keď jeden ťahá
         čihí a druhý hota.“
   </p>
   <p>
    Slúžnodvorský ostal akoby ho boli udreli obuchom po hlave. Toto hovorí richtár Hamuľa,
         ktorého on dal vyslať na seniorálny konvent, ktorého on obrába už toľké roky i Samuel
         Primitivus z Robkova. „Čo teda zmýšľate? Aké ste to zas našli výhovorky?“
   </p>
   <p>
    Ale richtár Hamuľa sa zaťal. Zasa len osvedčil, že sa nejde pchať medzi dvoch, čo sa
         medzi sebou naťahujú a perú. „Nechám radšej všetko tak. Nech ich meria múdrejší odo mňa.“
   </p>
   <p>
    „Ale tak, richtár?“ ledva vyriekol, lebo mu hrdlo stískalo čosi veľmi mocného.
   </p>
   <p>
    „Veru tak, veľkomožná milosť.“
   </p>
   <p>
    „Povedzte len pravdu. Vy sa bojíte farára.“
   </p>
   <p>
    Hamuľa si šúchal bradu. Odľahlo mu, že prehrmelo, čo bolo najhoršie. Báť sa každý bojí
         dakoho, i on sa bojí, ale farára ako farára. Má on väčšieho kazára. Čo by povedala Katrena
         a teraz už i Zuzka. I tá by vyškierala naň zuby a badurkala by svokru proti nemu.
   </p>
   <p>
    Ozubinský tušil, že richtára drží strach pred kýmsi. Kto sa opováži púšťať taký strach
         na ľudí, až sa protivia vrchnostiam? Obracal ho sem i tam, že sa dozvie, kto má richtára v
         hrsti, ale Hamuľa nevyjavil ženu. Dakedy je naň ako osa, i uštipne neraz, ale on ju
         nevyjaví, aby i ju preháňali takto. Radšej nech sa zmelie na ňom.
   </p>
   <p>
    Slúžnodvorský pozrel naň s opovržením. Vidno, bojí sa richtár, ale je už taká baba, že
         sa bojí vyzradiť, koho sa bojí. Ale richtára jeho pohľad nezničil. S ľahkým srdcom vyšiel z
         úradu, natešený, že prestál, čo musel prestáť. Ba i vzdor sa v ňom začal budiť.
   </p>
   <p>
    „Vari pre teba sa budem oškliviť s ľuďmi. Spriahaj si koho chceš, ale mne daj pokoj.“
   </p>
   <p>
    Pochodil trochu sem-tam a šiel ku kostolu. Vchádzali práve doň i ostatní. Nebolo ich
         dvadsať-tridsať roztratených po laviciach, ako býva na obyčajných konventoch, bol ich plný
         kostol. Bolo čosi pospolitých z dedín, hádam prišli do mesta po inej práci a ohlásili sa
         pozrieť, čo sa robí. Bolo i katolíkov hodne, ba i židov kde-tu.
   </p>
   <p>
    Pred oltárom bol prestretý stôl a za ním sedelo predstavenstvo seniorátu. Tam sedel
         osvietený, nie v takej paráde ako na kongregácii. Mal skromnejšiu šabličku, i pás nebol ten
         istý, lebo tento je z červeného remeňa vyložený striebornými ciframi. Pri ňom sedel pán
         senior, ako príklad skromnosti a poníženosti, v čiernom talári s tabličkami. Z druhej
         strany stola sedeli notári, Mikuláš Ozubinský a Peter Spevák. Na kraji stola sedel i Samo
         Uhliar, konsenior.
    <sup>
     [
     <a class="footnote" href="#ftn.id2579472" name="id2579472">
      8
     </a>
     ]
    </sup>
    Zabral i viac miesta i držal sa smelšie, než jeho velebná milosť pán Daniel
         Kuchynka.
   </p>
   <p>
    Pán senior pozval v modlitbe Ducha svätého k tejto porade, ba pýtal i požehnania božieho
         na vchádzanie a vychádzanie k zhromaždeniu svätých: aby každý tu prítomný hľadal, čo by k
         dobrému cirkvi a k spaseniu duší smerovalo. Osvietený otvoril zasadnutie pár slovami a dal
         hneď čítať prípis o spojení dvoch sestár v jednotnú, mocnú uhorskú protestantskú cirkev,
         ako sú už spojené v Prusku a iných krajinách Nemecka
    <sup>
     [
     <a class="footnote" href="#ftn.id2579500" name="id2579500">
      9
     </a>
     ]
    </sup>
    k väčšej sláve a moci, lebo v jednote, láske a svornosti je sila a moc.
   </p>
   <p>
    Tento spis mal už byť pojednávaný na riadnom konvente v lete, ale pán senior ho
         poodložil na tento mimoriadny, aby sa mali kedy pripraviť duchovia k jeho pochvalnému
         prijatiu. On a Baltazár Ozubinský zaujali sa horlive za toto dielo, čakajúc od jeho zdaru
         veľký prospech pre cirkev a čosi i pre seba. Po prečítaní spisu pán senior zhrnul dovedna
         dôvody za jednotu, aby sa predstavili tým vypuklejšie.
   </p>
   <p>
    Prvý rečník bol Mihál Smolecký. Málo vystupuje ako rečník, ale bez neho by sa tu bolo
         ťažko zaobísť, lebo je inšpektorom v najslávnejšej cirkvi, kde je najviac pánov. On
         zastupuje i jeho osvietenosť, keď nemôže prísť na konvent. Za ním hovoril i hlbšie i
         ohnivejšie Baltazár Ozubinský. Kurátor Drozdík pod jeho rečou mohol si zdriemnuť, tie isté
         dôvody počul v úrade, čo tu počúva zhromaždenie. Štefan Raško, ako budúci vyslanec na
         diéte, povedal veľmi zápalistú reč za Úniu. Job Krajčo, slúžnodvorský susedného okresu,
         tiež sa preukázal, že zaslúžil svoj úrad.
   </p>
   <p>
    Po toľkých rečiach ozval sa Bohumil Valizlosť. Sedel v druhej stolici kdesi. „Keby to
         bola jednota v Kristu a jeho duchu, ja by sa jej chopil vierou a oddanosťou, donesúc jej i
         najväčšie obete. Ale v jednote, ktorú nám núkajú, vidím len svetského ducha a ciele, ktoré
         sa protivia Kristovmu učeniu.“
   </p>
   <p>
    Strhlo sa hundranie a mrmot. Šnurovaná mládež by najradšej vykrikovať. Badišovský
         pokračoval.
   </p>
   <p>
    „Tento pohyb nejde vlastne za láskou a pravou jednotou, ale za premocou, ako by mocnejší
         mohol dostať do moci slabšieho. V strednom veku vykynožili celé národy, nesúc im znak kríža
         Kristovho, teraz ponúkajúc jednotu, menšieho chcú položiť pod päty veľkému.“
   </p>
   <p>
    „Čo to pletie? Vari ide kázať?“ kričali šnurovaní.
   </p>
   <p>
    „Sme v kresťanskom chráme, kázeň by patrila doň skôr ako svetácke výkriky. Ale nejdem
         kázať, iba odpoviem pánom rečníkom, že jednoty nebude v cirkvi medzi nami a kalvínmi, ani
         medzi protestantmi a katolíkmi a vôbec medzi cirkvami, už či sú malé, alebo veľké, kým
         nezostúpi Kristus medzi nás a nepríde k nám jeho kráľovstvo. Myslím, musel by prísť medzi
         nás vyhnať z nás márnu pýchu a nadutosť, ako vyhnal vtedy diabla z posadnutého a vohnal ho
         do stáda svíň, lebo inak neprídeme k veci, ale sa budeme priečiť, kto je prvý a kto ostatný
         v kráľovstve, komu prislúcha tá a nie iná hodnosť. Nejde nám o jednotu, ale o to, ako
         pripraviť iného o reč, starý mrav. Nevidiac v tomto návrhu Krista ani jeho ducha, ale iba
         ducha dnešnej politiky, ja ho neprijímam.“
   </p>
   <p>
    Zas bol mrmot a hundranie i smiechy.
   </p>
   <p>
    Badišovský pozrel s ľútosťou na zhromaždenie. Tušilo dobre, čo myslí, rozumelo, čo
         hovorí, ale sa robilo naschvál, že nevidí a nepočuje. Vtedy prichytil na sebe pohľad
         svetského predsedu, Mikuláša Uzdica. V ňom poznal, že ten, čo pozerá naň, videl, počul i
         rozumel.
   </p>
   <p>
    Prihovoril sa mu i on očima. ,Nuž čo zamýšľaš? Rozumieš a súhlasíš hádam? Čo sedíš a
         nevystúpiš zjavne?‘
   </p>
   <p>
    Flórko Záhradnícky nemohol mlčať. Bol v novej mentieke fialkovej farby s kunovinou na
         prámoch, oči sa zaliečali na všetky strany. Vyhľadali i badišovského a obskakovali okolo
         neho. „Môj drahý pán farár, načo skúmať duchov, keď by prichodilo preskúmať návrh? Ten
         predsa nezamýšľa zjednocovať duchov, ale sily jednej i druhej sestry, dnes rozcapartené, a
         postaviť im pekne zariadené, pohodlné gazdovstvo, aby nemuseli biedu trieť. Chce urobiť z
         dvoch chudobných majetkov jeden veľký, ako i my hovoríme: babka k babce. Že nemáme
         nepriateľov? Máme ich extra, ale i intra muros.
    <sup>
     [
     <a class="footnote" href="#ftn.id2579670" name="id2579670">
      10
     </a>
     ]
    </sup>
    Títo sú zlí a nebezpeční, idúci pod pokrývkou cirkvi za svojimi cieľmi. My ich
         musíme premôcť a cirkev zavrátiť, kde bola, do jej dvorov a polí, aby plnila svoju
         povinnosť a neprikrývala svojim plášťom zakuklených nepriateľov.“
   </p>
   <p>
    Odobrovali na všetky strany. Začínalo sa hovoriť otvorene a úprimne, maska spadla. Návrh
         ukázal, že má ciele politické, prevládať Slovákov.
   </p>
   <p>
    „Prečo sa búrite, milovaní bratia v Kristu?“ Ďorď Dechtiar sa obrátil nazad k stoliciam,
         kde sedeli hostia, nevyslanci, katolíci a židia. „Nastolili ste nám jednotu a pod ňu
         schovali nástrahy proti slovenčine. Vy ste vyšli na nás s kyjakom politiky, my sa len
         bránime. Ale vaša zástera jednoty má veľké diery, cez ne trčia rohy vašich pekných námer.“
   </p>
   <p>
    „Čo má farár do záster?“ skríkol ktosi zo zadných lavíc. Strhol sa veľký rehot. Sám
         Mihál Smolecký smrkal a žmurkal na Mikuláša Ozubinského.
   </p>
   <p>
    Dechtiar sa rozpajedil, navreli mu žily. „Vy ste ju sem doniesli, tak ju prezeráme.
         Akáže bude tá jednota? Vari ste sa spojili v dogmách? Či je to vari jednota, keď každý ináč
         zmýšľate o uholnom kameni viery? Jeden má Krista za pravého Boha a človeka, ktorý zostúpil
         z neba a vtelil sa, aby sa ním pripodobnil, iný ho má za židovského učenca a filozofa a vy
         ostatní ho máte za zručného mámiteľa a zavádzača národov. Tak v hlavnej veci nieto jednoty
         a nieto jej ani medzi nami a kalvínmi. Vy hľadáte s nimi spojenie nie vo veciach viery, ale
         sa chcete spojiť s nimi, lebo sú Maďari, aby ste nás prehlasovali a vzali nám slobodu v
         našich sboroch. Ale neviete, že viažete líšky za chvost; tie vyletia a zdepčia nám pšenicu.
         Či neviete, že všetky reči majú svoje posvätenie? Naša ho tiež má, ako iné, keď zostúpil
         Duch na apoštolov a naučil ich hovoriť veľké veci božie.“
   </p>
   <p>
    Tu sa zrepetil August Pulcheríny. Chýbali mu predné zuby, zle sa mu hovorilo, že slová
         vychodili na bľabot. Mal na Dechtiara oko, že dal vyvoliť viceinšpektora, aby mu uštipol
         kus vlády.
   </p>
   <p>
    „Môj drahý pán farár, ale sme my tu takí boháči, aby sme mohli odhodiť, čo nám núkajú?
         Nebola by poľahoba v našich chudobných dedinách, ktoré navštevuje hlad rok po rok, keby
         nemuseli skladať veľké dávky na farára a rechtora i na iné potreby? Bohatá sestra by nám
         vypomohla v našej chudobe a pomohla znášať veľké ťarchy.“
   </p>
   <p>
    Tu už odobrovali napospol. August Pulcheríny ulahodil všetkým. Utieral si biele fúzy a
         bradu spokojne červenou šatkou a naostatok sa vysiakal z tabačku, ktorý posmrkal prvej.
   </p>
   <p>
    Lacko Ústeľnický počúval dosiaľ spokojne pri svojom otcovi. Po reči staršieho inšpektora
         i on vstal. „Nebolo dobre spomínať dávky, ktoré skladáme horko-ťažko na všetky potreby a
         najhoršie bolo sľubovať odmeny a peniaze, ak sa spojíme, s kým sa nemôžeme spojiť, ak
         nechceme si len zabiť ostatný klinec na vlastnú rakev, kde sa chceme uložiť sami,
         dobrovoľne. Chudoba bola dosiaľ naša ozdoba a hrdosť, v nej bola sila našej viery. Nedáme
         si ju odobrať za misku šošovice výhod, ktoré nám podlomia životnú silu. Ostaňme pri chudobe
         a zháňajme horko-ťažko groš za grošom. Na tých grošoch spočíva božie požehnanie.“
   </p>
   <p>
    Slováci sa pohýbali. Samo Uhliar spoza predsedníckeho stola zavolal: „To bolo slovo!“
         Ondrej Ploch z Čuhár vykríkol: „Takých pánov nám treba!“ Protivná strana bola zarazená.
   </p>
   <p>
    Pán senior zobral obrvy a pošuchal čelo. Vec brala taký obrat, aký si nežiadal. Spod
         peňažných výhod, na ktoré postavili baštu svojich nádejí, Lacko Ústeľnický vyrazil stolec,
         že výhody padli do bahna a zablatili sa. „Od veci sme sa uchýlili, nerokujme o jednote
         cirkvi, ale o mátohách a strašiakoch, ktoré vytvorila úzkoprsosť alebo strach o naše
         chúťky. Jednota je chrám vystavený na žule, pod jeho velebným klenutím bijú srdcia všetkých
         osviežení čistými prameňmi živej viery. Stavajme si ten chrám, v ktorom i náš Pán a
         Spasiteľ bude mať zaľúbenie.“ Poobzeral sa po zhromaždení, či sa ešte kto hlási k slovu.
         Zachmúril sa, vidiac badišovského, že zasa povstal z miesta. Riekol mu, že už raz hovoril,
         čo by ešte chcel?
   </p>
   <p>
    „Len poznámku, nepatrnú opravu,“ hľadel ho uspokojiť Bohumil Valizlosť. Senior stisol
         plecia, že je to predsa len primoc. Kdesi zavolali: „Nech čuší!“ Ale skočil Samo Uhliar a
         zvolal: „Či sme prišli sem čušať ako nemí psi?“ Pán senior vtedy premenil mienku a dal znak
         badišovskému, že môže hovoriť.
   </p>
   <p>
    „Evanjelium božie, ktoré nám zjavil Spasiteľ, tečie hriešnym svetom sťa oživujúci prameň
         vody čistej. Ale príde ľudská zlosť a vládychtivosť a dýchne tuhým mrazom na čistý potôčik.
         V ňom sa zodvihne nie velebný chrám o širokom žičlivom klenutí, ale našuchorená penistá
         stavba, aby bola v potôčiku ani záhať zastaviť čistý potôčik, alebo vyraziť z koryta jeho
         živú vodu. Ale zjavené evanjelium ide i cez napuchnutú záhať, razí si cestu ani voda cez
         ľad v našich odutých od mrazu potokoch. Rozdelené na mnohé pradienka tečie a čaká deň
         odmäku, keď umelá stavba sa roztopí na slnci pravdy božej. Prestanú i tieto mrazy, prídu
         teplé vetry, rozrúcajú našuchorené umelé záhate a evanjelium potečie do všetkých končín
         sveta, medzi všetky národy, nevyberajúc, ktorý je vyvolený, ktorý zavrhnutý. Slnce pravdy
         božej zahreje, skrehnuté duše ožijú a vyletia vítať veľký dar boží vo veselom plesaní, sťa
         včely, keď sa prášia, skusujú krídla k novým letom a vyhadzujú z úľov nečistotu a mŕtvych,
         ktorí tam skrehli od mrazu. Už či sa vystaví umelá, našuchorená stavba alebo nie, slnce
         pravdy božej ju rozrúca, naše sbory sa zahrejú vierou a vyčistia dom od všakovej nečistoty
         a najviac skúposti, ktorá by chcela tučnieť, ujímajúc cirkvi, čo je cirkvi, a Bohu, čo je
         božie.“
   </p>
   <p>
    Pán senior sa uškrnul, ľadová stavba vo vode, ktorá ju zdúva a vyháňa z prirodzeného
         koryta, mohla by byť jednota medzi luteránmi a kalvínmi. Mohla by byť a i bude, ak sa
         uskutoční, aby zahatila chúťky zaslepených, ktorí v cirkvi dvíhajú pevnosť na obranu
         svojich bludov.
   </p>
   <p>
    Keď sa chystali hlasovať, richtár Hamuľa sa zrepetil a pošepkal kurátorovi: „Kmotre, tu
         sme už pokončili. Hlasovať sa chytro odhlasuje. Ja musím ísť ku kasaperceptorovi pre počty;
         idem hneď, lebo by sa neodbavil.“ Prv, ako mu kurátor mohol odpovedať, richtár sa zobral a
         stratil ako gáfor.
   </p>
   <p>
    Hlasovali cirkvi. Badišovské hlasy boli proti Únii. Čuháre boli proti Únii, lebo
         sedliaci a remeselníci zhlasovali zemanov. Zácelie bolo za Úniu, lebo Drobniakovci
         zhlasovali sedliakov, ale Posadina sa osvedčila proti Únii, lebo mešťania v ostatnú chvíľu
         hlasovali proti Záhradníkovcom. Ulrich Oberčan zo Svojtína ledva dostal väčšinu. Richtára a
         kurátora mu odvábil čuhársky richtár a Heverín a pomáhal im pritom Michal Skokan z
         Hrabovca.
   </p>
   <p>
    Po hlasovaní začali ľudia vychodiť z kostola ani z dákej zasadacej siene, šomrúc i
         kľajúc. Nečakali jeho modlitbu prívrženci Únie, ktorá ostala v menšine. Sklamanie bolo
         veľké, lebo sa Únii spreneverili cirkvi, ktoré boli oduševnené za ňu pred konventom. Po
         krátkej modlitbe pána seniora vyšiel Imro Záhradnícky pred prvé lavice a rozhadzoval sa
         pred predsedníckym stolom.
   </p>
   <p>
    „Pekne sme sa preukázali! Mohli sme mať Úniu a bolo by nám dobre. Čo máme takto?“
   </p>
   <p>
    „Keď sa ti ťaží farára platiť, čo hľadáš medzi evanjelikmi?“
   </p>
   <p>
    To ho zaťal akýsi sedliak zo Svojtína, ktorý sa spreneveril Únii a vlastnému farárovi.
   </p>
   <p>
    „My sme vždy platili sami svojich služobníkov a tu sme,“ ozval sa sedliak-nevyslanec zo
         Zácelia. „Komu sa ťaží znášať ťarchy, nech nejde medzi nás.“
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2579009" name="ftn.id2579009">
        5
       </a>
       ]
      </sup>
      <span class="emphasis">
       <em>
        Nech príde na zmatek česť, hrdlo, statek
       </em>
      </span>
      — pieseň z
               Tranoscia, slová z náboženskej piesne Hrad přepevný (Tranovského Citara Sanctorum, č.
               445)
     </p>
    </div>
    <div class="footnote">
     <p>
      <sup>
       [
       <a class="para" href="#id2579103" name="ftn.id2579103">
        6
       </a>
       ]
      </sup>
      <span class="emphasis">
       <em>
        tú vec vám tak predstavil Štúr a najmä Hurban
       </em>
      </span>
      — na Úniu sa
               takto dívali všetci Slováci. Jozef Miloslav Hurban (1817 — 1888), bojoval proti únii
               evanjelikov helvétskeho vyznania s evanjelikmi augsburského vyznania, ktoré
               presadzovali Maďari, najmä gróf Karol Zay, v teologickom spise Unia čili spojení
               luteránů s kalvíny v Uhrách (1846). Dokázal, že pri spojení maďarských kalvínov so
               slovenskými luteránmi by v zjednotenej protestantskej cirkvi bola zabezpečená
               hegemónia Maďarov. Hurbanov spis vyvolal v uniatskom tábore veľké pobúrenie. Hurbana
               obvinili z kacírstva, usilovali sa ho odstrániť z kňazského úradu a iba revolučné
               udalosti roku 1848 — 49 zabránili uskutočniť tento zámer.
     </p>
    </div>
    <div class="footnote">
     <p>
      <sup>
       [
       <a class="para" href="#id2579340" name="ftn.id2579340">
        7
       </a>
       ]
      </sup>
      <span class="emphasis">
       <em>
        doktora Martina Luthera a Kalvína
       </em>
      </span>
      — náboženskí reformátori:
               Martin Luther (1483 — 1546), pôsobil v Nemecku, J. Calvin (Jean Caulvin, 1509 — 1564)
               pôsobil v Ženeve
     </p>
    </div>
    <div class="footnote">
     <p>
      <sup>
       [
       <a class="para" href="#id2579472" name="ftn.id2579472">
        8
       </a>
       ]
      </sup>
      <span class="emphasis">
       <em>
        konsenior
       </em>
      </span>
      (z lat.) — volený hodnostár ev. cirkvi, zástupca
               seniora
     </p>
    </div>
    <div class="footnote">
     <p>
      <sup>
       [
       <a class="para" href="#id2579500" name="ftn.id2579500">
        9
       </a>
       ]
      </sup>
      <span class="emphasis">
       <em>
        O spojení dvoch sestár v jednotnú, mocnú uhorskú protestantskú cirkev,
                  ako sú už spojené v Prusku a iných krajinách Nemecka
       </em>
      </span>
      — pozri pozn. k
               str. 97. V Nemecku sa spojili luteráni a kalvíni v jednu: unionistickú cirkev v
               rokoch 1817 — 1827.
     </p>
    </div>
    <div class="footnote">
     <p>
      <sup>
       [
       <a class="para" href="#id2579670" name="ftn.id2579670">
        10
       </a>
       ]
      </sup>
      <span class="emphasis">
       <em>
        extra… intra muros
       </em>
      </span>
      (lat.) — mimo… medzi múrmi
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2580015">
       </a>
       3
      </h2>
     </div>
    </div>
   </div>
   <p>
   </p>
   <p>
   </p>
   <p>
    Kurátor šiel do Ohradnice na dvoch vozoch po soľ. To mala byť prvá fúra do Žiliny.
         Ondrej poháňal druhý pár, zložený z Hlavčovho a tretieho mladého koňa. Ondrej bol
         uveličený, že ide do cesty. Zo Žiliny mali ísť do Trnavy po zbožie
    <sup>
     [
     <a class="footnote" href="#ftn.id2580038" name="id2580038">
      11
     </a>
     ]
    </sup>
    dolu krásnym Považím. Ondrej dostal opasok, kapsu i novú širicu. Bol hrdý.
   </p>
   <p>
    V soľnom sklade zavolal úradník kurátora do izby. „S kýmsi ste museli mať čosi. Prišlo
         mi písemko od hlavného skladu nedať vám fúry. Z kontraktu je už nič. Len kde nájsť iného
         napochytre ako vy!“
   </p>
   <p>
    „Richtár Hamuľa ich obslúži ako ja.“
   </p>
   <p>
    Úradník krútil hlavou. Škoda starej známosti.
   </p>
   <p>
    Kurátorovi nebolo ľúto, skôr mu bolo akosi voľne, že ho to potkalo. Písmo z hlavného
         skladu znamenalo, že ktosi zakročil proti nemu. Hneď si pomyslel na pána Ozubinského.
         Nezastrájal sa, ale ho udrel naskutku. Začínajú sa vŕšiť pre konvent, on už teda odniesol
         svoje. „Keď je tak, pôjdeme, skadiaľ sme prišli; im ďakujem z priateľstva.“
   </p>
   <p>
    Ale úradník ho zadržal, náhlivého. „Nieže tak, Drozdík. Vy ste sa ustávali až sem,
         naprázdno vás neodpravím. Lístok mi prišiel včera večer. Naložte si fúru, ak chcete, a ja
         sa vyhovorím, že som písmo dostal, keď ste už boli preč.“
   </p>
   <p>
    Kurátor mu ďakoval.
   </p>
   <p>
    Vtedy i uznal, že sa vyplatí mať nepriateľov, lebo nebyť ich, nebol by poznal priateľov.
   </p>
   <p>
    Chlapcov odpravil do Žiliny, Ondrejovi dal naučenia, ako má slúchať Janka, keď pôjdu do
         Trnavy. „Aby ste sa nevadili cestou, ako synovia Jakobovi, tiež išli po zbožie.“
   </p>
   <p>
    Slniečko začalo tuhšie prihrievať. Kopnelo razom po stráňach a úbočiach. Voda hučala
         tuho dolu potokom v Badišove. V tie časy prišiel do Smoliec hajdúch k Elečkovi.
   </p>
   <p>
    „Volajú ich pán veľkomožný na zajtra ráno.“
   </p>
   <p>
    Pán Elečko šiel trochu nesmelo do stoličného domu. Nečakal dlho v prednej, zaviedli ho
         do bočnej.
   </p>
   <p>
    Pri stole sedel pán slúžnodvorský. Položil pero na stôsik a prezeral si prísne mladého
         pána.
   </p>
   <p>
    „Ich žaloba nestojí fajku tabaku. Keď chcú žalovať, preukážu svedkov, alebo aspoň corpus delicti.
    <sup>
     [
     <a class="footnote" href="#ftn.id2580157" name="id2580157">
      12
     </a>
     ]
    </sup>
    S nočnými pračkami nech mi sem nechodia. Hanba sa prať pánovi so sedliakom a
         ešte utekať pred ním. Pán, keď sa mu čo zapáči, si vezme. Ak mu sedliak skriví vlas na
         hlave, nech príde sem a ja som tu!“ Buchol päsťou na stôl a pohodil hlavou. „Ukážem
         sedliakovi, že drúk má dva konce. Ale s pletkami mi sem nechodia.“
   </p>
   <p>
    Elečko vyšiel z kancelárie, ani by ho bol obaril. Kto máš škodu, o posmech sa nestaraj.
         Na chodbe sa mu pripojil Nehemko Žulovic, tiež bol vyšiel z kancelárie. Elečko by mu bol
         dal po nose, lebo sa mu menilo, že sa mu Nehemko posmieva. Ale o chvíľu sa udobril a
         poslúchal veľmi pozorne Nehemka.
   </p>
   <p>
    „Nedať mnoho na frfľoša v kancelárii, ale sa mať okolo dievky. Tritisíc jasných striel,
         nedať sa jej vyšmyknúť. Ej, nebyť ja takýto, ani sem, ani tam, neušla by mi. Šiel by za ňou
         do fary, hoďas do pitvora na kostole.“ Šúchal si riedke svetlé fúziky na obrátenej hornej
         gambe. Potrhávala sa od veľkého nepokoja. Slúžnodvorský mu včera sľúbil, že na tom visí
         úradník v stolici, či príde Drozdík prosiť do úradu a sľúbiť, že bude dobrý.
   </p>
   <p>
    „Budeš ho môcť zmäkušiť, Nehemko? Ale dobre, ako dobrý pampúch.“
   </p>
   <p>
    „I železo je tvrdé a dá sa obmäkčiť v ohni a na nákove. Len ho dobre poprihrievať.“ Tak
         učil Elečka, ako sa k dievke dostať, a potom si už vziať, čo sa mu páči a nebáť sa
         mládenca.
   </p>
   <p>
    „Nech sa opováži len palec zdvihnúť, nie to veľký drúk, a najmä vo dne!“
   </p>
   <p>
    Za ten čas slniečko prihrievalo. Na ceste bolo blatisko, ale chodník popri garáde,
         kadiaľ idú ľudia, odulo. Pažite sa zelenejú v sadoch a po medziach. Hundráč ošedivel
         celkom. Biely plášť sa stratil, trčia z bokov holé braliská, miestami sa brnejú fľaky
         kosodreviny. Vetrík poťahuje veľmi prívetive. Ovce po ovčiarňach bľačia clivo. Statok v
         maštali vyskočí nepokojne, keď sa otvoria dvere, či ho neprišiel gazda odviazať a vyhnať na
         pašu. I leniví sedliaci, ktorí v zime vylihovali nič po nič, majstrujú po cieňach okolo
         pluhov a orných vozíkov. Jar je predo dvermi. Dvíha nohu prekročiť prah do pitvora.
   </p>
   <p>
    I starý pán sa obracia. Celé dni má roboty okolo včiel. Upratal šupy žitnej slamy, ktorá
         hriala v zime koše; povymetal včelín, poprezeral sitká, čo si dávajú včelári na tvár, keď
         robia okolo včiel. On si ich nikdy nekladie, pracuje bezstarostne, včely hučia okolo neho,
         podajedna sa rozpajedí a uštipne, ale on si vytiahne žihadlo a pracuje ďalej. Na večer
         ohlásil slávnostne v kuchyni:
   </p>
   <p>
    „Zajtra budeme včely podberať. Žofka, chystaj, čo treba; ja ti ukážem, čo všetko.“
   </p>
   <p>
    Učil ju obárať šafličky a veľké hrnce.
   </p>
   <p>
    Ťaj, či bude toľko medu? Divila sa i dievka i farárka, ktorá čosi nemotorne sa krútila
         okolo nich, alebo musela držať Cyrilka, aby nezavadzal pri robote.
   </p>
   <p>
    „Bude ho čosi, bude. Včely dobre gazdovali tej zimy.“
   </p>
   <p>
    Na druhý deň bol utešený jarný deň. Starý pán vynášal nádoby do včelína. Hneď zrána
         vtiahol do fary vozík jeho velebnej milosti: z neho vystúpila pani z Ozubín.
   </p>
   <p>
    „Ešte čo! Až do Ozubín počuli, že sa zberáme podberať?“ posmieval sa starý pán. „Med
         vonia naďaleko, ó, hej.“
   </p>
   <p>
    „Ešte vychytíte, že som prišla med lízať!“ durdila sa trochu, naprávala čepiec na hlave,
         ktorá sa už dosť sivie pod riedkym čepcom, čierne šaty dodávajú vážnosti, i tvár ostala
         vážna, akoby sa jej ťažilo smiať, hoc z úst idú žartovné reči. Obracala sa okolo domácej
         panej. Obzrela si jej tváričku, trochu vpadnutú, s pehami okolo lícnych kostí. Ej, nebola
         pekná, veru nie, ako minulej jari. Vedela, že je nie pekná, ale sa nezarmútila. Badala na
         mužovi, že mu je ešte vždy pekná. Stará pani vyťahovala z košíčka divné veci, čo sama
         naplietla, čepčeky, ba tuším i akési kabátiky.
   </p>
   <p>
    Starý pán zazrel čosi zboku, ale sa urobil nevedomým. Ísť bližšie, pani z Ozubín by bola
         naskočila naň. V ostatné roky skrslo medzi nimi veľké priateľstvo, ale také, že starý pán
         posmeškoval a ona si nedala odorať.
   </p>
   <p>
    Onedlho zašušťal zas vozík na štrku predo dvermi. Starý pán ho veľmi čakal, jednostaj
         vyzeral na cestu. Z neho vystúpil starý pán Jonáš a Lujzka. Starý pán odkázal do Ústeľníc,
         že ide byť podberačka.
   </p>
   <p>
    „Keď je tak, prišli sme i my. Doviedol som i ju.“ Chytil pannu za bradu a uštipol ju
         trochu. „I ona sa ťahá za sladkosťou.“
   </p>
   <p>
    Lujzka sa už vítala s domácim pánom cele spokojne. Bola už v badišovskej fare viac ráz a
         ťahalo ju ta kúzlo tichej, veselej domácnosti, ktorú už oživovali šanty Cyrilka. Časy
         nasypali hodne zemičky na hroby, kde pochovala svoje mladé sny. Privykla na myšlienku, že
         život pôjde inou dráhou, než akú ju vymerali jej sladké túžby.
   </p>
   <p>
    Potom ani Mária ju neurážala šťastím v manželstve. Badať na nej premenu na tvári, že už
         nesmeje sa na nej šťastie ženy, ale sa zamiešalo doň šťastie matere. To šťastie už neujala
         nikomu, je jej vlastné, za ktoré platí bôľom a utrpením. Keď videla skriviť sa bledé líce
         od bolesti, vtedy sa nehnevala na ňu, ale mala s ňou súcit.
   </p>
   <p>
    Pristúpila k nej a bozkala ju na bledé líce. Mária pozrela na ňu prekvapená. Nikdy sa
         jej nedostalo od nej toľko prítulnosti. Lujzka sa usmiala a šepla jej: „Preto, lebo znášaš
         bôle.“
   </p>
   <p>
    Domáca pani sa usmiala a pritiahla ju k sebe na kanapu k peci. „Neznášam, Lujzka. Vieš,
         čo som sa naučila v Ozubinách?“ Lujzka pozerala na ňu pozorne. „Život je vraj miešanina
         radosti a útrap: tak hovorí tetka Alžbeta. Z radosti sa vraj rodia strádoby a z nich zasa
         radosť. Ja myslím, že je to pravda. Preto sa ma utrpenie nechytá, lebo keď príde, spytujem
         sa, akáže radosť skrsne z neho.“ Ale sa Mária spamätala a začala ju hladiť po tvári.
         „Nemala som ti ešte nič povedať o tom. Ty si šťastná panna, čakajúc šťastie bez miešaniny.
         Ty si šťastná, netušíš nič o bôľoch.“
   </p>
   <p>
    Lujzke vtedy sa pohlo v prsiach čosi bôľneho a sladkého, dozvuky strádania.
   </p>
   <p>
    „Neskúsila som,“ šepkala jej pri uchu, schovávajúc tvár, aby nevidela do nej. „Ale
         verím, čo vravíš. Zo šťastia sa rodí ozaj veľký žiaľ, ale z neho pučí radosť. Len čo pučí
         chytrejšie!“
   </p>
   <p>
    Vtedy sa jej pripomenuli dni žravého bôľu, keď si mívala, že chmúrne dni nemajú konca,
         lebo sa nemohla dočkať večera môcť pochovať do čiernej tmy bôle. Ale z nich už neostalo
         nič, len tupé dozvuky. Dnes sa už pýta, aká radosť zíde na tej roli preoranej bôľom.
   </p>
   <p>
    V dedine zvedeli akosi, že dnes budú podberať včely. Zvedel to i Žulovic včera večer,
         keď sa ohlásil u Drozdíkov.
   </p>
   <p>
    „Kde sú vaši chlapi?“
   </p>
   <p>
    Gazdiná sa rozhorčila. Začala mu rozprávať veľmi trpko. „Môj je nebodaj na fare: zajtra
         budú podberať, najskôr pomáha vypárať nádoby.“ Žulovic otváral ústa, čo má byť toľko roboty
         s podberaním. „Nie je u nás podberačka ako inde!“ A keď mu vyrozprávala, aká je v Badišove
         podberačka, Žulovic vytriešťal oči.
   </p>
   <p>
    „Nože, no! Neslýchal som o takej podberačke!“
   </p>
   <p>
    „U nás je všetko tak, ako nikde inde. My sme vo všetkom inakší!“
   </p>
   <p>
    Žulovic pokyvoval hlavou, že čo mu nepovie.
   </p>
   <p>
    „A mládenci kde sú?“
   </p>
   <p>
    „Išli do Žiliny so soľou!“
   </p>
   <p>
    „Do Žiliny!“ Temer vyskočil od divu. Vedel čosi o písemku, čo išlo na úradníka do
         soľného skladu v Ohradnici.
   </p>
   <p>
    „Do Žiliny, prvý i ostatný raz. Už nebude viac fúr so soľou. Ktosi vraj písal čosi.“
   </p>
   <p>
    „Hm-hm!“ divil sa Žulovic. „Kone budú zaháľať.“
   </p>
   <p>
    „Horký, prehorčený!“ Vyrozprávala mu o zboží z Trnavy, kupcovi Šalamúnovi do Posadiny.
   </p>
   <p>
    „Nuž Šalamúnovi! Tak kone nemusia zaháľať.“
   </p>
   <p>
    Nehemko sa ohlásil, nazad idúc, v Smolciach, rozprávať Elečkovi o podberačke v Badišove
         a o mládencoch kdesi v Žiline alebo Trnave.
   </p>
   <p>
    „Neškodilo by polízať trochu medu,“ smial sa Elečkovi do tvári. „Nemať pilnej roboty,
         nech som Kubo, ak by sám nešiel.“
   </p>
   <p>
    Nuž hovorilo sa po dedine dosť o podberačke.
   </p>
   <p>
    Deti zbadali hneď, že sa už kúri vo včelíne. Starý pán otváral koše a kláty, a keď sa
         včely začali pajediť, podkúril im z črepa bútľavinou zo svrčiny. Hustý kúr vystupoval pod
         krovík včelína, tam sa krútil a snoval von špárami. Ale keď sa včely búrili, ostrejšie
         bzučali, starý pán krídelkom napravil trochu kúru na ne, že sa hneď stíšili a pratali sa
         pred ním kdesi.
   </p>
   <p>
    Deti sa začali schodiť, hŕba rástla čím ďalej, tým väčšmi. Panie tiež vyšli k včelínu,
         kde hučali rozbúrené včely.
   </p>
   <p>
    Pani Alžbeta sa zľakla.
   </p>
   <p>
    „Nechoďmeže ďalej. Oni ich tam rozpajedili. Ešte sa vyvŕšia na nás, hoci sme im nič
         neurobili. Oni, čo ich zbíjajú, majú sitká, im neurobia nič.“
   </p>
   <p>
    Vo včelíne bol starý pán, Bohumil Valizlosť i pán Jonáš. Starý pán nemal sitko.
         Pracovali a zhovárali sa, ale Bohumil Valizlosť sa hádal s filozofom z Havranova. Mrzko od
         neho, že sa dal zviesť hmotne a prijíma k nej i myšlienku. Taká nepekná vec chcieť orať na Pegasovi.
    <sup>
     [
     <a class="footnote" href="#ftn.id2580583" name="id2580583">
      13
     </a>
     ]
    </sup>
   </p>
   <p>
    „Z hmoty nemohla vyjsť, keď je hmoty toľko a myšlienka predsa taká zriedkavá. Hmota nie
         že by ju chovala, ona ju dusí svojou ťarchou, lebo čím viac svätej hmoty, tým menej býva
         myšlienok.“
   </p>
   <p>
    Naostatok vyšiel starý pán z včelína.
   </p>
   <p>
    „Búria sa včeličky, najedovali sa na zlodejov. Najviac im ja kradnem, a predsa neujedli
         mňa, ale tatuška.“
   </p>
   <p>
    Zadivila sa Lujzka, veď otec má sitko na hlave.
   </p>
   <p>
    „Práve preto, keď naň dobýjala, nemal sa oháňať. Ale on si nedal povedať. Do tých čias
         sa bránil, kým ho neuštipla na ruku.“
   </p>
   <p>
    Lujzka sa smiala, že mu opuchne újed.
   </p>
   <p>
    Tu sa obrátil starý pán k deťom, ako sedeli na pažiti pri cestičke.
   </p>
   <p>
    „Bude medu, deti, ale ešte nie. Včely si ho veľmi bránia a najedovali sa, že im odnímame
         my skaderuka-skadenoha, čo si naznášali v lete a nestrávili cez zimu. Vidíte, ako sa búria.
         Keby nie kúr z bútľaviny, popreháňali by nás, že by sme museli ísť kade ľahšie. Ale nám ho
         už len dajú, čo ako. Z neho sa i vám dostane. Kto sa pekne umyje, učeše a bude mať čisté
         ruky, dostane medu, ale chlpatý, neumytý a so zababranými rukami veru sa darmo úfa. Jemu
         klepnú zuby naprázdno.“
   </p>
   <p>
    Deti sa začali radiť medzi sebou. Bolo medzi nimi ešte cele malých, že sa prevŕhali. Ale
         naostatok vyrozumeli všetky, čo povedal prvej starý pán. Začali sa rozchádzať z pažite.
   </p>
   <p>
    Predpoludním doniesla Žofka so sestrou Katrou šaflíček medu v kusoch. Páni už boli pred
         cestičkou a pozerali na dlhý nad detí, ako sedia jedno pri druhom. Starý pán stál pred nimi
         v bielom kamizole. V ruke držal veľkú drevenú varechu.
   </p>
   <p>
    „Budete pekne sedieť v rade a čakať, kým vám prídu nadeliť. Ale najprv popozerám, či ste
         sa umyli ako svedčí a učesali.“
   </p>
   <p>
    Išiel s tou varechou pred radom a prizeral sa deťom veľmi vážne, akoby šlo o veľmi
         dôležitú vec. Deti mu ukazovali ruky a on ich prezeral dôkladne.
   </p>
   <p>
    „Vidíš, umyl si ich čo z väčšieho, nepozrel si, čo máš medzi prstami. Vidíš, aké máš
         prsty babané, i za nechtami sa černie.“
   </p>
   <p>
    Pozeral im i na tváre, ďakovať bohu, červené a okrúhle. Nebadať na nich biedy a hladu.
         Badišov neslýcha o hlade, hoc vlani urodilo zle. Ľudia sa obhadzujú, čo nemajú doma, vedia
         si zaopatriť inde. Líca detvy sa ligocú na jarnom slnci, vydrhnuté vo vode a utreté len
         zbežne. Nejednému sa blyštia i vlasy. Matere, keď ich česali, namastili ich maslom.
   </p>
   <p>
    „Všetky ste poriadne, deti, len sa držte takto čisto vždy, i keď ste doma.“
   </p>
   <p>
    Zavolal na Žofku a Katru, aby doniesli šaflíček. V ňom boli kusy plášťov, bielych i
         tmavších. V nich sa žltol čistý voňavý med. Celé dno bolo zaliate čistou žltkavou
         sladkosťou, ako sa vycedila z načatých plášťov a natrhnutých buniek. Starý pán vzal kus
         plášťa s medom na varechu, prišiel k prvému chlapcovi.
   </p>
   <p>
    „A čí si?“
   </p>
   <p>
    „Mišo Turákovie.“
   </p>
   <p>
    „Dobre, Miško. Otrč dlaň, dám ti hodne. Ale ho nezjedz odrazu. Ak ho budeš jesť chytro,
         nikdy nezvieš, aký je med sladký. Potom, keby si zjedol odrazu, bolo by ti ľúto pozerať na
         iných, čo ešte majú.“
   </p>
   <p>
    Vzal lopatku, čo bol sám vystružlikoval z triesky, a vyhrnul mu med na dlaň. Potom sa
         obrátil k neveste.
   </p>
   <p>
    „Už som starý, dosť starý. Keď táto detva narastie a príde do človečenstva, ja budem
         odpočívať tamhore.“ Na vŕšku proti včelínu bol cmiter. Z neho sa dívali na Badišov lipy
         ešte o holých konároch. Ani puky sa čajsi netisnú z nich ešte. Nebolo badať na ňom žiaľu,
         že tam odzhora sa bude dívať na Badišov a včelín. Ale nevesta sa trhla a zahriakla ho, že
         nechce počúvať také veci. „Nuž dobre, dobre, už sa len nejeduj pre márnu vec. Ale akokoľvek
         ty a tvoj Cyril si dlhšie požijete tuná s týmito, ako ja. Tak sa ty postar o nich. Azda im
         kedysi zíde na um: ,To je tá, čo nám delila med na pažiti a toto je jej Cyril.‘ Možno z tej
         pamiatky sa ukáže osoh tebe i deťom.“
   </p>
   <p>
    Nevesta porozumela. Veď i ona je matka: Cyril sa jej držal za sukňu a pod srdcom nosila
         zasa nový život. Bolo sa jej už ťažko zohýnať, ale vďačne sa podobrala na tú robotu.
   </p>
   <p>
    „A čie si ty, dievčatko?“ Dievčatko malo mocný, tlačený viganček, na hlave dva vrkôčiky,
         do ktorých zobrali vlasy sponad čela a zo sluchov. Beleli sa ani ľan.
   </p>
   <p>
    „Ja som Zuzka Muranovie.“
   </p>
   <p>
    „Ak sa budeš pekne držať, prídeš, keď narastieš, do nás, do fary, ako tuto Žofka. Vidíš,
         aká je pekná naša Žofka?“
   </p>
   <p>
    Pri obvädnutej panej, trochu akoby chorľavej, stála mocná, zdravá Žofka sťa bujná, mladá
         lipa. Sťa keď ona zakvitnúc šíri vôňu naďaleko, tak sa rozlieva z mladej krásnej dievky
         milota.
   </p>
   <p>
    Prišla k dievčatku, ktoré čakalo veľmi poriadne, kedy príde naň rad. Vigan si obrátilo,
         aby bol opakom na kolenách. Bolo ešte malé, ale vrkôčiky dosť hrubé išli ponad uši do tyla
         dosť tmavých vlasov. „Ty si vieš dávať dobrý pozor na hábočky.“
   </p>
   <p>
    Dievčaťu sa zasvietili očká ani trnky od radosti.
   </p>
   <p>
    „Mať povedala, že treba háby šanovať.“
   </p>
   <p>
    Nadelila jej medu hodne i pohladila po hlave. „Len ju slúchaj a bedli, čo ti vraví.“
   </p>
   <p>
    Panna Lujzka dívala sa veľmi pilne, čo sa to robí. Samé sedliacke deti, podajedno s
         potrhaným viganom, alebo vyplaveným na záhyboch. Bude i chudobných medzi nimi. A mladá
         žena, ktorej sa už ťažko krčiť, delí im medu a so sladkosťou medu delí im pekné slová a
         naučenia. Kde to pochytila? Keď prišla do Badišova, povrávalo sa, že sa jej hudia sedliaci
         a smrdia jej ich kožuchy. A, hľa, na ich deti už pozerá s láskou a je rada, že i Cyril je
         medzi nimi a bude s nimi rásť a dužieť. Zišlo peknej panne na um, koľko ráz prešla popri
         deťoch sedliakov a komorníkov, ale ani nepozrela na ne. A predsa tie detváky sú chutné. Ako
         pozerajú bedlive na varešku, či sa im ujde hodne medu, ale tiež čakajú, či sa im dostane
         pekné slovo. Med sa minie na mieste, dobré slovo si zachovajú a odnesú hádam domov. Panne
         Ústeľnickej čosi odmäklo okolo srdca. Kraj zajagal sa pred ňou ani v diamantoch, keď
         pozerala naň cez slzy. Prevládala sa a pristúpila k domácej panej.
   </p>
   <p>
    „Oddýchni si, Marienka. Ja im budem deliť.“ Mária sa zadivila, na čo sa podoberá krásna
         panská panna. „Len či budem vedieť!“
   </p>
   <p>
    Vzala varešku i lopatku.
   </p>
   <p>
    „I u nás jesto hodne takých pekných detí ako vy. Dosiaľ im nemal kto deliť medu a milých
         slov. Ale od týchto čias sa pousilujem ja.“
   </p>
   <p>
    „Pozri, Jonáš, akú máš dcéru. Pozri, aká je pekná Ústeľnická nad sedliackymi deťmi.
         Pyšný som, že rástla pod mojou feruľou.“
   </p>
   <p>
    I otec bol pyšný na švárnu dcéru v šatách na hrášky s pehami, rozosmiatymi veľmi riedko
         okolo nosa. Niesla sa hrdo v širokej sukni, jej tvár sa skvela rozkvitnutou krásou.
   </p>
   <p>
    „Nuž ja mám dobré deti. Môj Lacko tiež už len ostal tvoj žiak. Bol i po školách, i na
         patvarii, ale sa nedal vtiahnuť do tej ich krútňavy v Pešti.
   </p>
   <p>
    Lujzka medzitým napomínala deti. „Keď narastiete, majte radi vašu pani farárku. Vidíte,
         ako vás ona rada!“ Ale sa odrazu zarazila. Chlapček, na ktorom bol rad, sedel s otrčenou
         dlaňou, ale ona ho videla pred chvíľou, ako bol dostal od farárky medu. „A čí si ty?“
   </p>
   <p>
    „Maťo Smelcovie.“
   </p>
   <p>
    „Ej, Matejko,“ pohrozila mu lopatkou, „tebe už prvej dali medu.“
   </p>
   <p>
    „Ja, hej,“ prisvedčil.
   </p>
   <p>
    „Ešte ho máš i tuto.“ Pretiahla mu zamedovanou lopatkou po perách. Maťko sa oblizoval.
         „Ty si akýsi veľmi paškrtný.“
   </p>
   <p>
    „Hej, med veľmi rád.“
   </p>
   <p>
    „Nože, no! Ale keď polížeš všetko, čo ostane ostatným?“
   </p>
   <p>
    „Ešte ho je moc.“ Popozeral sem a tam a doložil: „Prvej povedali, že od týchto čias budú
         deliť med oni. Nuž som prišiel.“
   </p>
   <p>
    „Figliar je to, figliar, Lujzka,“ zastarel sa jej otec. „Daj mu ho trošku, nech má i od
         teba, keď sa tak drží na teba.“
   </p>
   <p>
    Pani Alžbeta z Ozubín pozerá zádumčive na tieto výjavy. Koľko je rokov v Ozubinách a
         nikdy sa neprihovorila deťom. Ani odrasteným veru. Prídu do fary, ukáže im na pánovu izbu a
         ide sa uchýliť do svojej svetlice, alebo ide pozerať morky. A tu pod tým istým Hundráčom
         zišla sa detva, pekné mladé ženy sa jej prihovárajú milými slovami, chlapi zas po dedine
         zháňajú mládež a starých, do školy ich zvádzajú dať im dobré slovo. Zakladajú im spolky
         miernosti a hospodárske spolky, aby ich učili kráčať k čistejšiemu bytu. Kde sú pastieri
         ľudu. Či len Badišov má právo na dobré slovo a naučenia? Kedy nadídu tieto obyčaje v
         Ozubinách, Svojtíne a toľkých dedinách od Hučína až po Rubársku stolicu? Načo sa žilo
         dosiaľ? Veď sa vysluhovalo okolo neho nie z horlivosti vysluhovať a držať ho bez poškvrny,
         ale iba z povinnosti, alebo možno z lakomosti zobrať, čo na ňom ostalo.
   </p>
   <p>
    ,Myšlienka podšitá hmotou je ťažkavá,‘ dumá Bohumil Valizlosť. ,Ak podletí, nesie sa ako
         prepelica o žatve, ťažko a nemotorne. Trepot krídel ide nezriadene. Myšlienka sa rodí z
         ducha. Podletela by do výšavy, odkiaľ prišla, ale ako skrsne, zapletie sa do spoločného
         pletiva, v ňom sa pootiera a ohladí, presiakne vôňou nášho bytu, aby sa s ním zliala
         dovedna. Bez spoločenstva myšlienka je jalová, v samote by odznela nahlucho, sťa hlas
         volajúceho na púšti. Len v spoločenstve dobrých ľudí žije a kliesni si cestu.‘
   </p>
   <p>
    Dolu poľnou cestou, na okraji ktorej sa nastýbali deti, vidno chlapa na koni. Slniečko
         mu svieti pod nohy a odráža sa od kopýt ako sa kladú cifrovane, keď sa nohy vystierajú a
         hojdajú v pružných stavcoch.
   </p>
   <p>
    Chlap sedí hrdo vystretý.
   </p>
   <p>
    Čo stáli pred deťmi, ho už spozorovali. Deti, ktoré polízali med a nemali čo čakať zo
         šaflíčka, začali tiež pozerať dohora, kto to ide.
   </p>
   <p>
    Pán Jonáš si šúchal opuchnutú ruku, bola už ako bocheň, ale sa posmeškoval starému
         pánovi.
   </p>
   <p>
    „Idú hostia na med. Pohýbal si ho v košoch, vôňa sa mu rozšírila naďaleko. Prídu ti naň
         i osy a čmeliaci.“
   </p>
   <p>
    I starý pán pozrel na chlapa na koni. „Nech je ktokoľvek, nech príde. Máme tu hostinu,
         privítame každého na ňu.“
   </p>
   <p>
    „Tak budeš mať hodne hostí.“ Po chvíli hodil rukou dosť mrzute. „Veď je to len Elečko!“
   </p>
   <p>
    Starý pán sa skoro urazil, že hovorí o ňom pohŕdave. „Vari ho nemáš rád?“
   </p>
   <p>
    „Čo ja viem? Nemal som kedy čítať z neho, čo je na ňom. Viem, čo mu bol otec. Ak je
         pravda, aký otec, taký syn, nuž i tento bude dobré futro.“
   </p>
   <p>
    „Vieš dačo do otca?“
   </p>
   <p>
    „Pováž: zeman sa chytí plátať panvy a hrnce. Ako by nebolo iných remesiel, iba Cigánom
         ho kaziť.“
   </p>
   <p>
    Starý pán pokrúcal hlavou. Hľa, kde trčí zemianska pýcha! Kto by ju hľadal tam, skadiaľ
         vytrčila rožky. Pán Jonáš zbadal, že ho starý Zábor odsudzuje. Pohodil hlavou a pomyslel
         si: ,Lepšia pýcha, hoc pred úpadkom chodí, ako naničhodnosť.‘
   </p>
   <p>
    Elečko pricifroval k nim. Videl hosťov i domácich. Žulovic mal pravdu, podberačka v
         Badišove. Čo je proti nej oberačka pod Tokajom? Smial sa v sebe nad toľkou slávnosťou. Bolo
         mu na ruku, že je tam pán Jonáš, mohol sa zastaviť a jednou cestou pozdraviť i ostatných.
         Srdce mu zabúchalo od radosti. Dobre ho napravil Žulovic; ten chlap všetko vie. Nad radom
         detí zasvietila ohnivá hlavička Žofky.
   </p>
   <p>
    Pán Jonáš si ho prezeral posmešne. „Kde sa tu berieš, Elečko?“
   </p>
   <p>
    „Bol som v Podholeniciach, sváčko.“
   </p>
   <p>
    ,Sváčko‘ trochu zarazilo pána Jonáša. Ale čo robiť? Prečo by nemohol byť zeman zemanovi
         sváčkom, keď mu je pánom bratom? Všetkým sa dotkla žihľava plota.
   </p>
   <p>
    „Akože ideš po záhumní, keď máš chýrnu hradskú?“
   </p>
   <p>
    „Hradská je tvrdá. Po poľnej sa ide koňu lepšie.“
   </p>
   <p>
    „Máš ozajstného koňa, Elečko!“ Oči spod sivých obŕv si ho prezerali, v nich sa potuloval
         smiešok. Videli frumbie a samé šnúry. Nebohý palatín Juro Thurzo
    <sup>
     [
     <a class="footnote" href="#ftn.id2581141" name="id2581141">
      14
     </a>
     ]
    </sup>
    mal Oravu, Bytču a Lietavu, ale sotva sa vyšnuroval ako tento magnát. Bol by
         vďačne zadrel doň. Móda šnurovaných mladých nebárs sa mu páčila. Veľké cifry, ale pod nimi
         ozorná prázdnota.
   </p>
   <p>
    Pán Elečko nevedieť, či bral hore posmešné pohľady sváčka. Šiel očima k deťom a pásol sa
         pohľadom na ženách, najmä na tej jednej. Ale prichodilo sa mať i k iným. Obrátil sa k
         starému pánovi. „A oni kŕmia deti medom?“
   </p>
   <p>
    „Keď podberáme, vždy ich počastujeme.“
   </p>
   <p>
    Pán Elečko krútil hlavou. Moc je tých faganov, vyše práva. „Dať im, koľko by polízali,
         nestačil by celý včelín.“
   </p>
   <p>
    Starý pán podvihol prst výstražne. „Dáme im len opáčiť. Sladkosti sú nie na syt, ale iba
         na skus. Kto sa preberie sladkosťami, spríkria sa mu a už sa nemá na čom pokochať.
         Najlepšie ich brať na štipky.“
   </p>
   <p>
    „A keď je primálo, čo majú deti z toho?“
   </p>
   <p>
    „Majú hodne. Zvedia, aký je med a jeho sladkosť. Ak sa im zapáči, jedno alebo druhé
         zadováži si možno včely a bude ich pestovať, keď príde do rokov.“
   </p>
   <p>
    Pán Elečko otrčil ústa. Bolo mu smiešno myslieť také veci o sedliakovi. Nepreloží krížom
         slamy, kde nieto musu. Darovať mu klát včiel, zanesie ich rovno k židovi a prepije. Nemohol
         sa zdržať, aby čo to nevyjavil z toľkých pochýb.
   </p>
   <p>
    „Na neisto rozdávajú svoj med.“
   </p>
   <p>
    „Vždy sa vyplatí. A mňa nič nestojí, iba trochu zábavy, čo mám okolo včiel. Včely mi ho
         nanosili, nie ja a nie z môjho poľa, ale z poľa týchto istých ľudí. Prečo im ho nedopriať?“
   </p>
   <p>
    Elečko zišiel z koňa. Nepočul dosiaľ mnoho o niektorých veciach, ale vedel, že starý pán
         poťahuje za sedliaka. Počul čosi i o akomsi Štúrovi, ktorý vynáša vraj obyčajného sedliaka,
         ba jeho reč by vraj nedbal natisnúť úradom a diéte.
   </p>
   <p>
    „Keby ho mali doma hodne, varili by hriateho so škoricou.“ Zasmial sa, ale nik sa
         nesmial s ním. Lujzka sa zahanbila, práve tak hovorí o sedliakovi i bratanec Gustík. „Pre
         hriate neviem, či by sa nedali i na včelárstvo.“
   </p>
   <p>
    „Aké táraniny!“ odvrávala i Lujzka, zabudnúc na milé slová, čo ich mala na jazyku. Žofka
         sa urazila. Taký mrzký horenos! Šaflík nechala Katre a ona išla do fary. Až k včelínu
         počuli, ako pričapila dverce.
   </p>
   <p>
    Obanoval, že sa posmieval. Hľa, najedovala sa a odišla! Bolo mu, akoby sa bolo slnce
         zatiahlo oblakom a spúšťal sa mrak na Badišov.
   </p>
   <p>
    Starý pán nevedieť, či pobadal, že sa mu posmieva. On sa len nedal odbaviť akokoľvek,
         ale keď sa hádať, háda sa, kým jedna strana neuzná, že je na zlej ceste a neustúpi.
   </p>
   <p>
    „Čo my vieme, či by ľud včeláril kvôli hriatej pálenke? My vidíme ľud, aký je dnes, keď
         ho tisícročné otroctvo pokazilo. Musíme mať na zreteli, že je už nie v svojskej podobe,
         prišiel o mnohú krásu a ozdobu. Ale i tak pozrime naň v sviatok a uvidíme, že je ešte
         pekný. Keď hovorí, vie povedať rozumné veci; keď zaspieva, srdce sa nám šíri radosťou, ak
         spieval od radosti.“
   </p>
   <p>
    ,Už jej neuvidím,‘ zhrýzal sa Elečko. ,Fara, si míva, je pevnosť, ale i do pevnosti sa
         nájde prístup. Tu je kľúč, ďakovať Bohu, otvoriť ju dokorán. Slovenčina je vraj reč, s
         ktorou zájsť ďaleko, ale najľahšie do badišovskej fary. Čo by si nevzal i slovenčinu na
         pomoc?‘
   </p>
   <p>
    Starý pán len húdol o Slovákovi. „Nie je taký sprostý, ani taký pľuhavý, ako ho robia.
         Čo sa týče včelárstva, Slovákom nie je také cudzie, ako si oni myslia. Ak ho nepestujú
         dnes, pestovali ho prvej, i dobre.“ Elečko držal koňa za uzdu a oprel sa mu lakťom medzi
         lopatky a hľadel počúvať pozorne. „V starých časiech zaneprázdňovali sa včelárstvom tak,
         ako teraz hoci švábkou. Včely držali nielen pri dome, ale i v horách a poliach. Vedia, čo
         robili s medom?“
   </p>
   <p>
    „Medovníky a opekance.“ Elečko sa rozrehotal.
   </p>
   <p>
    Starý pán ostal cele vážny, sťaby nebol zbadal smiechu. „Možno i to, ale o tom nevieme
         iste. Vieme, že z medu robili medovinu, o ktorom nápoji nechyrovali iné národy. Tak včely
         sú nám nič nového. V tých časiech nám bol včelín pálenicou a krčmou. Častovali sa nápojom,
         ktorý sa páčil i hosťom z Byzantu, keď prišli medzi nich.“
   </p>
   <p>
    Stupnický pohol plecom, že je to veľmi pekná vec. Pán Jonáš si šúchal opuchnutú ruku.
         Pani Alžbeta tiež počúvala a panna Lujzka prestala štikať lopatkou kúsky deťom na dlaň.
         Elečko dodal už cele vážne:
   </p>
   <p>
    „Bolo by ju robiť i teraz. Prečo ju nechali?“
   </p>
   <p>
    „Lebo zosuroveli. Dlhé otroctvo pripravilo ich o pekné obyčaje a vlastnosti. V jar, keď
         podberali včely a robili medovinu, mávali slávnosti, ako dnes okolo Budína alebo Tokaja v
         oberačku. Keď sa spustili zo starej vlasti do iných krajov, tam už našli iné národy, ktoré
         mali vinice a opíjali sa vínom. Keď pozdejšie zosuroveli ešte väčšmi, víno im nebolo dosť.
         Diabol im daroval kotlík a naučil ich variť pálenku z terkeľu, zbožia, zo slivák a
         boroviek. Dnes by tej všetkej pálenky nebolo dosť, keby nie švábka. Z nej ju pália, takže
         teraz už švábku i jedia i pijú. Zosuroveli natoľko, že oni ich už ani nemajú za ľudí, ale
         za horších od hoviadka.“
   </p>
   <p>
    Počúvali ho všetci. Ešte i deti čo staršie, lížuc med, počúvali veci, o ktorých
         neslýchali dosiaľ. Elečko dusil smiech v sebe, ako sa vtrepal starý rechtor do medu a váľa
         sa v ňom sem a tam. Vyhnať ho z neho a hodiť do suda s perím, vyšiel by ani starý, opršaný
         kohút. Ale rozpráva jednako a zohýna, až sa hory zelenajú. Skadiaľ vie, čo pili slávni
         predkovia Slovákov? Bol i on u nich na návšteve?
   </p>
   <p>
    „Pekné veci vedia rozprávať o predkoch. Ako vedia, čo robili pred tisíc rokmi?“
   </p>
   <p>
    „Málo sme vedeli o predkoch. Iní ich mali za surový, neogabaný národ. Ale náš Pavel
         Jozef Šafárik vyniesol na svetlo, čo našiel o nich v starých gréckych a latinských spisoch.
    <sup>
     [
     <a class="footnote" href="#ftn.id2581408" name="id2581408">
      15
     </a>
     ]
    </sup>
    Vynikali medzi susedmi vzdelanosťou, poriadkom a peknými obyčajami. Vedeli
         remeslá, a obrábali svoje zeme.
   </p>
   <p>
    Elečko sa zaradoval, nie že jeho predkovia boli vzdelaní, ale že má kľúč prichodiť do
         fary. Ďakujem za pekné poučenie. Do rána by počúval tieto divné veci. Keby sa mal kde o tom
         poučiť lepšie!“
   </p>
   <p>
    Starý pán sa tiež zaradoval. „Nech len prídu, poučíme ich. Dáme im i knihy.“
   </p>
   <p>
    Elečko poďakoval veľmi za toľkú ochotu. Príde, akonáhle bude mať trochu času. Tak pekne
         je dozvedieť sa dačo o dávno zašlých časoch!
   </p>
   <p>
    Elečko odišiel do Smoliec, med odniesli do fary, deti sa rozišli so sladkosťou v ústach
         a milými slovami, ktoré im delili s medom pri cestičke. Hostia sa vrátili do fary. Za
         stolom pani Alžbeta bola zhovorčivá, pán Jonáš sa jej nevedel prenadiviť. Dosiaľ bolo o nej
         počuť, že bočí od ľudí, ani im nejde na oči.
   </p>
   <p>
    „Najväčšmi ma potešilo, že som predsa len pritiahol toho mladého človeka. Odišiel iný,
         ako prišiel.“
   </p>
   <p>
    Pán Jonáš sa usmial a pokrúcal hlavou nedôverive. „Nespoliehaj sa veľmi. Mohol sa i
         pretvarovať.“
   </p>
   <p>
    „Myšlienka, keď je pekná, šíri sa ako vôňa ruže v spoločenstve,“ dumá Bohumil Valizlosť.
         „Presakuje a preniká život a dodáva čarovnosti a miloty. Ale vetrík zaveje vôňu, neostane
         nič, len rozpomienka a nesmelá túžba. Ale myšlienka nech má užitočné jadro. Ono je ťažké
         ako zlato, vetrík ho neodnesie ľahko. Pekný obal môže zmiznúť, ale ostane užitočný obsah.“
   </p>
   <p>
    Starý pán sa temer urazil. Starý priateľ mu nebodaj závidí výsledok, že naklonil
         národnej myšlienke človeka, ktorý dosiaľ bočil od nej.
   </p>
   <p>
    „Ako nespoliehať, keď vidím obrat? Ja myslím, Šavel prišiel a odišiel ako Pavel.“
    <sup>
     [
     <a class="footnote" href="#ftn.id2581514" name="id2581514">
      16
     </a>
     ]
    </sup>
   </p>
   <p>
    „Nejde to tak ľahko. Šavli sa neobracajú tak chytro.“
   </p>
   <p>
    „Padnúc mu šupiny z očí…“
   </p>
   <p>
    „Veď padnú, kde sú oči a šupiny. Ale títo nemajú oči, nechcú ich mať. Majú iba
         predpojatosti, čo im vštepili tu a tam. S nimi sa vyťahujú, že vraj skúsenosťou. Tí sa boja
         pozrieť pravde do očí: lebo kto pozná pravdu, musí ju prijať; kto ju prijme, nemá sa dobre
         medzi ľuďmi. Ani on nemá vôle poznať pravdu a tobôž znášať ústrky za ňu.“
   </p>
   <p>
    „Tiež predpojatosti. Ľudí máš za horších, ako sú.“
   </p>
   <p>
    „Mám ich za takých, akí sú. Ľutujem, že musím podvracať tvoju dôverčivosť. Ale dávaj si
         pozor s ľuďmi.“
   </p>
   <p>
    „Všetci sú čerti!“ A starý pán sa hniezdil netrpezlivo. I rukou hádzal odmietave.
   </p>
   <p>
    „Nie čerti, ale ľudia s mrcha popudmi a náruživosťami.“
   </p>
   <p>
    „Ja tiež znám ľudí. Väčšina sú dobrí.“
   </p>
   <p>
    „Znáš ich, ale nie takýchto. Ľahko poznať sedliaka. Sedliak môže byť zlý, surový, ale
         je, aký je. Nevie premeniť tvár, lebo sa neprecibril v tom remesle. Ale človek, ak privoňal
         k panským fígľom, ukáže sa vždy krajší, než aký je. Vie zatušiť fľaky i veľké machule. Nie
         darmo pospolitý neverí pánovi.“
   </p>
   <p>
    Starý pán nemohol uznať také údaje. Boli mu ohováračky, bludy. Prečo by mal byť pán
         odchodný od sedliaka. Veď sú jedna krv, ten istý koreň a pôvod.
   </p>
   <p>
    Ale Ústeľnický nedal nič na korene a pôvody.
   </p>
   <p>
    „Sedliak žije a mrie v dedine, v svojom živle. Aký mu bol otec, taký je on, a taký bude,
         kým sa neskazí. Ale pán už stá a stá rokov obtiera sa o veľký svet. V búrnych storočiach
         ani nebýval doma, túlal sa najviac sem a tam. Koľké vojny viedol cez storočia! Pozdejšie,
         keď mal žiť sebe, samé povstania a vzbury proti trónu. Vtedy si osvojil obyčaj kľučkovať.
         Ak ju nemal, požičali mu ju susedia. Nevieš, že sú Nemci úskoční, nedýchnu pravdou, keď
         majú do činenia s cudzím človekom. Maďari tiež vedia dosť dobre zaobísť, zaviesť a previesť
         Slovákov. Iba keď vidia, že sa nedá oklamať, vytiahnu naň bičak. Na to nezabúdaj, amice,
         pamätaj si: zaobísť, zaviesť a previesť.“
   </p>
   <p>
    „Načo by zaobchodil mňa?“
   </p>
   <p>
    „Hľadá svoj prospech. Kde mu neukážeš výhodu a zisk, ani ho nečakaj. Od sto a sto rokov
         naučil sa ísť za ziskom a výsadou. Iná vec ho nezahreje.“
   </p>
   <p>
    Starý pán sa nahneval. Vyskočil a nakričal naň. „Tak budeš hovoriť o sebe, o
         Dechtiarovi, o tvojom synovi, Uhliarovi alebo Záhradníckom z Posadiny? Veď i my sme
         zemania!“
   </p>
   <p>
    „Nie sme my ozajstní zemania. Naša krv je už nie belasá. Začali sme kŕmiť sedliacke deti
         medom, snívame o časoch, keď bude sedliak slobodný ako my, a bude vokšovať
    <sup>
     [
     <a class="footnote" href="#ftn.id2581657" name="id2581657">
      17
     </a>
     ]
    </sup>
    ako my. Ja viem, že to bude moja skaza, tie časy, ale, vidíš, taký som pokazený
         zeman, že si ich želám dožiť a môj syn tiež.“
   </p>
   <p>
    „Vysvetli, ako je to.“
   </p>
   <p>
    „V nás je krv červená; nemali sme sa kde skaziť, lebo sedíme ako sedliak vo svojej
         dedine. Dedina bráni od skazy.“
   </p>
   <p>
    I panie mali svoje rozhovory. Po obede ich odviedla domáca pani na humno. Na prostriedku
         holohumnice stáli krosná, stavu už dosť hodne ubudlo.
   </p>
   <p>
    Pani Alžbeta pľasla rukami. „Ale ty sa opovažuješ sadnúť za krosná? Ako ti to dovolia?“
   </p>
   <p>
    „Tej jari som nesadla ešte za krosná. Až, hádam, po Turiciach kedysi, keď navijeme na
         činovať.“
   </p>
   <p>
    Pani Alžbeta prezerala plátno, ako vychodilo spod brda, držané vystreto zubatými
         ciepkami. Útok sa jej veľmi zapáčil. „Veľmi pekne, Marienka. Kto ti tká?“
   </p>
   <p>
    „Naša Žofka, dievka. Chce sa naučiť tkať, priasť a dobre variť.“
   </p>
   <p>
    „To ty máš školu?“ Pani Alžbeta pľasla rukami od divu.
   </p>
   <p>
    Domáca pani neodpovedala, ale bola hrdá, že každá slúžka sa naučila u nej hodne.
   </p>
   <p>
    Panna Lujzka divila sa i dnes ako inokedy mladej farárke. Vie teda všetky roboty. S
         obyčajnou slúžkou uvarila dnes dobrý obed. Aký by bol obed, čo by uvarila ona s nenaučenou
         slúžkou z Ústeľníc?
   </p>
   <p>
    ,Nám netreba variť, ďakovať bohu,‘ vzdychlo sa jej tajne. ,Už sa nevydáme za dedinského
         farára.‘
   </p>
   <p>
    I inak dávno nahliadla, že ju nechovali za chudobného farára. Poprezerala si viac ráz
         komoru, sypáreň a pivnicu v Badišove. Bolo všetkého po troche, ale veľmi, veľmi po troche.
         Ako by ona s tým vygazdovala?
   </p>
   <p>
    Chytila Máriu pod ruku a pritúlila sa k nej. Bola jej dneska veľmi milá, lebo je v
         chudobe šťastná, kde by sa ona nevedela vyznať. U nej je tak útulno.
   </p>
   <p>
    „Kedy prídeš, Lujzka?“ spýtala sa jej mladá pani, keď ju odprevádzala k vozíku.
   </p>
   <p>
    „Prídem čím skôr. U teba sa mi veľmi páči.“
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2580038" name="ftn.id2580038">
        11
       </a>
       ]
      </sup>
      <span class="emphasis">
       <em>
        Aby ste sa nevadili cestou, ako synovia Jakabovi tiež keď išli po
                  zbožie
       </em>
      </span>
      — podľa Starého Zákona Jakobovi synovia najprv hodili do studne
               a potom predali brata Jozefa, pretože ho mal otec najradšej
     </p>
    </div>
    <div class="footnote">
     <p>
      <sup>
       [
       <a class="para" href="#id2580157" name="ftn.id2580157">
        12
       </a>
       ]
      </sup>
      <span class="emphasis">
       <em>
        corpus delicti
       </em>
      </span>
      (lat.) — predmet zločinu (usvedčujúci
               dôkaz)
     </p>
    </div>
    <div class="footnote">
     <p>
      <sup>
       [
       <a class="para" href="#id2580583" name="ftn.id2580583">
        13
       </a>
       ]
      </sup>
      <span class="emphasis">
       <em>
        Pegas
       </em>
      </span>
      — okrídlený kôň z gréckej mytológie, symbol básnikov,
               ktorí sa na ňom vznášajú na Parnas k múzam
     </p>
    </div>
    <div class="footnote">
     <p>
      <sup>
       [
       <a class="para" href="#id2581141" name="ftn.id2581141">
        14
       </a>
       ]
      </sup>
      <span class="emphasis">
       <em>
        palatín Juro Thurzo
       </em>
      </span>
      — Juraj Thurzo (okolo r. 1550 — 1616),
               jeden z najvýznamnejších uhorských palatínov (kráľovských námestníkov), ktorý
               organizoval roku 1610 na synode v Žillne evanjelickú cirkev v Uhorsku
     </p>
    </div>
    <div class="footnote">
     <p>
      <sup>
       [
       <a class="para" href="#id2581408" name="ftn.id2581408">
        15
       </a>
       ]
      </sup>
      <span class="emphasis">
       <em>
        o predkoch… náš Pavel Jozef Šafárik vyniesol na svetlo, čo našiel o nich
                  v starých gréckych a latinských spisoch
       </em>
      </span>
      — Pavel Jozef Šafárik (1795 —
               1861), sa zaoberal i starožitnosťami najmä v diele Slovanské starožitnosti
               (1837)
     </p>
    </div>
    <div class="footnote">
     <p>
      <sup>
       [
       <a class="para" href="#id2581514" name="ftn.id2581514">
        16
       </a>
       ]
      </sup>
      <span class="emphasis">
       <em>
        Šavel prišiel a odišiel ako Pavel
       </em>
      </span>
      — podľa Nového Zákona Šavel
               išiel do Damasku prenasledovať kresťanov, ale počul Kristov hlas a obrátil sa na
               kresťanskú vieru
     </p>
    </div>
    <div class="footnote">
     <p>
      <sup>
       [
       <a class="para" href="#id2581657" name="ftn.id2581657">
        17
       </a>
       ]
      </sup>
      <span class="emphasis">
       <em>
        vokšovať
       </em>
      </span>
      — voliť
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2581778">
       </a>
       4
      </h2>
     </div>
    </div>
   </div>
   <p>
   </p>
   <p>
   </p>
   <p>
    Kurátor prišiel o soľ a prevzal ju richtár. Ale najprv musel ísť k slúžnodvorskému
         vysvetliť, čo sa mu to bolo stalo na konvente, že nechcel slúchať. Richtár Hamuľa sľúbil
         budúcne slúchať vo všetkom vrchnosti. Ale v sebe už utvrdil, že ak by priháralo, našiel by,
         kde ísť. Umienil si, že od týchto čias nik sa nedozvie, s kým drží badišovský richtár.
   </p>
   <p>
    Kurátor prišiel do Posadiny, keď sa chlapci vrátili s prvou fúrou zbožia z Trnavy a
         ohlásil sa u Šalamúna Schönbeina, kedy bude zasa fúra. V Trnave ostalo ešte dosť zakúpeného
         zbožia.
   </p>
   <p>
    Schönbein bol veľmi zmätený, naostatok sa mu priznal: „Z furmanky je nič, gazda. Banujem
         za statočnými ľuďmi, ale vás nemôžem volať.“
   </p>
   <p>
    Kurátor sa začudoval, ale zasa nie veľmi. Menilo sa mu, čo bude vo veci. Na kupca pozrel
         s pohanou, že dal pustiť strach na seba.
   </p>
   <p>
    Kupec ho zatiahol do kúta.
   </p>
   <p>
    „Vyjavil by vám čosi, keby ste ma neprezradili.“
   </p>
   <p>
    „Kde by ich prezradil!“ Kurátor sa mu vysmial. „Viem, že boli u jeho veľkomožnej milosti
         pána slúžnodvorského. Oni im niečo pošepli.“
   </p>
   <p>
    „Nepošepli. Nakričali na mňa. Bolo zle-nedobre. Kričali, veľmi leteli k hlave. Čo boli
         pri studni, boli by mohli počuť.“
   </p>
   <p>
    Drozdík ho vysmial. „Prečo dajú kričať na seba? Azda sú mu dlžný? Mňa si tiež dal
         zavolať, ale na mňa nekričal. A ja som nie Šalamún Šembajn.“
   </p>
   <p>
    „Nie Šalamún Šembajn, hoc vládzete hodne. Ale Šalamún je Šalamún, kým kričia naň.“ Vtedy
         sa mu podobalo, že sa mu robota nedarí, keď naň nekričia. „Viete, čo mi chcel urobiť,
         viete?“ Bol veľmi premenený. Tuším dovolil si nahnevať sa, lebo sa mu brada potriasala, keď
         do nej zaboril dlhé tenké prsty. „Chcel mi dať do sypárne husárov.“
   </p>
   <p>
    Kurátor až teraz zvedel, že Posadina dostala šťastlivo brachium, ktoré odhlasovala
         ostatná kongregácia. Šestnásť chlapov na koni z pluku Wallmoden.
    <sup>
     [
     <a class="footnote" href="#ftn.id2581885" name="id2581885">
      18
     </a>
     ]
    </sup>
   </p>
   <p>
    „Tých mi chceli dať do sypárne pán veľkomožný. Bolo by im nežiaľ merať si ovsíka zo
         štokov. Potom ich dali do krčmy za mostom. V pajte bude maštaľ.“
   </p>
   <p>
    „Hm, hm,“ pokyvoval kurátor hlavou, Brachium v Posadine. Predsa sa len dostalo čosi i
         ubolenej rubárskej stolici. „Keď sa tak zľakli tej sypárne, nemajú ani mne za zlé, že koňom
         nedám zaháľať.“
   </p>
   <p>
    Šalamún ho vyprevadil na prah skliepka. Ľak je vždy dobrý, po ľaku vždy pričrpne niečo.
   </p>
   <p>
    Kurátor šiel hore mestom zabraný v myšlienkach. Vŕšia sa teda na ňom z kroka na krok. Či
         na tom ostane, alebo vyňuchajú ešte dačo? Proti nemu išli šnurovaní chlapi s ostrohami a
         ťažkou šabľou. Veľký gomb na čákove sa ligotal v slnci. Na lavici pred vidieckym domom
         sedel Števko Košinár.
   </p>
   <p>
    Kurátor sa zastavil pri ňom.
   </p>
   <p>
    Zavolal ho do ratúza na pohárik.
   </p>
   <p>
    Košinár sa neodhŕňal, nebolo pilnej roboty. V bočnej sa nesedelo zle pri poháriku,
         čakajúc na porcie baraniny.
   </p>
   <p>
    „Načo bude to vojsko, Števko? Bude nás preháňať?“
   </p>
   <p>
    Košinár sa rozopäl, v bočnej bolo horúco. Začal rozkladať veľmi hrdo. „Nás preháňať
         netreba. Nie sme my ako repkári. U nás sa opozícia pojedná a tam zahradí cestu hlavnému išpánovi,
    <sup>
     [
     <a class="footnote" href="#ftn.id2581966" name="id2581966">
      19
     </a>
     ]
    </sup>
    že nemôže sadnúť hore, ako patrí.“ Nachýlil sa k nemu a zveril mu veľkodušne
         hlavnú tajnosť. „Toto vojsko neprišlo proti nám, ale proti buričom z Haliče. Počali vraj
         prechodiť za našu medzu.“
   </p>
   <p>
    „Všade samé vzbury, Števko. Svet sa búri najskôr od hladu.“
   </p>
   <p>
    Košinár oprel prst o čelo. „U nás bude pokoj. Neúroda bola, ale hladu nieto prístupu.“
         Bodol kurátora lakťom do boku. „Ideme stavať cestu zo Záhradného na Lučariská a Mutinú až
         po Ozubiny, ak vystačia peniaze. Svet bude mať zárobok cez prednovku.“
   </p>
   <p>
    Kurátor veľmi odobroval, že idú dať zárobok ľuďom. Košinár mu začal chváliť osvieteného.
         „Šiel do Viedne, len čo sa tam ukázal, vykonal peňazí. Ani nečakal, kým prídu odtiaľ, ale
         dal zo svojich, lebo má odkiaľ vziať. Začnú stavať na štyroch miestach, pôjdu s robotou
         proti sebe, kým sa nesnímu. Taký je na chudobu osvietený. I najchudobnejšieho má rád.“
   </p>
   <p>
    „Ako koza nôž.“
   </p>
   <p>
    Pozreli k dverám, kto sa to mieša do reči vŕzgavým hlasom. Tam stál chlap vo vyčaptaných
         krpcoch. Z kožúška mu trčali chlpy na chrbte i pod pazuchou z hodných dier. I na
         nohaviciach zívali veľké diery.
   </p>
   <p>
    Kurátor sa mu usmial. „Čo sa jedujete, Adam? Sadnite si, vypite.“ Nadstrčil mu pohár s
         vínom.
   </p>
   <p>
    Chlap urobil dva-tri kroky. Keď videl na stole fľašu s vínom, zmraštil sa. „Neužívam. To
         iba vrie v bruchu ako kapustnica. Ja by len tej našej, čo chudobu drží.“
   </p>
   <p>
    Števko Košinár, čistý, vyobliekaný v šnurovaných šatách, pozeral naň s odporom. „Ej,
         Hudák, hanbi sa. Máš grunt a dom v Záhradnom a chodíš, ľaľa, ani žobrák. I váľaš sa na
         ceste, alebo ryješ nosom.“
   </p>
   <p>
    Adam Hudák pozrel naň mútnym okom. Bol triezvy. Nebol osinetý ako vtedy, keď ho zobrali
         z hradskej, ale okolo očí bol ako podpuchnutý. Ruky sa mu triasli veľmi. V očiach mu šľahal
         blesk. „Nemám sa čo hanbiť, nech sa hanbia bujovia, oplani akýsi.“
   </p>
   <p>
    „A nebreš!“ Števko Košinár mu pohrozil. „Viem, na koho brešeš!“ Víno mu rozpaľovalo krv
         a nechcel mu dať špintať pred kurátorom, na koho špintal. „Drž jazyk za zubami.“
   </p>
   <p>
    „Jazyk nosí pochvalu dobrým; oplanom a hnusníkom hanu. Nie som pes brechať nič po nič.
         Pes je, kto sa vláči za sukami.“ Odpľul do kúta.
   </p>
   <p>
    Košinár sa zberal chytiť ho a vysotiť, ale kurátor ho chytil za rukáv dolomána. Mihol
         krčmárovi, aby mu nalial do žajdlíka tej pospolitej.
   </p>
   <p>
    Adam Hudák vzal fľašu do ruky, pozrel na ňu proti svetlu, sťaby v nej hľadal zmysel vecí
         terajších a minulých, a priložil ju k ústam. Odpil jej temer polovicu na dúštek. Zmraštil
         sa a odpľul s hnusením do kúta.
   </p>
   <p>
    „A všetci sú psi, rad-radom, šarhovia!“ Ale sa spamätal, že má fľašu v ruke. Pozrel na
         ňu skoro nežne. Ukázal ju kurátorovi. „Nebyť jej, zle by bolo.“ Priložil ju k ústam a
         potiahol veľký dúštek, až ďaleko bolo počuť glg. Utrel ústa spakruky, ani sa nezmraštil.
         „Pálenka hojí rany, po nej nebolí.“ Usmial sa akosi veľmi krotko. „Ktorí robia zle a
         krivdu, mali by z páleníc svojich vyvaliť všetky sudy, všetky, a nabiť na pipňu. Čo narobia
         zle, pálenka by napravila.“
   </p>
   <p>
    Kurátorovi sa ho uľútilo. V očiach mu zazrel niečo veľmi bôľneho. Ale to tiež netrvalo
         dlho. Dopil, čo bolo ostalo v žajdlíku a prázdnu fľašu niesol ku krčmárovi. Bolo niekoľko
         chlapov z dedín za dlhým stolom, začal sa mať okolo nich.
   </p>
   <p>
    Košinár si utrel fúziská za porciou baraniny a hodil hlavou k Hudákovi, ako sa zaliečal
         chlapom. „Nebude mať pokoja, kým nebude ako snop a nepadne dakde pod stôl.“
   </p>
   <p>
    Keď sa vracal kurátor domov, prišlo mu ísť po záhumní, lebo bolo bližšie. Idúc popri
         farskom humne, počul, ako bijú krosná. Nazrel špárou a zazrel Žofku za krosny.
   </p>
   <p>
    ,Robotnica bude — veru robotnica,‘ opakoval v mysli. Prizeral sa, ako pristúpa podnože a
         prehadzuje člnok z jednej ruky do druhej. Pri nej stojí farárka, opierajúc sa o lavicu, kde
         tkáčka sedí a učí ju: „Prvá tretia — druhá štvrtá.“ Žofka na jej rozkaz vyberá nohou, na
         ktorú stať podnož. Nečakali ani Turíc, navili osnovu na činovať a teraz Žofka sa učí, ako
         ju tkať.
   </p>
   <p>
    Príduc domov, nemohol sa zdržať, aby nespomenul žene: „Dievka z fary tká na štyri
         niteľnice. Pani ju učí, na ktorú podnož stať.“
   </p>
   <p>
    „Bude chýrna gazdiná, len aby sa vydarila.“
   </p>
   <p>
    V sebe ocítila veľký hnev. Mala pred očima mrzký výjav, keď ju syn doviezol na
         zvlačuhách do dvora, i čo povedal, keď sa zvlačuhy obracali.
   </p>
   <p>
    Ale už nemala pokoja od tých čias. Ťahalo ju do fary pozrieť tkáčku o štyroch
         niteľniciach.
   </p>
   <p>
    Na Dzura sa farár zberal do Hrabovca vinšovať mena Ďorďovi Dechtiarovi. Starý pán sa
         chystal do Ústeľníc poprezerať sad, ktorý sám bol sadil kedysi svojimi štepmi. Mladá pani
         ostala sama s pani Alžbetou z Ozubín, lebo i Cyrilko šiel do Ústeľníc.
   </p>
   <p>
    Janko prišiel zaránky s furmanským vozom. Žofka vyšla k nemu predo dvere. „Čo budeš
         robiť sama?“
   </p>
   <p>
    „Nebudem sama. Doma je pani.“
   </p>
   <p>
    Pohol plecom. Vedel, že pani polihuje už, pri nej je stará pani z Ozubín. Mama z Tesnej
         Bane sa nesľubovala, lebo Emka má tiež svadbu o Jáne. Vydáva sa za úradníka z hámra v
         peknej uniforme.
   </p>
   <p>
    „Budem tkať celý deň.“
   </p>
   <p>
    „Bol by prišiel k tebe, keby Ondrej bol doma; ale šiel do Ohradnice po tovar Mochúľovi
         na druhých koňoch.“
   </p>
   <p>
    „Bol by si mi cievky súkal. Takto si budem sama.“
   </p>
   <p>
    Ona sa žartovala, ale on sa zachmúril. Chytil ju za ruku. „A ten zo Smoliec chodieva
         skoro každý deň semka. Viem iste, máloktorý deň nie. Čo tu hľadá?“
   </p>
   <p>
    Žofka sa zasmiala. „Chodí sa učiť. Starý pán ho učí. Ale ja myslím, že má tvrdú hlavu.
         Moc sa nenaučí.“ On sa nesmial s ňou, pozeral na Hundráč, obrvy sa mu stiahli. Videla, že
         je nespokojný. Nachýlila sa k nemu a šepla: „Ale ja nevyjdem z kuchyne, keď príde. Ani raz
         som nebola s ním zoči-voči. Ani by nemohla byť, i keby chcela. Starý pán ho odprevádza až
         ku koňovi. Veľmi sa vraj zhovárajú.“
   </p>
   <p>
    „Len o čom, pane večný bože!“
   </p>
   <p>
    „O pánu Kollárovi,
    <sup>
     [
     <a class="footnote" href="#ftn.id2582279" name="id2582279">
      20
     </a>
     ]
    </sup>
    Šafárikovi, Štúrovi.“
   </p>
   <p>
    Janko pokrúcal hlavou. Koľké premeny v krátkom čase! I páni začínajú sa starať o
         slovenčinu. Bolo mu ťažko, že sa vláči, kde je ona, ale sa zasa uspokojil, keď zvedel, po
         čo chodí na faru.
   </p>
   <p>
    Keď išli pozdejšie smoleckým chotárom, zazreli na Uzdicových lánoch moc záprahov. Siala
         sa ešte ostatná jarina. Elečko na koni stál nad nimi. „Robte, robte, čo sa obzeráte!“
         napomenul ich, keď sa obzreli chlapi, čo to za voz ide.
   </p>
   <p>
    Starý pán sa dnes neurazil, že duria do roboty poddaného. Ten, ktorý naháňal, nebol cele
         cudzí, ale človek dobrých zámerov. „Janko, postoj, mám mu čosi povedať. Zavolaj naň!“
   </p>
   <p>
    Jeho volať on! To už veru nie, čo ako sa učí o Kollárovi a Šafárikovi. Spukal tuho
         bičom, že sa rozliehalo v poli. „Teraz skôr počuje, keď sem hľadí,“ vysvetlil starému
         pánovi. „Môžu zavolať naň.“
   </p>
   <p>
    Elečko sa spustil na hradskú, keď mu zakývali. Po oráčinách sa ukázal malý obláčik
         prachu, keď kôň skočil. Starý pán sa mu začal vyhovárať.
   </p>
   <p>
    „Oni v robote a my po pani matkách. Ja s Cyrilkom do Ústeľníc, on do Hrabovca jesť
         veľkou lyžicou.“ Ukázal na farára pri sebe. Ten sa tiež usmieval veľmi priateľsky na
         úradníka. Začal si ho obľubovať, odkedy chodil k nim zhovárať sa o veciach pospolitých.
         „Dal som ich zavolať, aby vedeli, že nebudeme doma, ak by chceli ísť do nás.“
   </p>
   <p>
    Uradník mu zaďakoval za ustávanie, odobral sa od nich a vrátil sa k oráčom.
   </p>
   <p>
    „Myšlienka, ak je mocná, nájde si prístup i cez zatvorené dvere, zúrodňuje mŕtvicu. Voda
         vyžerie jamu do skaly, padajúc na ňu kvapka za kvapkou. Kto by sa bol nazdal, že si osvojí
         človeka, ktorý sa oddal hmote a neslýchal nikdy o službe ducha.“
   </p>
   <p>
    Bohumil Valizlosť snoval myšlienky o myšlienke, starý pán sa zabával s Cyrilkom a Elečko
         stál nad oráčmi, ani ich neduril veľmi. Zamyslel sa hlboko. Chodí do tej fary, poslúcha o
         Kollárovi, číta i Slávy dceru: ,Pracuj každý s myslí usilovnou,‘
    <sup>
     [
     <a class="footnote" href="#ftn.id2582388" name="id2582388">
      21
     </a>
     ]
    </sup>
    ale jeho veci nerobia pokroku. Dievka je tam, chodí popri nej, ale je ďaleko,
         ďaleko od neho. Vidno, vyhýba mu.
   </p>
   <p>
    Dal doniesť krpku a skleničky, začal deliť pálenku chlapom-oráčom a potom i chlapcom, čo
         poháňali. Ľudia zazdravkali, vypili, zmrštili sa a striasli. Podajeden zaklial: „Prekliaty
         smrad!“, otierajúc ústa spakruky. Ale oči jednako zasvietili, robota po potúžení akoby išla
         lepšie od ruky.
   </p>
   <p>
    Elečko postál na celine, popozeral na nebo, či sa neoblačí. Bolo čisté, slnce už
         pripekalo, škovránok spieval vysoko. Dažďa nebude, dopoludnia nedoorú. Popoludní kedysi
         budú rozsievať. Elečko zvrtol koňa a šiel z nohy na nohu na úvrate a potom dolu úvraťami na
         cestu. Zišiel až k potoku, prešiel na druhú stranu, a keď nevidel oráčov pre hustú vrbinu,
         poduril koňa a hybaj hore lúkou k Badišovu. Po úbočiach vidno tmavé pásy oráčin, ale medzi
         nimi sa už zelenie jarina. Z tamtej strany sa zelenie ozimina už dosť dobre, ba i zvlní sa
         nežne, keď vetrík poduje na ňu.
   </p>
   <p>
    Ukázali sa mu najprv záhumnia Badišova. Sady sa sotva zelenajú na miestach, ale zato
         nejeden strom sa belie kvetom, sťaby ho bol zasypal hustý sneh. Humná a ovčiarne sa
         černejú, nad nimi sa už vzduch trasie od horúčosti. Bolo milo v Badišove. Elečkovi rastie
         srdce, že sa blíži doň.
   </p>
   <p>
    Keď nechal koňa v pajte u Mochúľa, pobral sa hore cestou. Bolo mu všakovak; ako ísť do
         fary, keď mu dali znať farárovci, že ich nieto doma? Keď videl bránu o bielych pilieroch,
         srdce mu zabúchalo, opadli mu krídla. Šiel z nohy na nohu pustou ulicou, iba čo hus
         zasypela naň pri kŕdliku žltých babuliek. Keď poodišiel, rozbehla sa za ním s otrčeným
         zobákom. Bol v rozpakoch, nevedel, čo robiť. Keď prišiel k dverciam pri bráne, pozrel
         špárou do dvora. Ale hneď sa cofol a ustúpil za môstik na samú cestu. Videl, že k dverciam
         ide akási žena.
   </p>
   <p>
    Keď sa ukázala vo dverciach, zaradoval sa, hoc bola kurátorova žena. Zvedel od Žulovica,
         že by mu dožičila dievku, trochu i šípil, prečo. Pozdravil ju veľmi úctive; keď videla, že
         je on, zbadal, že sa mu zaradovala.
   </p>
   <p>
    „Nie sú doma,“ zvestovala mu, obzerajúc si ho s úľubou od päty až hore ku klobúku s
         úzkou, vysoko vyhrnutou strieškou. Pekný mládenec, rovný ani jedľa, urastený, s hybkými
         údmi. Krajšieho si nemôže žiadať ani panna z marcipánu. „Doma sú iba panie, ale i tie sú v
         izbe. Pani polihuje, sotva vyjde z izby.“
   </p>
   <p>
    Elečko sa zaradoval. Keď pani nevyjde z izby, to je skoro akoby nebolo nikoho doma.
         Zasvietili mu oči i usmial sa na zhovorčivú gazdinú.
   </p>
   <p>
    „Ja som len chcel dať znať, že zajtra neprídem. Budeme dosievať.“
   </p>
   <p>
    Tu zasa gazdinej zasvietili oči. „Môžu povedať slúžke. Tá je v humne za krosny. Len nech
         sa prikrčia popod obloky a neklopkajú. Naľakala by sa pani.“ I usmievala sa mu a prikývla
         hlavou. Elečko akoby bol zbadal pri nej, že za slová veľmi nevinné pozakrývala veci veľmi
         dôležité.
   </p>
   <p>
    „Bude naozaj najlepšie,“ pristal veľmi chytro. „Ďakujem za dobrú radu.“ A už vošiel do
         farského dvora, privrúc dvercia veľmi ticho, aby nezaškrípali.
   </p>
   <p>
    Gazdiná postála pred vrátami, ale sa nemohla zdržať, priložila oko na špáru pri
         dverciach. Videla ho ísť nie podstenou po tľapkách, ale jarkom, ktorý spravil odkvap. I
         prihol sa temer vo dva konce popod obloky. Tak podišiel až k rezačke a od nej na dverce pri
         humenných vrátach.
   </p>
   <p>
    Poobzerala sa, či ju dakto nevidí a šmykla do mizierky za domom Škôrovie. Prišla hneď za
         humno do sadu. Od slivky pod kuchynským oblokom našla chodník k zrubíku, ktorým chlapci
         chodievali pod slivku, alebo hádam i do farského dvora. Keď bola pred maštaľou, prebehla na
         prstoch do rezačky. Z nej mohla vidieť špárou všetko, čo sa okolo krosien robí.
   </p>
   <p>
    Ďakovať Bohu, že jej vnukol ísť práve dnes ráno do fary. Zriekla sa, že zanesie
         prasiatko spod cecka prisadiť ho na chovu. Ťahalo ju mocne pozrieť, ako dievka tká o
         štyroch niteľniciach a aké plátno vychodí. Muž pristal hneď darovať prasiatko farárovcom,
         ešte jej prikrútil vybrať najväčšie. V tom ho už neslúchla, vybrala práve najdengľavejšie,
         ktorému sa ušiel najskôr najostatnejší cecok. Ona sama ho počastovala teplým mliekom, keď
         kvíkalo okolo tučnej matere, krochkajúcej nežne. Mívala si, že Boh skôr požehná farára, ako
         ju, dajúc vzrastu zaostalému prasiatku, aby k Vianociam alebo o Pavle bolo súce pod nôž.
         Bola i pri panej očistom, ale len na chvíľku; zato sa zabavila pri Žofke, chválila veľmi
         peknú robotu a prežierala horké sliny.
   </p>
   <p>
    Hltala očima, čo sa robilo v humne. Čakala podchvíľou, že sa stane, čo si toľme žiada.
         Keď by dievke nebolo už pomoci, chcela predstúpiť a prichytiť ju s cudzím mládencom. Jej
         syn by si nevzal takú, na ktorú by padla toľká hanba. Možno by mu odpadla i chuť hľadať za
         ňou inú. Čakala tú chvíľu, triasla sa vzrušením, ale dievka sa bránila. Mocná bola, veľmi
         mocná. Nedala si pridusiť vládu ženskou slabosťou. Nebolo na nej badať tej slabosti, od
         ktorej padne vládnosť i najmocnejším ženám. Ona je tiež mocná, a tá slabosť ako ju bola
         nadišla, keď sa prichodilo brániť pred Kolomanom Smoleckým. Vtedy ju neobránila jej vôľa a
         sila, ale príchod Nehemka Žulovica.
   </p>
   <p>
    Čo ako, Elečko bol mocný, dievka musí podľahnúť, čo akú pevnú má vôľu. Ale keď bolo
         najhoršie a dievča skvílilo nad vencom, ktorý idú roztrhať, stal sa div. Čiasi päsť
         zabúchala na zadné vráta. Zápäť počula mužov hlas:
   </p>
   <p>
    „Žofa, otvor.“
   </p>
   <p>
    Elečko pustil dievku a stal si zadychčaný k dverciam.
   </p>
   <p>
    Kurátor šiel náhodou poza farárovo humno. Vracal sa od kováča s nakutými železami, lebo
         čakala ešte mrcha oračka v zadných zemiach, kde by strhlo statok priveľmi, orúc s vytupeným
         lemešom a čerieslom. Idúc tadiaľ, počul búchať bilnicu. Pristúpil k vrátam a špárou pozeral
         chvíľu na tkáčku, ako stúpa teraz už sama po podnožiach, tu na jednu, tu na druhú.
   </p>
   <p>
    „Ej, robotnica je, robotnica,“ istil sám sebe. Bol by hádam i išiel svojou cestou, keby
         nebol videl otvorenými od humna dvercami na dvor, kde sa prikrádal ktosi veľmi opatrne.
         Zdúpnel, poznajúc Elečka Stupnického.
   </p>
   <p>
    Zakrádavá postava zmizla z pása, ktorý ukázali mu pootvorené dverce, ale sa o chvíľu
         zjavila v nich, za chrbtom tkáčky. Zastal, vystrel sa a pozapínal si šnurovaný dolomán.
   </p>
   <p>
    Ako bilnica bila, tak on robil kroky, iste aby ho nemohla počuť.
   </p>
   <p>
    „Kto je?“ skríkla zmätená, hádam i preľaknutá, lebo odrazu nevidela nič. Elečko jej
         priložil dlane na oči a premeneným, tenkým hlasom riekol:
   </p>
   <p>
    „Ja som, Žofka!“ Netrápiac sa o to, či uhádla, alebo nie, vyvrátil jej hlavu dosť nazad,
         nachýlil sa k nej a pritisol ústa na jej pery.
   </p>
   <p>
    „Náhlivý!“ pomyslel si kurátor. „Ide, ako po svoje.“
   </p>
   <p>
    Vtedy sa v ňom začala rúcať i dobrá mienka o nej. Nebol si istý, či ten náhlivý vošiel
         brať do zahájeného, alebo sa hádam vracia do svojho. Videl, čo sa vtedy stalo na tanci,
         počul čosi o pánoch zo Smoliec, ktorí prišli na priadky k badišovským dievkam. Bolo počuť
         spomínať i Žofku, ba i o krúpach sa šepkalo.
   </p>
   <p>
    Stvrdlo mu srdce, umienil si čakať, čo z toho vykvitne: tuhý odpor, alebo len obrana
         očistom a potom ženská úslužnosť pod spôsobom slabosti.
   </p>
   <p>
    Elečko sa pripil ústami na jej pery. Trvalo dlho, že kurátor videl iba jeho hlavu,
         naklonenú nad ňou. Sprvoti bol na nej klobúk, potom ostala bez neho. Žofke vypadol z ruky
         na zem, jej ruky zhodili klobúk o vysokej strieške, že sa skotúľal na zem, k člnku, jej
         prsty nanosili sa mu po žensky do vlasov. Boli trochu kučeravé, mali do čoho vojsť a čo
         stískať. Nohy sa zložili z podnoží a našli o čo sa zachytiť pod návojom; keď pocítila pod
         nimi plátno, vystrela sa ako-tak a tisla jeho hlavu, ale ju držala tuho za vlasy.
   </p>
   <p>
    „Ale sa ťa bojím, zbojník!“ skričala červená od námahy. Kurátor jej videl tvár so
         stisnutými perami, nabratým obočím. Z očú sa sypali iskry nenávisti. „Ale som ti ja roveň?“
         dychčala, naťahujúc sa. „Čo nejdeš do Mihálov?“
   </p>
   <p>
    „Nekrič, Žofka. Dakto ťa počuje a príde. Čo si pomyslí, ak nás takto nájde?“
   </p>
   <p>
    „Že si zbojník, oplan!“ skríkla. Ale sa predsa len bála kričať, aby nenaľakala paniu a
         potom — čo by zvýšila naozaj, keby ju takto našli? Vtrhol do nej bes a ľútosť, že si nemôže
         pomôcť. Čo mala sily, drmala ho za vlasy, že sa mu hlava hádzala sem a tam.
   </p>
   <p>
    Ale mal ruky slobodné. Oblapil ju od chrbta, že mu ruky prišli medzi oplecko a šatôčku,
         čo mala okolo hrdla a na prsiach. Zhíkla od hanby, strhla sa, že nohy stratili oporu za
         návojom. Zato ho lapila poza päste. Posošila sa ako mohla, zvrtla sa driekom, až sa vymkla
         popod jeho ruky ani na tanci. Jeho ruky mala pred tvárou. Hľadel si ich vykrútiť, ale ich
         držala ani v kliešťach. Keď cítila, že sa idú predsa vymknúť, prihla sa k jednej a položila
         na ňu ústa.
   </p>
   <p>
    „Tritisíc jasných striel!“ vykríkol, zoprel sa a vytrhol naostatok ruku. Začal ju
         otriasať, osŕkajúc. Ako ju otriasal, tak sa z nej valila krv. „Budeš hrýzť ako suka?“
         Kľajúc hľadal šatôčku v dolomániku, lebo krv tiekla. Dolu každým prstom bol jarček.
         „Odhryzla mi kus ruky, besná suka!“
   </p>
   <p>
    „Nebyť sprostá, bola by ti prvej odhryzla nos, aby si mal znak, nehanblivec!“ Odopäla
         spinku, ktorou sa vystiera plátno do šírky, ako vychodí spod brda. Na oboch koncoch sú
         zúbky, vboriť sa do plátna, v prostriedku je ôska, na ktorej sa dajú vystrieť i zložiť oba
         konce. Ona ich zložila, že zúbky padli dovedna. Mala dosť súcu zbroj, lebo spinky sú dosť
         mocné latôčky javorové zúbky sú nie veľké, ale ostré. „Len poď, ak chceš!“ letela doň
         zúbkovanými konci. Poodstúpil čosi a vtedy sa obrátila na sedadle a prešvihla sa na
         sedadle. Bola von z krosán, stála pred ním na zemi. „Poď len, vykolem ti okále, bezočivé!“
   </p>
   <p>
    „Čo sa pajedíš? Jednako budeš moja. Tu hneď, na mieste. Bráň sa ako chceš, neubrániš
         sa.“
   </p>
   <p>
    V jeho slovách bola hrozba, ale i výčitka. Jej prišlo zrazu ľúto, že je sama s ním, jej
         poctivosť v jeho rukách, ak by ju kto s ním našiel. „Prečo mi robia túto hanbu? Ale som ja
         taká? Čo mi nedajú pokoja?“
   </p>
   <p>
    Zasmial sa; oči sa mu blyšťali, hltajúc jej postavu. „Keď sa mi veľmi páčiš, Žofka: ako
         sa ťa strániť, keď srdce piští za tebou.“ Ruka bola v šatôčke, krv netiekla, i bolesť
         pretíchla čosi. „Ak chceš, pôjdem svojou cestou, ale poviem každému, že si mi frajerka.“
         Zasmial sa zas a dodal: „Ozajstná, milá frajerka.“
   </p>
   <p>
    Zdúpnela od strachu, spinka jej klesla k boku. Ľudia uveria a najradšej, čo je
         najmrzkejšie, i Janko uverí, možno i jeho otec. A mať ešte! Zapľuje ju každý, i najhorší.
   </p>
   <p>
    „Majú boha pri sebe, robiť mne nešťastnej toľkú krivdu? Čo som im urobila?“ Prišlo jej
         ľúto, prečo sú ľudia mrcha a kopú jamu tomu, od koho nezažili nič ako dobrého. Hodila
         spinku na zem, zakryla si tvár zásterkou. Už prichodila hanba na ňu, ako jej bude, keď
         začnú ukazovať na ňu a dievky bočiť od nej.
   </p>
   <p>
    Pristúpil k nej a pritiahol ju k sebe nežne. „Neplač, Žofka. Ja ťa veľmi rád. Nikdy
         nepoviem na teba slova. Ale nebuď taká. Kto zvie, že sa schádzame?“
   </p>
   <p>
    Slová boli nežné, i cit sa triasol v nich, ale jej zuneli ako urážka. Hanbila sa pred
         sebou pre ne. Nahnevala sa ešte väčšmi, odsotila ho; ale v ruke nemala ničoho. „Choď,
         pľuhavý, hovor, čo chceš, ale ťa zabijem. Vieš, zabijem!“ Nahla sa k nemu a napľula mu do
         tvári.
   </p>
   <p>
    Utrel si tvár čo zväčšieho zaviazanou rukou. „Aká bosorka. Hej veru, veru!“ Priskočil k
         nej, schytil ju okolo pása. „Čo ja dbám, Žofka?“ Dychčal pred ňou, skrútil ju sem-tam
         dva-tri razy, podložil jej nohu, padla s ním na holohumnicu. Udrela sa o lakeť, ale
         nedbala. Už sa nebála ničoho. Schytila ho zasa za vlasy oboma rukami, ťahala mu tvár k
         sebe, akoby ho chcela bozkať. Dychčala i ona, srdce jej búchalo až hen kdesi v hrdle.
   </p>
   <p>
    Ale on sa už bál jej úst, hlavu prihol, že sa mu tvár skryla kdesi pod jej bradu.
   </p>
   <p>
    Kurátor sa zasmial v sebe. Aký vohľač! Neškodilo by, keby mu ešte odhryzla kus nosa. Ale
         by bola veľká ošklivosť. Šiel k dverciam, že ich otvorí, ale boli zaháčkované odo dvora.
         Vtedy zabúchal päsťou na zadné vráta a zavolal „Žofa, otvor!“ Ale nečakal, kým príde
         otvoriť. Podvihol dvere v pántoch, že sa dali odchýliť a bol vo dvore.
   </p>
   <p>
    Elečko pustil Žofku, keď zabúchalo na vrátkach. Žofka možno nepočula, že ktosi búcha;
         možno nedbala. Držala ho za vlasy, ako prvej. „Pusť, Žofka, vstaň chytro, chytro!“ Vytrhol
         sa jej z rúk. V nich ostali chlpy vlasov. Bolo mu akoby ho boli olúpili z kože.
   </p>
   <p>
    Kurátor ich našiel stáť proti sebe červených, zadychčaných. Ani ich veľmi neobzeral, iba
         sa jej spýtal: „A čo si sa pozatvárala toľme? Že ťa vari odnesú? Neprišla si otvoriť, tak
         som ti sňal dverce z pántov.“
   </p>
   <p>
    „Zaháčkovala som ich,“ vysvetlila mu trasľavým hlasom. „Ale nie tie od cesty.“
   </p>
   <p>
    „Len to ešte! Tak by sa už nik nedobyl do fary. A vieš, faru nezatvárať. Nevieš nikdy,
         či neprídu hľadať farára.“ Hovoril veľmi vážne, alebo skôr prísne. Až teraz, ako vidno,
         zbadal Elečka. „I pán urodzený hľadajú najskôr farára!“ V oku bol výsmech, keď si ho meral
         od hlavy do päty.
   </p>
   <p>
    Elečko sa už upokojil, odpovedal dosť naľahko. „Nie pána farára, ale starého pána.“
   </p>
   <p>
    „Viem, išli do Ústeľníc, nie, Žofka? Nuž keď prídu dnes večer, sám im poviem, kto ich
         hľadal.“
   </p>
   <p>
    Predesil sa Elečko. Darmo bude sem chodiť; už mu neuveria, že chodí sem kvôli Kollárovi,
         Šafárikovi. Vidí na kurátorovi, že ten vie všetko: povie farárovcom, čo sa tu stalo práve,
         keď mu dali znať, že ich nebude doma. I banoval za dievkou, za ktorou túžil, že ju už viac
         neuvidí, ale sa i hanbil, čo mu povie Žulovic, keď sa dozvie o tomto nezdare.
   </p>
   <p>
    Kurátor sa už oň neozrel, ale sa obrátil k Žofke. „A ty, Žofka, nevieš, či vám preorali
         hradu pod priesadu? Bol som ich predvčerom poslal z poriadky.“
   </p>
   <p>
    „Včera preorávali.“ Hlas jej nebol veľmi pevný. Pri jeho slovách bledla i zapaľovala sa.
         Teraz jej bola tvár ako v pahrebe. Sukne si bola hneď popravila ako-tak. Teraz si naprávala
         šatku na prsiach. I tkanica od oplecka na hrdle bola roztrhnutá, vlasy pochlpené. Oči
         kurátorove pozerali posmešne na úradníka, na zaprášený rukáv a krídlo dolomána. Mohlo sa
         dovtípiť i dieťa, že sa váľali po zemi.
   </p>
   <p>
    Elečko sa vytratil z dvora, veľmi ponížený. Škrípal zubami.
   </p>
   <p>
    Keď ostali v humne sami, kurátor sa usmial Žofke. „Povedz, dievča, čo by bolo bývalo,
         keby nebol sňal dverce z pántov?“
   </p>
   <p>
    Zbledla, prebehol jej mrázik po chrbte. Nemohla mu pozrieť do očí, priložila k nim
         rožtek zásterky. Nebola by sa už vzpierala dlho; nie pre nevládnosť, ale pre čosi
         sladko-bôľneho, od čoho počali ochabovať údy a chceli sa poddať. Hanbila sa, veľmi hanbila
         pre tú ochablosť. Čo by bolo potom? Bol by prišiel taký bôľ, taká zúfalosť, že by bola
         urobila alebo jemu, čo ju prevládal, niečo strašného, alebo sebe. „Necnej si, Žofka.
         Poriadna si dievka, môžem dosvedčiť. Čo ťa do oplana?“
   </p>
   <p>
    „Urobte, čo chcete; verte, lebo neverte, len nepovedzte Jankovi.“ Nemohla sa zdržať,
         navalil na ňu veľký bôľ. Myslela, že jej pukne srdce. Ale sa vyrútili slzy z očú ani
         horúca, letná pŕška.
   </p>
   <p>
    „Nemám mu čo povedať, iba čo by ti bolo na chválu. Neplač. Radšej sa očisť od jeho
         pačesov. Všade ich máš po sebe. Oskúbla si ho, ani zatúlaného kohúta, v cudzom dvore.
         Nenadariť sa ja, teraz by mal holú hlavu ani koleno.“
   </p>
   <p>
    Utrela oči, zazrela medzi prstami chlpy, i po sebe. Pozrela naň vyplakanými očima, bola
         v nich veľká povďačnosť a prítulnosť. V nich kurátor čítal uveličený: ,Rada vás všetkých,
         veľmi rada.‘ A nadišla i jeho vôľa potešiť ju po tomto strachu.
   </p>
   <p>
    „Jankovi nepoviem nič, ani jeho materi, ale sa musím pozhovárať s tvojím otcom, čo
         zamýšľa. Čo máme odkladať? Komora sa vyriadi ľahko, mohli by ste sa zobrať.“
   </p>
   <p>
    Žofka sa zaradovala, srdce jej zabúchalo, ale pozrela na krosná, zišlo jej i ostatné na
         um. Bolo jej ľúto, že musela odporovať. „Keď ma treba pilne vo fare. Mnoho všakovej roboty,
         i tkať tuto. Ako nechám paniu, keď je takto?“ I kurátor uznal, že by sa nepatrilo odviesť
         im teraz slúžku. Žofka bola akási smelá, hnalo ju čosi povedať niečo viac Jankovmu otcovi
         za jeho dobrotu. „Chcela by slúžiť aspoň do Všechsvätých, naučiť sa dobre variť.“
   </p>
   <p>
    „Tak dobre. Ja si rád dobre zajem.“
   </p>
   <p>
    Vyšli k dverciam odháčkovať a zavesiť ich na pánty. Zhovárali sa ako veľmi dobrí
         priatelia.
   </p>
   <p>
    Kurátorova žena pozerala z rezačky, čo sa robí v humne. Bola veľmi rozrušená, ani čo by
         bola tretia medzi nimi v tej borbe. Začiatok bol dosť dobrý, ale Elečko bol ťarbavý.
         Koloman Smolecký by si bol našiel zaraz rady: bol mocnejší i zručnejší. Pod jeho rukami
         ženský odpor nemohol sa uhájiť. Keď sa váľali na zemi, bola už istá, že dievka musí
         podľahnúť. V tých zápasoch, ak nenadíde nečakaná prekážka, podľahne obyčajne žena. I dievka
         by sa bola poddala, ani nie telesnej presile, ale prirodzenej slabosti, nech sa neozve
         kurátor. Keď vysvitlo, že i on videl pasy od prvopočiatku a pretrhol ich, keď mala dievka
         prehrať, zanevrela na muža ako najhoršieho nepriateľa. Keď začal hovoriť o svadbe, o
         vyriadení komory, bolo jej, akoby chcel uviesť ju do hanby a podložiť neveste.
   </p>
   <p>
    „Príde do tej komory na svätého Vida, keď voda potečie na Hundráč.“ Tak sa zastrájala.
         Ak bolo zle, kde bola, mohli ju ľahko dolapiť, ak by dievka nazrela do rezačky. Kým boli
         pri sňatých dverciach, vyšla rebríkom na šop a schovala sa za šúpy slamy. Keď dievka sadla
         za krosná a začala tkať, znova zišla pomaly do rezačky a potom cez dvor do Škôrovie sadu.
   </p>
   <p>
    „Bude na svätého Vida,“ opakovala si.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2581885" name="ftn.id2581885">
        18
       </a>
       ]
      </sup>
      <span class="emphasis">
       <em>
        z pluku Wallmodena
       </em>
      </span>
      — Ludwig Georg Thedal Wallmoden (1769 —
               1862), saský vojvodca, od r. 1795 v rakúskych službách, bojoval r. 1803 pri Wagrame s
               Rusmi proti Napoleonovi a v rokoch 1827 — 1848 bol pobočníkom Radeckého. Podľa neho
               sa volal rakúsky pluk.
     </p>
    </div>
    <div class="footnote">
     <p>
      <sup>
       [
       <a class="para" href="#id2581966" name="ftn.id2581966">
        19
       </a>
       ]
      </sup>
      <span class="emphasis">
       <em>
        išpán
       </em>
      </span>
      (z maď.) — župan
     </p>
    </div>
    <div class="footnote">
     <p>
      <sup>
       [
       <a class="para" href="#id2582279" name="ftn.id2582279">
        20
       </a>
       ]
      </sup>
      <span class="emphasis">
       <em>
        o pánu Kollárovi
       </em>
      </span>
      — Ján Kollár (1793 — 1852)
     </p>
    </div>
    <div class="footnote">
     <p>
      <sup>
       [
       <a class="para" href="#id2582388" name="ftn.id2582388">
        21
       </a>
       ]
      </sup>
      <span class="emphasis">
       <em>
        číta i Slávy dceru: ,Pracuj každý s myslí usilovnou‘
       </em>
      </span>
      — citát
               z Kollárovej Slávy dcery (II, 123) presne znie: Pracuj každý s chutí usilovnou (na
               národu roli dedičné), cesty mohou býti rozličné, jenom vůli všichni mějme
               rovnou.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2583177">
       </a>
       5
      </h2>
     </div>
    </div>
   </div>
   <p>
   </p>
   <p>
   </p>
   <p>
    Keď Šalamún Schönbein našiel druhého furmana do Trnavy, Drozdík sa poradil s Jankom a
         vypravil ho s Ondrejom po zbožie, ale už nie do kupcovej sypárne. Janko vedel, kde ho
         dostane za nie drahý groš, a skutočne sa vrátil veľmi chytro s dvoma vozmi. Drozdík ho
         spredal veľmi chytro, i zarobil.
   </p>
   <p>
    Šalamún sa veľmi pohoršil.
   </p>
   <p>
    „Akože je to, gazda, budete mi kaziť kupectvo?“
   </p>
   <p>
    „Koňom nemôžem dať zaháľať.“
   </p>
   <p>
    Brada sa mu triasla, keď zaboril do nej dlhé, tenké prsty, v tmavých očiach preletovali
         blesky.
   </p>
   <p>
    „Pôjdete zasa do Trnavy?“
   </p>
   <p>
    Kurátor sa mu postavil, chytiac sa za opasok.
   </p>
   <p>
    „Akože, čím skôr, koňom nedám zaháľať a zbožia tam dosť.“
   </p>
   <p>
    Zatriasli sa mu prsty na brade. „Kúpim vám ho ja.“
   </p>
   <p>
    „Predám kedykoľvek za statočné peniaze.“
   </p>
   <p>
    Ale keď zacenil, Schönbein sa strhol. Malú čiernu čiapočku sotil nabok.
   </p>
   <p>
    „Tak mi vyjde drahšie od vás, ako keby ste mi ho doviezli z Trnavy.“
   </p>
   <p>
    Kurátor mu prisvedčil.
   </p>
   <p>
    „Teraz je už zbožie moje a nie robota. Ja som nie na vine, že zohrdli moju robotu.“
   </p>
   <p>
    Šalamún bol veľmi nespokojný. Išiel mať záškodníka, ktorý mu podkopával uhol na
         najväčšej sypárni. S bôľom sa zjednal na dva vozy zbožia, Drozdíkovi musel pustiť veľký
         diel svojho bývalého zárobku. Šťastný je, kto sa musí báť všetkého, lebo to je znak, že zo
         všetkých strán mu priteká zárobok: ale tentoraz sa necítil šťastným, že sa musel báť i
         Drozdíka.
   </p>
   <p>
    Chlapci sa vybrali znovu do Trnavy.
   </p>
   <p>
    Kurátor až po oračkách mal kedy prísť do fary. Našiel starého pána samého vo dvore;
         farár mal robotu, lebo Peter Spevák mu písal, že mu zavesili proces na hrdlo pre pálenku:
         radil sa, čo robiť. Bol hupol do richtárskeho domu znezrady a prichytil slávny úrad obce s
         pintovkou pálenky na stole. Chlapi z úradu i richtár boli v spolku miernosti i odriekli sa
         pálenky. Spevák ich pokarhal prísne, že zabudli na sľub a či vari skôr prísahu. Úradskí sa
         požalovali krčmárovi pre tuhú hubovú polievku a krčmár bežal zaraz so žalobou k
         slúžnodvorskému, lebo od neho kupoval okovitku. Tu už bolo zle-nedobre na Speváka pre
         urážku vrchnosti, richtárskeho príbytku i krčmárskej statočnosti. V tej veci všetky spolky
         miernosti chceli brániť Petra Speváka a Bohumil Valizlosť bol hýbadlom celej tej obrany.
   </p>
   <p>
    Kurátor hneď pristúpil k veci pred starým pánom.
   </p>
   <p>
    „Ten úradník zo Smoliec chodí ešte k nim na učenie?“
   </p>
   <p>
    Starý pán veľmi zvážnel. V tvári sa zjavila starostlivosť.
   </p>
   <p>
    „Nie veru. Sám hútam, čo sa mu stalo, že prestal chodiť. Škoda ho byť. Taký poriadny a
         učenlivý. Z neho mohlo byť niečo.“
   </p>
   <p>
    „Ako zo psa slanina.“
   </p>
   <p>
    Starý pán pokrútil hlavou.
   </p>
   <p>
    „Vy ako iní, kurátor. A my obmedzeným rozumom neprehliadneme nikdy čudné cesty božie.
         Koľko Šavlov sa vyberie po nich a vrátia sa Pavly.“
   </p>
   <p>
    „Bodaj by i tento, hoďas dnes, ale — ale…“ Vyrozprával mu, čo sa stalo oňahdy na humne.
         „O tej veci nik nevie, iba my, ale toho by vysánkoval, keby sa opovážil prísť do fary.“
   </p>
   <p>
    Starý pán prikyvoval. Na chudej tvári prehĺbili sa brázdy od lícnych kostí k ústam. I
         oko prišlo o veselý výraz.
   </p>
   <p>
    „Povážte, kurátor, že odrástol v rozpuste a telesnosti. Kde sa dosiaľ obracal, nevidel
         mnoho dobrých príkladov. Nazrite do tých kaštieľov, čo sa v nich robí. Chlapi hovejú
         bujnosti a roztopaši. Nešťastné ženy nedajú znať na sebe, že vidia, čo im robia mužovia a
         synovia. Koľko ráz sa musia hanbiť pred svetom za otca alebo brata poriadna nevinná dcéra a
         sestra z kaštieľa? Nejeden kvet zašliapali do blata svojou podošvou na tej ceste, nejeden
         ho ešte zašliapu.“
   </p>
   <p>
    Kurátor sa najedoval. Predstavil sa mu znovu búrny výjav z humna.
   </p>
   <p>
    „A my neudrieť na nich obuchom, ale hladkať ich peknými slovami?“
   </p>
   <p>
    Starý pán mu prisvedčil.
   </p>
   <p>
    „Veru len peknými. Obuchu a kianici pokoj. Zodvihnime ho a nahľadíte sa, doráňame samých
         seba.“ Kurátor pohodil hlavou, že nech, ak zle robíme. Starý pán hodil rukou. „Zle robíme
         všetci do jedného. Ak nerobíme, teda myslíme. Zle myslieť, verte mi, je len pitvorec zlého
         skutku.“
   </p>
   <p>
    Kurátor zatíchol. Reči starého pána dotkli sa ho mocne. Starý pán mu vysvetlil hneď, ako
         veci stoja.
   </p>
   <p>
    „Kurátor, my sme ako slimák. Keď je zle, stiahne rožky i vtiahne sa do domu. Ale keď
         pretíchne lejak, už vyjde z domu a vytrčí rožky. Tak i my sme v ohradách prísnej mravnosti
         len do tých čias, kým musíme. Nech sa nám šťastie usmeje ako-tak, alebo nadíde dobrá
         príhoda, už ideme za žírnou pašou zmyslov na kvetnaté lúčiny rozkoše, hoc i bŕdneme do
         kolena v močarisku a bahne zvrhlosti. Nuž ako vziať obuch, keď sme i my takí; práve preto
         sú naši, lebo sú náš obraz, akí by sme boli sami, byť na ich mieste.“
   </p>
   <p>
    Zamĺkol. Jeho oko blúdilo po dvore, do ktorého pozeral prísno Hundráč.
   </p>
   <p>
    Kurátor tiež tušil, že v nás je látky dosť i k tomu byť ako oni.
   </p>
   <p>
    „Ale brániť mali by sme, brániť slabých a nevinných od nich i od seba, keď sa pridáme k
         zlým. Príde ich trestať, aby sa báli a polepšili.“
   </p>
   <p>
    „Brániť bránime, až kde ruka dosiahne. Ale je krátka, verte mi. Trestať nemáme čo
         trestať, lebo hriech obsahuje v samom sebe i trest. Ten veru nevystane, kráča spätne za
         hriechom. Ide obyčajne i na potomstvo do tretieho i štvrtého kolena. Prizrite sa palácom a
         kaštieľom, ako brodia tresty po nich. Ak sa neobrátia, kurátor, zahynú, ako zahynuli
         všetci, čo sa váľali v telesnosti.“ Jeho slová zuneli pravdive, prorockým posvätením.
         Kurátora až zamrazili. „Nepatrí nám do ruky obuch pomstiť sa a zabíjať, kurátor, ale
         pomáhať a naprávať, ak sme z Boha, nezaglianili sme sa i my tam, kde oni. Kto hovie iba
         telu, vysmeje nás, že sme sprostí a smiešni, ale my jednako nemali by sme sa dať odstrašiť
         od roboty, lebo sú naši. Ich zhuba je naša zhuba, kurátor. Preto mi je ľúto, že prestal
         chodiť k nám. Úfal som sa veľmi, že ho vytrhneme, keď zabŕdol. Bolo badať, akoby sa ho
         chytalo slovo. A ja sa ešte úfam, kurátor, ešte sa úfam.“
   </p>
   <p>
    Kurátor mlčal, nedal znať svoje mysle. Tie boli cele iné o Elečkovi. Ale videl u starého
         pána horúcu pachtivosť, že uzrie hasnúcim okom, ako sa dobrota rozmáha. Tá istá túžba žila
         i v ňom, chcel by napomáhať a šíriť dobro medzi ľuďmi; ale vedel, že sa dobro ľahšie chytá
         biednych a chudobných, ako tých, ktorým sa pridobre vodí. Nechcel by márniť čas na
         zahrdnutých. Keď by mohol osožiť sto ráz toľko pri poddajnejších a ochotných.
   </p>
   <p>
    Starý pán šípil, aké má náhľady kurátor.
   </p>
   <p>
    „Už viete, koho mi je najväčšmi ľúto.“
   </p>
   <p>
    Kurátor pohol plecom.
   </p>
   <p>
    „Mne biednych, ktorí znášajú krivdu.“
   </p>
   <p>
    Starý pán mu odpovedal:
   </p>
   <p>
    „A mne toho, kto búja v roztopaši. Biedny nevyjde nikdy tak ľahko na skazu, ako ten,
         ktorý nevie, čo robiť od hojnosti.“
   </p>
   <p>
    Elečko sa vrátil zronený k oráčom. Bol stratený v dumách, do večera sotva povedal
         dva-tri razy: „Robte, čo sa obzeráte?“ Koňa uviazal o orací vozík, kde ťahal steblá z
         močarného sena a on chodil po brázdach sťa vrana, ktorá pasie za pandravami.
   </p>
   <p>
    Večerom prišiel do Smoliec Žulovic.
   </p>
   <p>
    „Čo nového?“
   </p>
   <p>
    Jeho sivé, trochu zajdené oči sa vyjasnili, jastrili dychtive.
   </p>
   <p>
    Elečko pohol plecom lenivo. Nebolo mu do hovoru. Ale Žulovic nedal pokoja. Jemu visí na
         tej jednej veci budúcnosť, zdar a šťastie. Elečko naveľa vyrozprával čo zväčšieho, ako sa
         mu povodilo. „Najhoršie, že neviem, ako ísť ešte k nim.“
   </p>
   <p>
    Žulovic hodil nedbalo rukou. „Malá o to starosť.“ Bol veselý. Vec rástla a dužela, na
         ktorej visí to, čo jemu chýba. Čo na tom, ako sa povodí pritom Elečkovi alebo dievke? Jemu
         nezáleží na tom, či Elečko dostane slúžku z fary, ale na závažnejšej veci. A tá vec sa
         blíži a nadíde, čo kedy. „To je všetko dobre.“ Prevrátená pera sa utiahla ku kútiku v
         uškrnutí.
   </p>
   <p>
    „Čertovská dobrota!“ zaklial Elečko. „Bodaj bol nohu zlomil radšej!“
   </p>
   <p>
    Zastal pred ním vysoký, dengľavý, pred mocným a zdravým, ktorý mal podlomené sily a
         klesal ani dudy, keď im vyjde para. „Bolo treba skúsiť raz, ako veci stoja. Ja myslím,
         dievka by nebola vydržala dlho, nech nenadíde starý.“ Pozrel chladným okom na ochabnutého,
         v ňom bolo opovrženie a škodoradosť. „Alebo by bola odolala až dosiaľ?“
   </p>
   <p>
    Elečkovi zasvietili oči. Pobadal dobre, že obrana ku koncu nebola taká rozhodná ako
         sprvoti. Tá vec neklame. Dobre cítiť, keď poddajnosť začne zadržiavať ruky.
   </p>
   <p>
    „Do fary netreba ísť. Dovedieme dievča, kde nebude kurátora ani farára. Nech sa obráni
         samo, ak sa môže.“
   </p>
   <p>
    Elečko ožil. Chcel vedieť, kedy, čo ako? Žulovic sa usmial pod nos a nadhodil mu:
         „Dočkaj času, ako hus klasu.“
   </p>
   <p>
    Žulovic nelenil, už na druhý deň šiel do Badišova. Ohlásil sa najprv v škole. Trkotal to
         i to, hrubá horná pera sa dosť vyvracala dohora. Ale naostatok pristúpil opatrne k veci.
         „Bude u richtára dakto doma?“
   </p>
   <p>
    „Ťažko do polvečier. Išli hrudy tĺcť.“
   </p>
   <p>
    „A u kurátora?“
   </p>
   <p>
    Samuel Primitivus nemal vôle veľmi hovoriť o nich. Len počuť o nich, či otcovi alebo
         synovi, hneď vrel v ňom hnev. Mútne oči mu svietili ani máčkovi potme.
   </p>
   <p>
    „Tiež ťažko. Budú v poli, iba ak by ona bola doma.“ Tu sa mu čosi obmäkčilo srdce.
         Kurátorka je predsa nie ako jej nadutý muž. Práve dnes mu poslala do daru meričku
         tenkeľových krúp. „Ona bude najskôr doma. Predáva strovu a zbožie.“ Žulovic sa dozvedel, že
         darmo hrozili Schönbeinovi. On neposlal kurátora síce na furmanku, ale kúpil od neho voz
         zbožia a zaplatil mu ho dobre. Chcel mu vziať i druhý voz, ale to bola strava a jačmeň vraj
         pre Badišov.
   </p>
   <p>
    Žulovic sa ponáhľal ku kurátorovi. Bola skutočne ona sama doma. Našiel ju v sypárni,
         merala jačmeň jednej gazdinej a druhej štvrtník pšena. Čakal, kým sa odbavila a začal sa
         jej pritierať. „Pomaly budete mať sklep. Narobíte škody Šalamúnovi.“
   </p>
   <p>
    Zasvietili jej oči od uveličenia. „Veď sa i jeduje na nás, že sme mu nepredali i druhý
         voz. Ale škoda by bolo unúvať svet z Badišova k nemu, keď tu môžu dostať tú istú vec,
         najskôr i lacnejšie.“
   </p>
   <p>
    Pochválil ju, že si vec dobre rozvážili. A napospol všetko sa poberá u nich dobrou
         cestou. „Deti vám sadnú do zagazdovaného poriadku: len by vedeli v ňom ťahať rovno napred a
         nerobili skrútky.“
   </p>
   <p>
    Tu sa už zamračila gazdiná. Jej sláva nepotrvá hádam ani rok. Na takto rok bude tu
         mladá, sprvoti sa bude hádam i podkladať, ale pomaly bude počahovať za kľúčmi, ktovie, či
         sa nepriplichtí i do obitej truhly, kde sú tie ako srieň i žlté, veru i žlté. Celý svet sa
         jej zamračil. Ešte jej zišli na um i mužove reči, čo mal v humne k dievke. Hrýzlo ju vo
         dne, v noci, že dievka s ohnivou hlavou už zaobišla i muža. Bude i jeho okrúcať okolo
         prsta.
   </p>
   <p>
    Žulovic si nemusel ani veľmi hlavu lámať, ako povyzvedať od nej, čo potreboval. Sama mu
         vyrozprávala, čo bolo na humne. Nič sa neokúňala ukázať pred ním veľkú ľútosť, že
         neprichytila dievku na hriechu s cudzím človekom. Prichytiť ju, bola by jej čo ako odšvacla
         vrkoč pri samej hlave.
   </p>
   <p>
    Žulovic jej pohrozil prstom, nech sa neopováži. „Nie je dobre dotknúť sa dievčaťu vrkoča
         bez dobrých svedkov. Váš syn by neuveril ani najlepším svedkom, ani vám. Ľúbosť oslepí
         mládenca. A uveril by váš muž?“ V jeho sivom, trochu zajdetom oku mihali sa svetielka
         posmechu. Sklopila oči, že hádam i muž dal sa zaobísť. „Vrkoču dáme pokoj, ale mládencovi
         otvoríme oči i jeho otcovi. Čo oko vidí, srdce uverí.“
   </p>
   <p>
    Tu už bola veľmi dlhá porada, čo by bolo treba urobiť. Gazdiná sa zhovárala veľmi
         dôverne, spomínala veci, o akých nikdy nestratila slova s postranným chlapom, ba hádam ani
         s vlastným mužom. Ku koncu sa už ani neokúňala veľmi. Prechodil ju akýsi sladký mrázik, pri
         ňom myslela na Kolomana Smoleckého, na jeho mocnú šiju ani u býka, zarastenú brčkavými
         chlpmi a na jeho tučné bezohľadné ručiská. Neušla by jemu iste ani najmocnejšia dievka.
   </p>
   <p>
    Katrena kurátorova hneď sa prichytila práce. Vzala do uzla tenkeľových krúp a odišla do
         fary. Zakrádala sa opatrne, lebo na to, čo chcela, bolo treba, aby slúžku našla samú; ale
         hneď vo dvore zazrela dvoch mladých pánov v zelenkavých šatách s atlasovým obšitím, s
         veľkými čiernymi mašľami pod bradou, ktoré tam sedeli, ani veľký nočný motýľ. Kabáty mali
         zaokrúhlené krídla, takže spod nich vykukovali biele vesty so zlatými hviezdami, na nich
         viseli zlaté retiazky s visiacou pri gombičke pištoľkou, nožničkami a medailou zo zlata. S
         nimi bol sám starý pán holohlavý. Dlhý chlp sa mu knísal nad ľavým uchom, lebo ho zabudol
         zahladiť napravo.
   </p>
   <p>
    „To sú našej Marienky strýčni bratia, Hoľúšovci z Tesnej Bane, Hancko a Nácko.“
   </p>
   <p>
    Kurátorka si prezerala oboch strýčnych bratov. Mali jednaký oblek, ale neboli jednakí.
         Hancko mal veľký, rovný nos. Stál tak rovno napred, že potiahol za sebou i hornú peru,
         takže spod nej trčal trojuhol nie bárs bielych, ale širokých zubov. Očima žmurkal veľmi
         tuho. Nácko mal omnoho svetlejšie vlasy, sivé oči boli veľmi udivené a vypleštené dosť
         dobre. Nos tiež sa podobral mať vysoký hrebeň, ale na krídlach sa veľmi roztľapkal a
         rozšíril, že roztiahol i hornú peru naširoko. Zato boli jednakej postavy, dosť nízkej,
         ktorá by bola cele nepatrná, kurátorke hádam po plecia, keby nie opätky na štíbľach veľmi
         vysoké a klobúk tiež vysoký ani dobré vedienko o širokom venci, ohnutom nad tvárou a tylom.
   </p>
   <p>
    „Kdeže sa tu berú?“ spýtala sa ich, keď ju pozdravili dosť nedbale, dajúc jej prst
         miesto ruky. I ten si potom utreli o tabličkované futro kabáta. V tvári im nebola protivná,
         ale sa im nepáčili nohy, obuté temer v nových krpcoch o naokrúcaných remencoch až do pol
         kolien, pokiaľ siahala sukňa. Prezerala si ich i ona dosť zvysoka. Jej Ondrej rozprával
         jej, príduc so zbožím, ako ich našli v žilinskom hostinci. Čakali tam Ondreja Hamuľu, ktorý
         mal prísť so soľou, hoc Ondrej Hamuľa nebol ešte ani v Ohradnici po ňu. Ísť do Badišova na
         iných vozoch ani počuť, aby ich nezaviezli do Prievidze dakde miesto do Badišova. Najväčšmi
         sa báli zablúdiť.
   </p>
   <p>
    „Prišli sme z Viedne,“ odpovedal jej Hancko spoza pleca.
   </p>
   <p>
    Zbadala, že ju majú za nič alebo veľmi málo; tvár jej podbehla krvou a pozrela na nich
         tiež dosť opovržlive. „To sú oni, čo nemohli nijakovsky trafiť do Badišova?“
   </p>
   <p>
    „Ako trafiť, keď nemáte poštu každý deň?“
   </p>
   <p>
    „Máme ju, keď si pošleme po ňu do Posadiny, hoďas i každý deň. A hovoria, ja som tam
         nikdy nebola, že každá cesta ide do Viedne. Poblúdiť nie je ľahko.“
   </p>
   <p>
    „Do Viedne nik nepoblúdi, ale do Badišova ľahko. Nejdú všetko cesty doň, nejedna sem, a
         nejedna tam.“ Vystrel dlaň i s prstami a akoby sekol napravo i naľavo. Pritom sa trojuhol
         roztiahol doširoka a z neho vyšlo tiché: „Hi-hi-hi!“
   </p>
   <p>
    Nácko si narovnal bielu vestu a z roztiahnutých úst vyšlo: „Fe-fe-fe!“
   </p>
   <p>
    I mohli sa smiať obyčajnej sedliačke v krpcoch. V Jozefovom meste mali ,Greislerei‘ na
         rohu dvoch ulíc.
    <sup>
     [
     <a class="footnote" href="#ftn.id2583899" name="id2583899">
      22
     </a>
     ]
    </sup>
    Boli na ceste zapierať sa a stať sa ozajstnými mešťanmi slávneho cisárskeho
         mesta. Čo je proti nim obyčajná Badišovianka v krpcoch?
   </p>
   <p>
    Neprišli veru od svojej náuky, ale že im písala pohnutlivý list strynká z Tesnej Bane,
         mať úbohej Márie. Preboha ich prosila, keď už musia i tak prísť do Tesnej Bane Emke za
         družbov, nech idú na Badišov pozrieť, čo je s jej Máriou. Čaká ísť po tieto dni do kúta.
         Ona by ju bola prišla obslúžiť, ale práve sa chystá svadba mladšej Emky. Svadba je už len
         závažnejšia vec, než rodenie a krst, najmä druhého dieťaťa. Nebude hádam ostatné; vieme, že
         chudoba je požehnaná na deti. Starosť o Máriu mala nie tak pre pôrod, lebo prvý bol veľmi
         ľahký, ako pre mrcha chýry, ktoré prišli do Tesnej Bane o Rubárskej stolici. Doniesla ich
         čipkárka zo Starých Hôr, vracajúc sa odtiaľ. Tam videla všade hlad po dedinách a nadišli i
         choroby, lebo nešťastie nikdy nejde samo, úložnica, červienka, obávali sa i od úplavice v
         letných horúčavách. Tak sa ohlásili v Badišove kvôli strynej, bárs im nebolo ľahko trafiť
         doň. Sotva by boli i prišli, nech sa v Žiline nestretnú s Jankom, ktorý ich poznal od
         prvej.
   </p>
   <p>
    Nepozerala na nich veľmi prívetive Katrena. Klobúky na hlave ako vedierko sa jej
         nepáčili, ani kabáty, vykrojené napredku. Ale nepáčili sa jej najviac preto, že pozerali na
         ňu posmešne.
   </p>
   <p>
    „Ako sa mávate? Jedli ste dnes ráno?“
   </p>
   <p>
    Starý pán temer vyskočil z kože na tú otázku.
   </p>
   <p>
    „Prečo by nebola jedla?“
   </p>
   <p>
    „Jedia vraj iba raz za deň tu, i to kabáče z otrúb, slamy a brezovej kôry.“
   </p>
   <p>
    Vytreštila na nich oči a ukázala im v uzle biele ako sneh, tenkeľové krúpy. „Kde by ich
         mohla dať? Pani bude v kuchyni?“
   </p>
   <p>
    „Hi-hi-hi!“ zasmial sa Hancko a za ním Nácko: „Fe-fe-fe!“ Smiali sa, vidiac veľký dar
         sedliačky v krpcoch farárovi. Bude hostina ani na ryzkaši, a ešte väčšmi, že sa dopytovala
         na paniu, keď Mária bola už v kúte za bielou plachtou, vyšívanou jarabo: dar to strynej,
         keď prišla k dcére pri prvom pôrode. „Prišli ste na pupkovinu, dobrá žena.“
   </p>
   <p>
    Na ,dobrá žena‘ gazdiná sa odvrátila od nich, červená ako pivónia. Bola by sa hádam
         zvrtla a šla domov, ale tu bol starý pán. Viedol ju veľmi úctive do kuchyne. Vyhováral sa,
         že ju nevedie do izby, ale zadná, jeho, je v neporiadku a v prednej je šestonedieľka, iste
         odpočívajúc, lebo v noci sotva mnoho spala. Oslobodila sa nad ránom cele šťastne. „Máme
         zasa chlapca ani dubca. Meno mu bude Metód, k Cyrilovi sa pýtalo.“ Keď pozrela naň, prečo
         by sa bolo malo pýtať, spomenul, čo boli solúnski bratia,
    <sup>
     [
     <a class="footnote" href="#ftn.id2584020" name="id2584020">
      23
     </a>
     ]
    </sup>
    Cyril a Metód.
   </p>
   <p>
    Kurátorova žena podotkla čosi v rozpakoch: „Ja hneď, že nebudú z našich strán. U nás
         nieto takých čudných mien.“ Ale jej zišlo na um, že páni dávajú najradšej čudné mená. Nie
         je čudné meno Koloman Smolecký? „Do izby ani by nešla, iným časom skorej.“ K šestonedieľke
         sa nemôže dotískať zaraz v prvý deň i to s uzlom tenkeľových krúp. Ak príde ku kútnici,
         príde s vaječnicou aspoň zo štyriadvadsať vajec. Žofku našla v kuchyni v robote okolo
         obeda. Varila sama, iba čo tu i tu kukla k nej pani z Ozubín. Ešte dobre, že je aspoň ona
         tuná, i ostane ešte aspoň dva týždne. Jeho velebná milosť je už dva týždne v Tepliciach pre
         suchú lámavicu a ostane ešte najmenej toľko kvôli kúpaniu a viacej vari, aby si dal stavať
         dbanky.
   </p>
   <p>
    Žofka sa zapálila, keď videla znezrady Jankovu mater v kuchyni. Prvý raz, že je tu nad
         ňou ani sudca, pozerajúc na jej robotu. Zapáči sa jej? Možno od tejto návštevy bude
         odvisieť mnoho. Bola by sa jej temer ruka triasla od rozčúlenia, miešajúc zápražku s mnoho
         cibule pod sekané kúsky baraniny. Iného mäsa nebolo dneska v Badišove. Ale zajtra zavčasu
         pôjde žena do Posadiny po hovädzinu mladým pánom z cisárskeho mesta. Ale daromné boli
         Žofkine strachy. Jankova mať bola veľmi prívetivá, ba skôr priateľská. Tiekli jej z úst
         samé sladké slová ako med.
   </p>
   <p>
    „Veru máš moc na hlave, dievka moja, takto sama, v toľkej starosti. Dávaj si pozor, aby
         si sa nepresilila. Ľahko je zdrapiť, ale nie ľahko sa otriasť, čo si raz vypriadla.“ Keď
         Žofka pozrela akosi nedôverive na ňu, čo sú to za reči, potvrdila ich, i ešte doložila
         veľmi opatrne, že veru potkať ju dačo takého u Drozdíkov by bolo všetkým ľúto. „A najskôr
         mne najviac.“
   </p>
   <p>
    Žofke bolo horúce, akoby jej bol šibol plameň nie pod rajnicu so zápražkou, ale rovno do
         tváre. Či by sa bola nazdala, že počuje také slová z tých úst. Odpovedala uveličená, že jej
         je nie ťažko, dozerá na všetko pani z Ozubín, dobrá a trpezlivá. Nie jej tak ťažko,
         vydržala by, i keby bolo horšie.
   </p>
   <p>
    „Najhoršie ti bude s tými z veľkého mesta. Nepatria, ohavy, do fary, ale skôr do
         konopí.“ Všetko sa v nej triaslo od jedu nad kabáčmi zo slamy a brezovej kôry. Ešte ju
         volajú ,dobrá žena‘ a smejú sa pre uzol tenkeľa: ohavy, čo nemôžu trafiť do Badišova.
   </p>
   <p>
    Žofka nepovedala nič na to, lebo čudní hostia sú strýčni bratia panej. I k nej sa držali
         trochu pyšne, ale ona si to nebrala k srdcu. Trochu sa im smiala, lebo sú smiešni a za
         pokutu postlala im na zem na šúpu slamy do zadnej izby, bárs starý pán chcel im prepustiť
         postele a on ísť i so synom na šop. Po milých slovách Jankovej matere ukazuje sa jej všetko
         onakvejšie. Dala by si skálie tĺcť na hlave a nepožalovala by sa.
   </p>
   <p>
    Kurátorka sa poberala domov. Starý pán jej nanútil za dobrý žajdlík samotečeného. Zíde
         sa veru ku krúpam, už či tenkeľové alebo pohánčené sú dobré s medom. Bola tu darmo,
         návšteva vypálila naprázdno. Ako je teraz na fare, nedá ani pomyslieť na to, čo si bola
         zaumienila. Žofka nechala zápražku zápražkou a vyprevádzala ju predo dvere. Hancko pozerá
         na ňu, držiac ruky vo vrecku, jastrivým okom, Nácko pozerá zadivený, akoby ju chcel
         prehltnúť očima. Sedliačky v krpcoch si už nevšimli, pozerajúc na švárnu, bosú. Ale vtedy
         sa otvorili vráta od cesty a na štrku dvora zašušťali kolesá pekného vozíka, natretého na
         tmavo zelenkavo. Pred ním cifrovali pejky o bielych kopytách. Hádzali hrdo hlavami, hoc ich
         držal tuho v liacach chlap v bielej cifrovane] širici na prvom sedisku.
   </p>
   <p>
    I hostia z cisárskeho mesta pozerali pekný záprah. Náckove oči vytreštili sa ešte
         väčšmi, keď zostupovala z vozíka driečna dievčina. Na chvíľku mihli biele pančuchy spod
         širokej sukne. Hancko sa premínal i vyrovnal ani sviečka, držiac bradu dorovna. Spod
         klobúčika o stuhách škoricovej farby hľadela tvár dievčiny s malými pehami. Tmavosivé oči
         hľadeli veľmi vážne.
   </p>
   <p>
    Žofka priskočila k nej, že jej zachytí širokú sukňu, aby sa nezakvačila o stupník na
         drabinke, ale dievčina skočila rovno na zem, držiac sa rukami drabinky. Len čo si narovnala
         šaty, Žofka jej čosi riekla ticho, temer do ucha.
   </p>
   <p>
    „Naozaj, Žofka?“ pľasla rukami a rozosmiala sa. Oči pritom žiarili radosťou. Potom dala
         obe ruky starému pánovi.
   </p>
   <p>
    „Vy teraz veľmi pyšný, dva razy starý otec!“
   </p>
   <p>
    „Len dnuka, Lujzka. Marienka, možno spí ešte, daj pozor! Nespala celú noc.“ Viedol ju k
         dverám, ale mu zišlo na um, že nepredstavil bratov. Lujzka, prechodiac popri nich, dotkla
         sa okom ich čudného zjavu. Držiac ju za ruku, predstavil oboch ,Johannes a Ignatius.‘ Ona
         sa zľahka uklonila a pred ich očima zmizla v pitvore.
   </p>
   <p>
    Žofka sa vrátila k materi Jankovej. Hoc na odchode zastavila sa spýtať, čo prišla panna
         Ústeľnická.
   </p>
   <p>
    „Sľúbila sa minulý týždeň, že príde v ktorýsi deň, a trafila prísť na radostník.“
   </p>
   <p>
    Kurátorova pozerala vážne. „A nevydáva sa ešte?“ Žofka stisla plecia v neistote, že
         nevie povedať. „Už by sa mohla, taká hodná dievka.“
   </p>
   <p>
    Hostia sa oborili na starého pána tiež s otázkami o nej: kto je, čo a ako, odkiaľ.
   </p>
   <p>
    On vypučil prsia hrdo, chĺpok nad uchom sa zakolísal tuho. „Moja žiačka je, Lujzka. Pod
         mojou feruľou vyrástla.“
   </p>
   <p>
    Prikyvovali uznanlive. Postava svižká, strunistá; tvár zdravá, červená, pehy jej
         neškodia. Okolo očí sedí akýsi tieň tichej zádumčivosti, doňho zablúdia často i oči, ak ich
         nik nepozoruje. Nuž pekná stvora vcelku, pekne oblečená v tmavosivých šatách s belasými
         kvietkami nezábudky. Pekný je i záprah.
   </p>
   <p>
    „Sú bohatí Ústeľnickovci z Ústeľníc?“ spýtal sa Hancko, držiac ruky vo vrecku. Nácko sa
         tiež priblížil a čakal chtive odpoveď.
   </p>
   <p>
    „Dobre si stoja — vcelku.“
   </p>
   <p>
    „Veľký kapitál?“ Starý pán pozrel naň prekvapený. Nevedel iste, čo to kapitál. „Hodne v
         hotovosti?“ A šúchal palcom o ukazovák.
   </p>
   <p>
    Poškrabal sa starý pán za uchom. „V hotovosti jesto čosi, ale dlhu.“
   </p>
   <p>
    Hancko sa odvrátil na štvrť zvratu, ale sa hneď zvrtol nazad. „Chyba — veľká chyba.
         Škoda peknej dievky. Mala by odbyt.“
   </p>
   <p>
    Starý pán sa postavil rozhorčený. „I bude ho mať — z takej famílie!“
   </p>
   <p>
    Hancko urobil ,hi-hi-hi!‘ Nácko ,fe-fe-fe!‘ Hancko mu vysvetlil, prečo sa smeje. „O
         famíliu nieto starosti. Všade sa nájde. Za naším domom sú ešte stupy, kde sa tĺkla zlatá
         ruda. Čo máme z nich? Tiež família. Jeden Hohlhaus bol radným pánom, keď Tesná Baňa
         požičala peniaze cisárovi Žigmundovi. Tesná Baňa bolo tiež slávne mesto.“
   </p>
   <p>
    „Čo len Žigmund! Ten všade požičiaval. Poliakom založil spišské mestá.“
    <sup>
     [
     <a class="footnote" href="#ftn.id2584333" name="id2584333">
      24
     </a>
     ]
    </sup>
   </p>
   <p>
    Hancko nepočúval mrzutú odpoveď starého pána. Pozeral do zeme a hovoril pod nos:
         „Jednako škoda, bez kapitálu. Kto je dlžen, je súžen.“
   </p>
   <p>
    „Aké ohavy akési, chceli by turáky, keby ich bolo,“ nadávala im kurátorova, idúc k
         vrátam. Čakali na ňu otvorené dokorán. Žofka jej prisviedčala horlive, hoc nevedela celkom,
         komu nadáva. Bola uveličená. Srdce jej skákalo od radosti. Jankova mať prišla jej povedať
         také milé slová. Ešte sa i bála o ňu pre veľkú robotu vo fare. Aká milá tá Jankova mať.
   </p>
   <p>
    Keď sa vracala, postavil sa Hancko proti nej na chodníku a zatvoril jej cestu
         rozkročený. „Kde fáraš, zlatá jahnička? Staň trochu.“
   </p>
   <p>
    „Nemám kedy, mladý pán.“ Obišla ho dosť vypučeným oblúkom, bežiac do domu. V pitvore len
         toľko, že sa nebúšila do starého pána, ktorý sa poberal na dvor.
   </p>
   <p>
    „Darmo skáčeš, Žofíka! Zápražka je už tam. Plameň ti preskočil do nej, sám neviem, ako.
         Zbĺkla do zniku a z cibule tam máš uhlíky.“
   </p>
   <p>
    Hoc bola mrcha novina, usmiali sa naň jej nevädzové oči. Hoc mal brázdičiek na tvári ako
         do roka dní, bola by ho vďačne bozkala. Čosi ju dvíhalo dohora, až k oblakom by vyletela.
         Celý svet sa jej smial.
   </p>
   <p>
    „Daj ti mi, bože!“ Panvičku na troch nohách umyla a znovu dala na žeravé uhlie,
         nakrájala do zápražky novej cibule. ,Zápražka sa jedna skazí, druhá sa zrobí chytro.‘
   </p>
   <p>
    V tie dni brala všetko naľahko, oči sa jej smiali. Bola plná fara ich lesku a jasu.
         Najprv Hanckovi porobili, začal pozerať za ňou. Dosť skoro zbadala i ona, že ho má za
         pätami, kde sa obráti. Smiala sa mu. Veselo dievke, keď mládenca oči pasú za ňou.
   </p>
   <p>
    Podojila Rysuľu, s plným šechtárom išla cez dvor.
   </p>
   <p>
    „Kde sa len tu beriete, zlatá jahnička!“ Ruky vo vreckách, veľký klobúk trochu nabok,
         zastavil jej cestu. „Ale tu rastú také panny, v tejto dedine?“
   </p>
   <p>
    „I inakšie. Len by prišli na priadky, nahľadeli by sa.“
   </p>
   <p>
    „Mne je dosť pozerať na vás. Keby ste ma chceli, na inú by nepozrel.“
   </p>
   <p>
    Zazvonil mu v ušiach jej smiech ani strieborný zvonček. „Naozaj?“ Šibla naňho posmešným
         okom, kto sa to pechorí vyhodiť Janka zo sedla. Ak je tak, nech sa poponáhľa. Po advente už
         by bolo neskoro.
   </p>
   <p>
    Hancko hľadel otvoriť jej iné výhľady. Hovoril jej o Viedni a jej nádhere. „Poďte do
         Viedne, tam vám bude inakšie. Nebolo by vám treba slúžiť, mohli by ste hneď rozkazovať.“
   </p>
   <p>
    „Ani tu neslúžim, ale sa učím variť, priasť, tkať i tuto podojiť Rysuľu.“ Poklonila sa
         mu, keď vytreštil oči na ňu, aké sú to divné školy. Zaletela k nemu zboku očima. „Máme i
         nedeľnú školu. Chodia oni do nedeľnej školy?“
   </p>
   <p>
    „Načo by mi bola? My vo Viedni sa učíme každý deň, nielen v nedeľu.“
   </p>
   <p>
    „Keď sa učia: vedia, kto je pán Štúr?“ Pozrela naň škodoradostne, ako si poradí hneď s
         prvou otázkou. „Dávno. I zhováral som sa s ním neraz.“ Tu ona vyvalila naň oči ako na
         neobyčajný zjav.
   </p>
   <p>
    „Kde ho videli. Ako?“
   </p>
   <p>
    „Ostatný raz v slovenskej Besede. To je vo Viedni ako v Badišove tanec, ale hrá iná
         muzika. Bol i Štúr.“
   </p>
   <p>
    „S ktorou tancoval?“
   </p>
   <p>
    „Tancovať netancoval.“
   </p>
   <p>
    Odľahlo jej, že ho nevidel tancovať. Štúra si vedela predstaviť všakovak, len nie
         tancujúceho. „Nenašiel roveň sebe?“ začala sa vyzvedať dychtive. „On bude najkrajší zo
         všetkých.“
   </p>
   <p>
    „Jesto i onakvejších.“ Hancko postavil sa pred ňu, vypučil prsia i začal si riadiť fúzy.
   </p>
   <p>
    Oči jej zasvietili, pučila sa od smiechu. Aký neborák! Ešte bude chcieť mať i v rožku
         aspoň toľko, ako on. „Čítajú jeho noviny?“
   </p>
   <p>
    Otrčil ústa a mrdol plecom. „A načo?“ Čítať mi ich netreba, keď vidím na vlastné oči, o
         čom noviny píšu. Vidím cisára, Metternicha, arciknieža Ludviga, arcikňažnú Žofiu a jej synov.
    <sup>
     [
     <a class="footnote" href="#ftn.id2584542" name="id2584542">
      25
     </a>
     ]
    </sup>
    Načo by mi boli noviny?“
   </p>
   <p>
    Prihlušil ju dosť dobre vychýrenými, veľkými menami, ledva sa zrepetila. Či ona zo
         všetkej tej vychytenosti uvidí kedy aspoň tôničku? Ale i ona mala trochu v rožku. Povedala
         mu: „Ja by ich čítala byť nimi. Aspoň by vedela, či píšu pravdu, alebo nie.“
   </p>
   <p>
    Hancko sa rozrehotal a začal sa podhadzovať ako macko. Zľakla sa, že zastrelila capa
         akéhosi, len kde!
   </p>
   <p>
    „Pravdu, hi-hi-hi! Noviny a písať pravdu!“ Potom sa stíšil, ba zvážnel veľmi, i pohrozil
         jej prstom na veľkú výstrahu. „Písať noviny samú čistú pravdu, bolo by jedných jediných
         novín dosť, zlaté jahniatko, ako je Písmo sväté iba jedno.“
   </p>
   <p>
    Myslel, že jej dodal. Ale ona zdvihla hlavu a v očiach preleteli blesky. „Nech si
         zachovajú: ak iní píšu nepravdu, pán Štúr ju nepíše, lebo zastúpa pravdu. Či nie?“
   </p>
   <p>
    Hancko stisol plecia, i utrčil ústa. „Čerti by sa vyznali.“
   </p>
   <p>
    „Povedia, či nie?“ Z jej očí hľadelo naň čosi veľmi vážneho, skôr prísneho. „Len
         povedia!“
   </p>
   <p>
    „Medzitým, zlatá jahnička, kto vie? Nebol som s pravdou za kmotra.“
   </p>
   <p>
    Pozrela naň už nie prísne, opovržlive trochu. Obišla ho veľmi vypučeným oblúkom a zmizla
         v pitvore.
   </p>
   <p>
    „Pekná dievka, veľmi pekná dievka,“ pukol prstami. Tej noci sa mu veľmi zle spalo na
         šúpe slamy. Ale sa už nemohol k nej priplichtiť, hoc číhal na ňu. Vedela mu veľmi zručne
         vyhýbať. Hodil rukou na ňu a začal sa mať okolo Lujzky. Kde sa pohla, musela sa potknúť oň.
         Naostatok sa neopovážila vystrčiť nos z domu.
   </p>
   <p>
    V tom prenasledovaní sa neraz utiekla do kuchyne. Tam videla temer ustavične Žofku.
         Sprvoti sa len zďalej dívala na ňu, i jej sa páčila jej ohnivá hlava, nevädzové oči, z
         ktorých žiarila radosť, ale obdivovala i jej zručnosť v robote. So sedliačkami bola vždy
         opatrná, nedávala sa s nimi veľmi do reči. Ale pri Žofke pozabudla na tú opatrnosť. Nácko
         ju bol priveľmi urazil.
   </p>
   <p>
    „Žofka, pred tými dvoma sa ťažko obhrnúť. Nech je tu vozík, šla by domov, kým sú tu.“
   </p>
   <p>
    Žofka by sa bola smiala, i na ňu číhajú a číhali. Chlapská záľuba. Ale títo dvaja jedujú
         i ju. Hancko nechcel potvrdiť, že Štúr zastupuje pravdu. Tu jej zišlo na um, ako prišla
         rovno sem Jankova mať. Zabudla na Hancka a jeho výkruty.
   </p>
   <p>
    „Neobhrnú sa pred mládenci, nie pred hocakými, ale tými, čo vedia zazrieť.“
   </p>
   <p>
    Lujzka pozrela na ňu prekvapená. Čudne hovorí dievka z badišovskej fary.
   </p>
   <p>
    „Mňa by mal dakto zazrieť?“ Hovorila trpko. Tu i tu bola ešte v hneve so sudbou. I v
         týchto slovách bola schovaná výčitka a nad ňou zavieval ešte zádych bôľu.
   </p>
   <p>
    Ohnivá hlávka prikývla, veľmi chytro a mnoho ráz.
   </p>
   <p>
    „A kto?“ pýtala sa hrdá panna.
   </p>
   <p>
    „Ten, ktorý sa im najväčšmi zapáči.“ Ale Žofka videla, že hrdá panna nevystihla súvis,
         tak jej vysvetlila. „Tak akosi príde, že na koho najviac myslíme, ten sa najskôr prizrie.“
   </p>
   <p>
    Hrdá panna sa zasmiala, ale smiech chcel vyjsť na iné hony, kde sa nesmiali veľmi.
         Potrhla ho nasilu nazad, kde si dvorí veselosť. „To sa prizrel i na teba dakto?“
   </p>
   <p>
    Prikývla ohnivá hlava moc ráz. Veď po tieto dni prišla Jankova mať zhovárať sa s ňou
         pekne. Nemohla sa zdržať, vyrozprávala je] celé svoje šťastie. Panna Lujzka sa usmievala
         bôľne. Jej také šťastie neskvitlo a sotva skvitne.
   </p>
   <p>
    Žofka zbadala, že je čosi bôľneho v nej. Má pekné vlasy, ako vďačne by ju pohladila po
         nich, keby sa nebála, že ju hrdá panna odmietne, i tvár milá, hlas čistý, zhlboka sa
         roniaci. Zaslúžila by šťastie, ako ho má ona, opravdivé a veľké. Vďačne by jej ho dožičila.
         Zišli jej na um bratia, čo prišli z Viedne. Či pri nich by kvitlo šťastie, alebo pri
         Elečkovi a takom Gustíkovi? Bola raz v ratúze, nakukla do veľkej osvetlenej dvorany, keď
         bol panský tanec. Videla všetko mládencov šnurovaných, hrdých. Jeden bol ako druhý, samí
         Elečkovia a Gustíkovci. Čo si vybrať medzi nimi? Nahla sa k nej náhle a šepla jej: „Vedia
         čo, vydajú sa za Slováka!“
   </p>
   <p>
    Panna Lujzka pozerala na dievku prekvapená. Od nej počula slová, ktoré sa v nej často
         ozývali. Usmiala sa, ale úsmev bol trpký. Slová preleteli po pustých, hluchých nivách, kde
         už niet kvieťa, ale holé strnisko. Po ňom skučia podzimné vetry. Stála ako skamenená, bála
         sa hnúť, aby nevybúšili ututlané bôle oživenou silou. Pozerala do kúta, sťaby mala ta oči
         prikuté. Ak by pohla očima, začalo by z nich kričať na dievku, čo musí ostať pochované
         tamdnu.
   </p>
   <p>
    Žofka miešala zápražku a štebotala bezstarostne. „Ich mládenci sú jeden ako druhý. Ak sa
         nepáči jeden, nepáčia sa všetci.“
   </p>
   <p>
    „A čo ty vieš?“ riekla ticho panna pri nej, hľadiac do ohňa, ako sa uhybuje, krúti okolo
         hrncov v tenkých pradienkach i podskakuje plameňom, hľadiac liznúť kotlíček, zavesený čosi
         nabok s vodou.
   </p>
   <p>
    „Viem, videla som ich!“ Panna Lujzka pozrela bokom na ňu, čo to hovorí. Čo môže vedieť
         sedliacka dievka o tých veciach. „Videla som ich na tanci v Posadine, všetkých, koľko ich
         je.“ Zasmiala sa veľmi veselo. „Keď si jeden z nich vykrúcal fúzy, vykrúcali si ich
         všetci.“
   </p>
   <p>
    Lujzka stŕpala. Sedliacky prst chodil veľmi blízko jej rán, krútil sa naokolo. I ona sa
         obzerala vo svojom svete, keď sa stroskotalo šťastie, či sa ukazuje potecha v niektorom
         kúte. Bola i na hostinách, schôdzkach a plesoch, ale kadiaľ prešla mysľou, všade samá
         holota, chudoba. Dievka ju až ohlušila nevinnou poznámkou. Všetci mládenci v tých kruhoch
         boli z toho istého brda v nosení, hovore i pohyboch. Všetci dýšu tým istým duchom, trúsia
         okolo seba tú istú plevu šťúplych náhľadov. Duch je nie ich, náhľady si nevyvarili sami,
         ale doniesli skadiaľsi. Možno, ako ich obleky sú zostrihnuté z tej istej látky na tú istú
         módu, tak i duch, ktorým páchnu, a náhľady, ktoré natískajú každému, s kým sa stretnú,
         pochodia z toho istého žriedla. Ani jeden nepridal k nim zbla zo svojho. Čo mal hádam
         svojho niekde, zapratal do kúta a pokrýval jarabými handričkami, aby nebolo o ňom slýchať.
         Lebo akokoľvek, to svoje páchne naďaleko slovenstvom: nuž a priznať sa, že sú Slováci,
         neopovážili by sa pred kamarátmi dakde v Pešti, alebo Prešporku.
   </p>
   <p>
    Skučali podzimné vetry po pustých, holých nivách. Nikde kúsok zelene, stebielka a tobôž
         kvietka. Hľadela do plápolu s túžbou, prsia sa dvíhajú búrne, smútky dušu krušia.
   </p>
   <p>
    Vydať sa za Slováka! Tamdnu čosi, čo bolo, zanemelo, skvílilo. Slzy sa tisli do očú.
   </p>
   <p>
    Žofku zarazila dlhá tichosť a keď pozrela na ňu pri sebe, videla ju s ťažkým smútkom v
         tvári. Vypadla jej skoro lyžka od ľaku. Nachýlila sa k nej s účasťou. „Vari im je dačo?“
   </p>
   <p>
    Panna Lujzka nemohla slova povedať. Pokrútila tuho hlavou, že jej je nič. Skrútené
         pradienka vlasov poskakovali jej pri oblednutých bielych lícach. Ale i toho pohybu bolo
         primoc na jej ťažobu. Čoho sa obávala, stalo sa. Slzy navreli celým prúdom do očí a
         preliali sa dolu tvárou.
   </p>
   <p>
    Žofka vypustila počernetú varešku do panvice. Sama nevedela, kde sa nabralo u nej odrazu
         toľko smelosti, že jej tvrdá, vyrobená rúčka oblapila hrdú pannu a položila sa na plece, že
         nad ňou tancovali rozhýbané skrútky vlasov. Ruka na pleci ležala sprvoti okúňavo, ale razom
         vošla do nej sila, kási vyššia vôľa, ruka zmocnela a začala ju priťahovať. Panna sa už
         nemohla zvládať, podala sa nežnému volaniu. Skrútila sa trochu a ukryla tvár na dievkinom
         pleci, kde visia strapce kvetovanej šatky dolu bielym opleckom. Žofka ju už oblapila oboma
         rukami. Nevyzvedala sa už, čo sa panne robí, iba ju začala hladiť nežne po hlave.
   </p>
   <p>
    Dievka cítila, ako sa hrdá panna otriasla bôľom v jej náručí.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2583899" name="ftn.id2583899">
        22
       </a>
       ]
      </sup>
      <span class="emphasis">
       <em>
        V Jozefovom meste mali Greislerei na rohu dvoch ulíc
       </em>
      </span>
      — t. j.
               vo Viedni, meste Jozefa II. (1741 — 1790), syna Márie Terézie, mali Greislerei
               (kupecké skliepky)
     </p>
    </div>
    <div class="footnote">
     <p>
      <sup>
       [
       <a class="para" href="#id2584020" name="ftn.id2584020">
        23
       </a>
       ]
      </sup>
      <span class="emphasis">
       <em>
        solúnski bratia
       </em>
      </span>
      — t. j. slovanskí apoštoli Cyril (827 — 869)
               a Metód (†885)
     </p>
    </div>
    <div class="footnote">
     <p>
      <sup>
       [
       <a class="para" href="#id2584333" name="ftn.id2584333">
        24
       </a>
       ]
      </sup>
      <span class="emphasis">
       <em>
        Žigmund! Ten všade požičiaval. Poliakom založil spišské mestá
       </em>
      </span>
      — Žigmund Lucemburský (1361 — 1437) dal r. 1412 poľskému kráľovi Vladislavovi trinásť
               z dvadsiatich štyroch spišských miest, ktoré za vlády Gejzu II. založili saský
               prisťahovalci. Mestá získala až Mária Terézia (1771).
     </p>
    </div>
    <div class="footnote">
     <p>
      <sup>
       [
       <a class="para" href="#id2584542" name="ftn.id2584542">
        25
       </a>
       ]
      </sup>
      <span class="emphasis">
       <em>
        Vidím cisára Metternicha, arciknieža Ludwiga, arcikňažnú Sofiu a jej
                  synov
       </em>
      </span>
      — pozri pozn. k str. 343 a k str. 331; arcikňažná Sofia Frederika
               Dorotea (1805 — 1872), matka cisára Františka a arcikniežaťa Ludwiga. R. 1848 mala
               veľký vplyv na kamarilu.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2584891">
       </a>
       6
      </h2>
     </div>
    </div>
   </div>
   <p>
   </p>
   <p>
   </p>
   <p>
    Skrslo odrazu tajomnou príťažlivosťou veľké priateľstvo medzi dievkou a pannou z pekného
         kaštieľa. Utvrdilo sa úprimným bozkom na ústa, keď sa panna stíšila a podvihla tvár z
         dievkinho pleca. O bozku ťažko by bolo povedať, ktorá ho dala, ktorá ho brala. Bol najskôr
         dar obapolný, prišiel od každej na pol cesty a zahrial obe v šťastnom stretnutí.
   </p>
   <p>
    Od tých čias boli najviac spolu. Panna z kaštieľa sa obracala okolo ohniska pri Žofke,
         učí sa vraj od nej variť a má sa vôľu učiť ešte priasť a tkať.
   </p>
   <p>
    Veľmi sa zadivili ľudia v nedeľu po večierni, vidiac ísť do školy pannu z krásneho
         kaštieľa s dievkou z fary na nedeľnú školu. Keď vychodili z dvora, obrátil sa Hancko k
         Náckovi: „Nepôjdeme i my?“
   </p>
   <p>
    Nácko pozrel naň zadivenými očima a vykročil hneď. „Nedbám, poďme pozrieť.“
   </p>
   <p>
    Na ceste sa k dievčatám pridala žena kurátorova. Ibaže dnes nebola v krpcoch, ako vtedy,
         keď prišla s uzlíkom tenkeľových krúp, ale v čižmách. Ľudia sa jej vystupovali s úctou.
         Odkedy merala jačmeň a strovu v sypárni, vážia si ju ešte väčšmi. Janko spred školy pozeral
         uveličený na mater pri Žofke. Uškrnul sa, keď ho mládenci prekárali.
   </p>
   <p>
    Keď prišli bratia z Viedne k škole, izba bola už nabitá ľuďmi. I pod otvorenými oblokmi
         stáli, ktorým sa neušlo miesta dnu. Nakukli do pitvora, ale im odpadla chuť pretískať sa
         dnu. Nadstavili uši a počúvali. Bohumil Valizlosť rozprával o druhoch skál, ktoré sa
         nachodia v Tatrách. Chvíľku počúvali a potom žmurkol Hancko na Nácka. Vyšli predo dvere.
   </p>
   <p>
    Do fary sa im nechcelo ísť, keď všetko išlo do nedeľnej školy, najmä dievčatá. Postáli
         predo dvermi a potom popod stenu išli okolo prednej čiastky. Na štíte postáli zasa chvíľku,
         pozerali po okolí. Pred nimi bol nižný koniec dediny, utúlený medzi stromovím, za ním sa
         dvíhalo úbočie spočiatku úložito, potom čosi strmšie, na hrebeni vyzdobené peknou panskou
         horou, Mladinami. Pod Mladinami už sa hodne vlnili jariny, kde-tu sa zelenel záhon ľanu
         mäkkou, zamatovou zeleňou. Z Mladín doliehalo až sem ponad šum vody nad mlynskou ráštubňou
         clivé volanie ,ku-ku, ku-ku‘. Bol pekný, letný deň. Povetrie sa už triaslo horúčavou nad
         vŕbami.
   </p>
   <p>
    Obrátiac sa, že sa vrátia k pitvoru, zazreli za sebou v obloku poprsie človeka s mútnymi
         očami, so šedivou mocnou šticou, hrubými fúzami a bočnou bradou na lícach v podobe tešlice.
         Sivkastý kabát bol šnurovaný. Ruky mal vo vrecku nohavíc. Vidno, že je doma, na nich
         pozerá, čakajúc, čo mu povedia prichytení takto pod cudzím oblokom.
   </p>
   <p>
    Hancko podvihol vedierkovatý klobúk, za ním i Nácko, ktorý pozeral naňho vyvalenými
         očima. Hancko prehovoril po nemecky: „Tu je môj brat Ignatius, ja som Johannes Holúš, alebo
         skôr Hohlhaus z Tesnej Bane. Ale sme prišli z Viedne navštíviť sesternicu. S kým máme
         šťastie?“
   </p>
   <p>
    „I ja som vedel ešte ta nemecky, ale teraz je už niks dajč,“
    <sup>
     [
     <a class="footnote" href="#ftn.id2585031" name="id2585031">
      26
     </a>
     ]
    </sup>
    zasmial sa ten s poprsím v obloku. „Vedia po maďarsky?“
   </p>
   <p>
    Tu sa zasmial zasa Hancko. „Nem tudom maďarom, baratom.“
    <sup>
     [
     <a class="footnote" href="#ftn.id2585049" name="id2585049">
      27
     </a>
     ]
    </sup>
   </p>
   <p>
    „Ja som Samuel Primitivus Robko, rektor z Badišova. A keď je tak, ako je,“ prešiel z
         lámanej nemčiny do slovenčiny, „budeme sa zhovárať po badišovsky.“
   </p>
   <p>
    Hancko pozrel naň zadivený. „Po slovensky teda.“
   </p>
   <p>
    „Badišovsky!“ Samuel Primitivus dal dôraz päsťou na prah obloka. „Mne je slovenská tá
         reč, v ktorej odbavujeme v kostole. Táto každodenná je dedinská: v akej dedine ju hovoria,
         taká je. Ergo
    <sup>
     [
     <a class="footnote" href="#ftn.id2585079" name="id2585079">
      28
     </a>
     ]
    </sup>
    v Badišove badišovská.“
   </p>
   <p>
    Hancko sa poklonil a zasmial.
   </p>
   <p>
    „To sme boháči: koľko dedín, toľko rečí.“
   </p>
   <p>
    Samuel Primitivus prisvedčil, pozeral na nich nedôverčive. „To sú švagrovia s
         badišovským farárom.“
   </p>
   <p>
    „Bohumilom Valizlosťom.“ Ale Hancko bol už hotový Viedenčan, rád trkotal, čo sa trafí,
         bez veľkého vyberania. „Oni nejdú ta učiť ľudí o skalách v Tatrách?“
   </p>
   <p>
    Samuel Primitivus stiahol obočia, ale potom sa mu tvár vyrovnala. Hoc si ľudí nevšímal
         veľmi, najmä postranných zo zásady, na týchto zbadal, že nedržia veľmi s farárom. „Neužívam
         z toho pokrmu,“ riekol hrdo.
   </p>
   <p>
    „Nesúhlasia s naším švagrom, že sedliaka treba učiť?“
   </p>
   <p>
    „Nesúhlasím.“ Búšil zasa päsťou na prah obloka. „Kto sedliaka veľmi učí, hreší. Sedliak
         nech robí a nerozumuje. Naše zeme neorie rozum, ale dobré voly, keď ich sedliak zapriahne
         do pluha. Nech opatruje statok a reže dobrú sečku, nie prežúvať múdrosť, čo mu núka v
         novinách kadejaký horenos. I ja som Slovák, ale viem, že stojíme na sedliakovi. Ak si
         rozdrmeme fundamenty miesto podmurovať ich dôkladnými zásadami, prekopŕcneme sa všetci.“
   </p>
   <p>
    Hancko ho počúval pozorne. Odkedy je v Badišove, toto bolo prvé rozumné slovo, čo počul.
         „Majú pravdu v tej veci. Sedliak nech ostane, kde je, aby sa mali dobre, čím ďalej, tým
         lepšie, zemskí páni. Na nich stojí náš kupecký stav i remeselník. Ak pán neutŕži, sedliak
         ťa nevytrhne.“
   </p>
   <p>
    Samuel Primitivus veľmi zvľúdnel. Cudzí hostia boli mu po srsti. Len čo nakukli do
         dediny, pridali sa k nemu a nie k farárovi, hoc boli v švagrovstve s ním. Bol by ich
         zavolal do izby, ale cez oblok ich vpustiť sa nepatrilo a cez pitvor nijako nešlo. Keď
         nešiel do Ozubín hneď z večierne, obyčajne sa zavrel na kľúč, kým sa držala nedeľná škola,
         aby sa neprezradil ľuďom, že je doma. A potom nebol vyriadený, bol neobutý a Žanka tiež
         nemohla sa ukázať takým činom, ako bola. Neostalo mu ako prisvedčiť na to, čo počul z úst
         rozumného hosťa.
   </p>
   <p>
    „Tie náhľady počul moc ráz, nie odo mňa, ale od smerodajných. Sám pán senior ho hľadel
         napraviť na lepšiu cestu i okolití páni, ale darmo. Slovo sa ho nechytí, ako husi voda.“
   </p>
   <p>
    Hancko pozrel na brata, ten zasa na Hancka. Boli to mrcha chýry, ktoré im príde niesť do
         Tesnej Bane. Čo robiť? Bolo by sa dohovoriť medzi sebou. I zberal sa ísť do školy, kde bude
         sám s bratom. Na odchode mu zišla na um hlavná vec. „To švagra nebudú mať okolití páni
         radi.“
   </p>
   <p>
    „Nuž veru by nebanovali, keby sa i tejto chvíle dakde podel znezrady.“
   </p>
   <p>
    Hancko pozrel na Nácka. „Neborka Mária, čo sa jej ušlo!“
   </p>
   <p>
    Nácko pozeral zadivený a potvrdil: „Veru neborka, tak či tak.“
   </p>
   <p>
    Nemali už tu miesta, poberali sa. Samuel Primitivus ich pozval, aby sa páčilo iným
         časom. Sľúbili sa, čo ako prísť a pozhovárať sa dôkladnejšie.
   </p>
   <p>
    Keď sa vracali popod obloky, postáli. Bohumil Valizlosť rozprával nedeľným žiakom ešte
         vždy o tatranských skalách.
   </p>
   <p>
    Pokrúcali hlavou a odišli po záhumní hen k hradám, kde priesada už počala dužieť dosť
         dobre. Medzi ňou hnala loboda, potrava rubárskej chudoby v ťažké prednovky. Mladiny hľadeli
         na nich vážne tmavou, sýtou zeleňou svrčín, ale úbočie pod nimi sa smialo, vyodievané v
         novom plášti z rozličnej zelene.
   </p>
   <p>
    Uhľadeli si čas, keď ľudia vyjdú zo školy, že azda sa budú môcť pripojiť k dievčatám.
         Ale pripojiť sa k nim nemohli, lebo išli s nimi ženy, medzi nimi zas kurátorova. Za nimi
         kráčal kurátorov syn Janko i Ondrej Hamuľa, ktorého mladá žena tiaž išla so Žofkou.
   </p>
   <p>
    „Nedajbože dostať sa k nim, Nácko.“
   </p>
   <p>
    „Budú azda i samy, dnes alebo zajtra.“
   </p>
   <p>
    Hancko pozrel naň napajedený. ,Ak ani zajtra, tak na takto rok!‘ pomyslel si. Ale vtom
         zazrel vychodiť zo školy starého pána s kurátorom. „Pomaly, Nácko,“ napomenul brata. Z nohy
         na nohu išli, kým ich tí nedohonili.
   </p>
   <p>
    Stali si k nim do jedného radu, Hancko k starému pánovi, Nácko ku kurátorovi. Hancko bol
         rozhorčený, najväčšmi na starého pána. Má rokov ako Matuzalem,
    <sup>
     [
     <a class="footnote" href="#ftn.id2585285" name="id2585285">
      29
     </a>
     ]
    </sup>
    ale rozstrečkovaného syna nevie krotiť. Ešte ho badurká a prikyvuje mu. Nadišla
         ho vôľa diať sa doňho. Bol rád, že je tu kurátor.
   </p>
   <p>
    „Počúvali sme učenie o tatranskej skale. Ľuďom je veľmi treba vedieť, že v Tatrách sú
         skaly. Ešte by sa mohli nazdať, že sú pecníky chleba.“ Zasmial sa potichúčky pre seba.
   </p>
   <p>
    Starý pán pokýval hlavou. „Hm-hm. Keby sa nazdali, nebola by toľká chyba.“ Pozrel na
         Hancka veľmi vážne. Ten už mal vybúšiť do smiechu, ale zazrúc toľkú vážnosť, rozpajedil sa.
         Vidno, starý odrheľ chce ho mať za blázna. Miesto smiechu vybúšil hnev z neho.
   </p>
   <p>
    „Chyba by bolo ukazovať nevedomým, že skala je peceň. Povedať vždy to, čo je, a nie, čo
         sme vybrali z kníh, alebo čo sa nám mätie v hlave. Chyba je brojiť proti pálenici a krčme,
         keď by prichodilo brojiť proti korheľovi; z korheľa kvitne krčma a pálenica, ktorá by vyšla
         na psí tridsiatok, keby ju nedržal korheľ. Treba sa inak chápať, ako život učí a jeho
         potreby. Patrí sa hýbať, robiť, skusovať svet a nedržať sa toľme tatranskej skaly, lebo je
         skala, skala.“
   </p>
   <p>
    Starému pánovi sa začervenali líca i oči sa zasvietili. Nenazdal sa, že po nedeľnej
         škole sa mu dostane takej lekcie. Teraz už zastal a pozrel mladému pánovi rovno do očí.
         Stál pred ním rozjarený, hotový pochytiť sa kedykoľvek za škuty.
   </p>
   <p>
    „Čože my rechtori a farári, čoho sa máme držať? Ja sa už moc nepohýbem. My sme všetci
         domári, čiapočka na hlavu, pančušky na nohy. Môj syn, majúc úrad, sa už hýbe čosi viac.
         Robí, čo vie a môže. Kto má byť v stálom pohybe, boli by ste vy kupci a mešťania. Majte sa
         do roboty teda! Stavajte, ak nie pálenice, aspoň dobré vápenice, majúc v Tatrách toľko
         dobrých vápencových brál. Zakladajte plátennícke a súkennícke spolky, alebo si nedajte
         odňať, ó, potomci slávnych baníkov a hutiarov, gemerské maše a hámre.“
   </p>
   <p>
    Hanckovi sa ziskrilo v očiach. Výčitka mu padla na hlavu ani dobrá frčka do nosa.
   </p>
   <p>
    „Vidíte, pán rechtor, v hutníctve je ako vo všetkom: darí sa tomu, kto zná pokroky a
         lepšie spôsoby práce. My sme sa ich nenaučili, preto nás múdrejších vyhodili zo sedla. A
         potom, kde je kapitál na také náklady?“
   </p>
   <p>
    Starý pán mu uprel prstom na prsia. „Kapitálu majú mešťania a kupci, ale ho zle užívajú.
         Ako vtedy požičiavali kráľom, tak požičiavajú teraz zemským pánom na dobré zálohy a mastné
         úroky. Im povedzte, ó, horlivec, nech sa hýbu a neprirastajú na holú tatranskú skalu. Na
         starých, vychýrených hutníkov jednako len bola hanba dať sa vyhodiť zo sedla pre pokroky a
         lepšie spôsoby pri výrobe kovov. Boli by ich sami vynašli tie pokroky a lepšie spôsoby
         alebo sa ich aspoň naučili za horúca od múdrejších, keby sa neboli prilepili toľme o tú
         skalu. Ale čože, my chudobní ideme po školách tu v krajine i v Nemecku, či nájdeme dakde
         pokrok a lepší spôsob vo vedách a umení, kým bohatí, írečití mešťania, zažití od storočí a
         bohatí kupci sedia doma, že naostatok už ani nevedia, na ktorej strane sveta bude tá
         Rubárska stolica. Prídu o obchod a dobré remeslá, ostane iba prázdna pýcha na meštianstvo.“
   </p>
   <p>
    Hancko banoval, že bádal do osieho hniezda teraz, keď sa nevedel obohnať. Musel sa
         vyhovárať, že nenarážal nehybnosťou na nikoho tu, ale hovoril o celku, že sa nevieme
         vyšvihnúť. Ale už bolo pozde. Starý pán nedopovedal, čo mal na srdci. Chcel si odľahčiť
         úplne.
   </p>
   <p>
    „Veď i ja hovorím, čo vy. Nehýbeme sa. Ak chcete prijať naučenie dedinského rechtora,
         tak si ho zachovajte. Dať vám ho musím, lebo ste strýčni bratia mojej nevesty, ktorú veľmi
         rád, a myslím i Slováci.“
   </p>
   <p>
    „Ako repa!“ Položili si k tomu dlaň, čím väčšmi rozšírenú, na prsia.
   </p>
   <p>
    „Nuž dobre.“ Starý pán pozrel akosi smutne na Hundráč. Bol trochu nabok, ale akoby sa
         bol usmieval a žmurkal na nich: ,Pravdaže Slováci, všetci do nohy, ktorých slovenská mať
         mala.‘ (Hundráč vedel neraz strúhať divné žarty.) „Tak vy do Viedne išli sa učiť na
         kupectvo. Urobili ste dobre, ísť, pochytiť všetky jeho nové cesty a spády. Len už, keď ste
         vo Viedni, nezabudnite na tatranský kraj a nezaviaznite tam, kde ste. Na Slovensku vás čaká
         veľká robota. Keď prídete do Badišova, načo sa vypytovať, koľko majú dievky peňazí,
         hľadajúc bohaté prístupky, radšej sa pousilovať založiť dobrý obchod. Ó, potomci mešťanov a
         peňažníkov, vezmite do ruky obchod Slovenska. Pozrite tuto kurátor, sedliak, musí predávať
         zbožie a strovu, čo doviezol z Trnavy. Robiť to dobrý mladý kupec, bol by predal viac a
         prišiel k statočnému grošu i bez bohatej ženy. To je moja úprimná rada.“
   </p>
   <p>
    Hancko počúval jedným uchom dnu, druhým von. Nácko sa zahľadel na pannu z kaštieľa.
         Takto pri chôdzi bola, čo bola. Niesla sa na širokom zvone sukní so svojím úhľadným poprsím
         sťa hrdá loď na belasých moriach.
   </p>
   <p>
    Hanckovi sa už nepáčilo v Badišove, bol by sa pobral stadiaľto, keď beztak už vie, že
         Mária neumrela, ale nebude už žiť, len živoriť, keby nie dievka s ohnivou hlavou a
         nevädzovými očima. Po večeri chodil hodnú chvíľu po dvore hore-dolu, ale naostatok sa
         pobral na tú šúpu slamy. Neborka Mária, nemá ani postelí hosťom!
   </p>
   <p>
    Na šúpe sa prevracal hádam do polnoci, potom chvíľku zaspal a zas sa strhol, keď
         zaspieval prvý kohút. Keď sa počalo brieždiť, zvliekol sa z postele, obliekol sa potichu a
         vykradol sa do dvora.
   </p>
   <p>
    Nad Hundráčom sa už začala šíriť jasná žiara. Prvá lastovička zaštebotala kdesi, vrabce
         tuho sčvirikali na streche Strakošovie, ale sa hneď hodili v klbku na slivu a tam sa
         klbčili ani Cigáni na námestí v Posadine.
   </p>
   <p>
    Bol si premyslel, že nikdy sa k nej nedostať ľahšie, ako zaránky. Svieža, vyspatá,
         dobrej vôle skôr nachýli ucho k nemu ako vo dne, keď ju preháňajú, neborku, z roboty do
         roboty. Pritom teraz celý dom spí najchutnejšie, keď začína hasnúť dennica, bude sa môcť s
         ňou pozhovárať. Ak bude tak, bude prichodiť zaštrngať tými bielymi ako srieň. Má vraj
         vohľača, ktorého slúchať; ale i biele sa vedia pekne zaliečať.
   </p>
   <p>
    Vošiel do maštale, vedel, že keď vstane, príde najprv dať Rysuli za drabinku. Keď sa
         zjavil vo dverách, Rysuľa podvihla hlavu. Retiazka zaštrkala. Pritisla sa tučnými bedrami
         temer k samej prejme a prihovorila sa mu priduseným „mú“. Zato teľa sa znepokojilo tuho.
         Premínalo sa. Naostatok vstrčilo spotenú hubu do špáry prejmy a zafúkalo dva-tri razy.
         Pravdaže! Nevídaný taký hosť na tomto mieste, v kabáte s pekne vykrojenými krídlami.
         Odložil vedierkovatý klobúk na rebrinku. Takto nepadne toľme do očí Rysuli a teľaťu.
   </p>
   <p>
    Nemýlil sa. Zašuchotali i jej kroky. Bol sa utiahol za dvere. Prešla temer pri samom ňom
         s náručím trávy. Hodila ju za rebrinu, krava hneď sfučala a strčila širokú hubu do nej.
   </p>
   <p>
    Mohol sa oboriť na ňu, keď mala trávu v náručí, ale si premyslel, že ťažšie sa jej
         brániť, keď bude sedieť pod kravou. Stolček sa prevrhne chytro a dievka bude na zemi. I
         vrátila sa so šechtárom, v ktorom bolo i vody. Prihla sa k vemenu, prihovárajúc sa Rysuli a
         začala jej vemä umývať. Krava sa neozrela veľmi o ňu, ťahala trávu spoza rebrinky. Voda
         bola i tak letná. Potom vzala stolček o troch nohách, štvrtá bola vylomená, ako na všetkých
         týchto stolčekoch. Tak aspoň tá, ktorá dojí, sadne si veľmi obozretne a nezadrieme pri
         dojení.
   </p>
   <p>
    Teda teraz alebo nikdy. Začal sa prikrádať od chrbta, keď sa ozvali prvé cvrky v
         šechtári. Bol by prišiel až k dievke veľmi ľahko, keby nie Rysuľa. Tá ho zazrela,
         prikrádavý krok mala za číhajúce nebezpečie, zľakla sa, sfučala a odhodila sa od dievky.
   </p>
   <p>
    Žofka ju chcela tíšiť, ale sa najprv obzrela, kam ukazovali nadstavené uši kravy.
         Stolček hneď odšupla pod žleb a so šechtárom v ruke stála pred Hanckom. Mal pravdu, svieža,
         vyspatá bola dobrej vôle. Oči sa jej smiali i keď sa ho spýtala trochu prísne:
   </p>
   <p>
    „Čo chcú?“
   </p>
   <p>
    Pred pozorom vysmiatych očí stratil smelosť. „Žofka, ja toto…“ Čo nepovedalo slovo,
         vysvetlili roztvorené v túžbe ramená, prosiace oči, nachýlená nabok hlava bez klobúka.
   </p>
   <p>
    „Ale teraz!“ Obzerala si ho dôkladne. Obzerala sa i po miestnosti. Kde stáli, pomostinky
         boli čisté. Vôbec bolo čisto tu, len ku dverám bola kôpka hnoja na môstku, čakajúca, kedy
         ju vykydajú na veľkú hŕbu pred maštaľou. „A tuto?“ ukázala na pomostiny. „A takto!“
         Postavila sa pred neho ako svieca. Ukázala na bosé nohy a trochu pochlpenú hlavu. Ešte sa
         dnes nečesala. Hancko prisvedčil, že sú to nie vážne prekážky ľúbosti. Pohla nedbalo
         plecom. „Nedbám. Ale odložíme najprv šochtár.“ Postavila ho i s tými prvými cvrkmi k
         stolčeku. „Nuž dobre!“ Postavila sa predeň, rozšíriac ramená.
   </p>
   <p>
    Hodil sa jej do náručia, oblapil ju náružive. Pod rukami cítil jej boky. Opieral sa jej
         na prsia. Bol by sa pripil ústami na jej ústa, ale ich nemohol dočiahnuť. Bol čosi nižší od
         nej a pritom ona držala hlavu trochu nazad. Ale ju stisol tuho, bol by zvýskal od mocného
         opojenia.
   </p>
   <p>
    Vtedy pocítil, že sa krúti, ale pomaly, okolo nej. I ona sa skrúcala, aby bola tvárou k
         nemu. Aká rozkoš krútiť sa s krásnou devou v náručí! Darmo by jej hľadal páru medzi
         viedenskými práčkami. Pozerala naň dolu veselými očima, z ktorých sa sypali iskry; krútila
         sa s ním už dosť chytro.
   </p>
   <p>
    Pomaly by mohlo byť i dosť krútenia. Začal sa vzpierať, akoby zadržiavať. Ale až vtedy
         pocítil rozkoš i závrať skrúcania. Nevedieť, aká sila ho niesla, hnala tak rezko, že nemal
         kedy prepletať nohami. Rukami prešiel pomaly z bokov hore na okrúhle plecia. Pod nimi sa
         vzpierala bujná, mladá sila a pružnosť. Oči pritvoril a letel, letel akýmsi začarovanými
         krajmi.
   </p>
   <p>
    Tu odrazu tá sila ho pustila. Bujná postava sa uhla, stratila kdesi. Rukami sa chytal,
         ale nebolo sa čoho chytiť. Chvíľku letel a potom stál.
   </p>
   <p>
    Pred ním sa ozval chichot. „A čože sa nedržali? Na lietačky sa treba držať. Keby nie ja,
         boli by spadli.“
   </p>
   <p>
    Spadnúť nespadol, ale sa zatočil a odletel na môstok, kde bola hŕbka hnoja. Štíble boli
         zababrané. Pozrel na ňu s výčitkou. V pozore mal čosi bôľneho, čo sa to zhrnulo trpkým
         sklamaním. I jej bolo trápne. Zakašlala sucho a obzerala sa za šechtárom a stolčekom. Ale
         vidieť ho, ako pozerá na nohy, chytal sa jej smiech. Pohodila mu hrsť mätienky.
   </p>
   <p>
    „Tu majú, môžu si poutierať.“
   </p>
   <p>
    „Nešli sme na nijaké lietačky, vieš dobre. Oklamala si ma, vieš dobre. Čo by ja šiel na
         sprosté lietačky? Čo mi je z nich?“ Odvrával nafúkaný, kým utieral obuv zmätenou slamou.
         Bolo mu veľmi trpko, ale cez trpkosť predsa cítil na rukách teplotu jej bokov a pružnú
         hybkosť pliec.
   </p>
   <p>
    „Ja neviem inú hru,“ vyhovárala sa, sadajúc znovu pod Rysuľu.
   </p>
   <p>
    „Nevieš, verím, hm — so mnou. Ale už nič.“ Poutieral sa čo z väčšieho. „Teraz ma
         vysmeješ. Iným budeš rozprávať. Povedz!“
   </p>
   <p>
    Stál konča Rysule, hľadel na ňu s hrozbou, ale i so strachom. Usmiala sa. Zišlo jej na
         um, že sa bratia už dosť naboli v Badišove. Tu by sa už zaobišli i bez nich. Panna Lujzka
         nechce z kuchyne vytiahnuť nohu i pri stole sú nepohodlní. Nácko nespúšťa z nej vypľaštené,
         zadivené oči.
   </p>
   <p>
    „Povedať nepoviem, ale smiechu sa nezdržím dlho. Najviac ak by dnes, zajtra neviem.“
   </p>
   <p>
    Pokýval hlavou, že vie, čo to znamená. „Len by bola pošta. Vo Viedni je i päť ráz na deň
         a v Badišove ani raz.“
   </p>
   <p>
    Hneď po raňajkách začali sa zberať. Poslali si po Ondreja Hamuľu. Hancko nechcel mať nič
         s Drozdíkovci, najmä s Jankom. Tušil, že preňho stúpil zaránky do hŕbky hnoja. Zdržiavať
         ich nik nepridŕžal veľmi. Ale im naložili veľkú kopu pozdravov do Tesnej Bane, i od
         Metódka.
   </p>
   <p>
    Žofka, keď im vynášala veci na voz, stretla sa s Hanckom. Štíble mal už vyčistené: sama
         mu ich riadila, keď sa začal zberať z Badišova. Teraz mu podala voňavý biely klinec.
         „Nemajú za bánosť, mladý pán.“
   </p>
   <p>
    Vo fare sa rozložila radosť po ich odchode. Keď neboli Lujzke na očiach, zabudla pomaly
         myslieť na to, že nebodaj číha na ňu kdesi šťastie, vydať sa za takého mládenca.
   </p>
   <p>
    Po hosťoch ostali len ich dary: Márii zimný čepiec, podšitý atlasovým vankúškom, starému
         pánovi zamatová čiapočka so zlatou kystkou, farárovi kus bielej látky so zlatými
         hviezdičkami na vestu i sedem pozlátených gombičiek s uškami na ňu a Cyrilkovi husár na
         koni, ktorý mal píšťalku miesto chvosta. To boli všetko novinky vtedy v móde i v
         hračkárstve.
   </p>
   <p>
    Keď sa vypratali z Badišova, kurátorova už neodkladala, ale sa vybrala zasa do fary s
         hodným uzlíkom pohánčených krúp. I jej bolo náhlo, aby už raz odľahlo mysli, ale nedal jej
         pokoja ani Žulovic. Neminulo dňa, aby nebol prišiel súriť, že čo má byť, nech už raz bude.
   </p>
   <p>
    Žofke začala sa žalovať. „Toho roku zasiali viac ľanu, ako by sa patrilo. Pribudne vraj
         priadka, i to s kolovrátkom po Všechsvätých.“ Žofke zabúchalo srdce a udrela krv do tvári.
         Panna Lujzka sa obrátila chytro a pozrela jej na ohnivú hlavu. Na jeseň teda ju už
         začepčia, ostane len na čele a sluchoch pásik ohnivých vlasov. „Tak som veru nestačila
         vyplieť všetok. Ostal mi záhon, povoje sa v ňom rozmohlo moc.“
   </p>
   <p>
    Dievke zažiarili oči. Čiže by bolo pekne ísť ránom do poľa, po rosičke, po studenej.
         Bola by zaplakala. Služba jej zaťažela na pleciach ako zakaždým, keď nemohla pre ňu ísť do
         poľa, keď iné ženy idú.
   </p>
   <p>
    „Ja by vďačne, na holých kolenách, keby…“
   </p>
   <p>
    „I patrilo by sa. Plátno bude nie mne, ale tebe.“
   </p>
   <p>
    Bolo by pekne: plieť ho sama, trhať, rafať, močiť, urobiť, čo sa robieva pri ľane.
   </p>
   <p>
    „Tu ťa už len vyprosíme čo ako.“ Drgla ju lakťom i zažmurkala na ňu. Bola veľmi milá,
         zhovorčivá. Chlapci sa chytili roboty, vyprávajú záhon v Úplazinách, ktorý ležal prielohom
         pre skálie. Vykopávajú ho a zvážajú na cestu. Budú z neho hŕbky tĺcť. Ale bude treba
         navážať zeme, našli jej vraj hodne pod samou horou. Bude iste s črtením, hotová výprava,
         akoby navozil hnoja.
   </p>
   <p>
    Žofka sa divila dobrému priemyslu. I panna Lujzka počúvala so záujmom. Mala pred sebou
         gazdinú, ktorej sa všetko darí, do čoho sa chytí. Nie darmo sa vraví, komu Pán Boh, tomu
         všetci svätí. Ale pri božej pomoci je i rozmysel a zručnosť. Mohla ju obdivovať o chvíľu,
         keď jej chcel dať starý pán zasa medu.
   </p>
   <p>
    „Jaj, máme ho ešte, kde by sme ho minuli toľký!“
   </p>
   <p>
    „Ako sa vám odslúžime, ha?“
   </p>
   <p>
    „Našlo by sa i to ľahko pri nás. Málo rúk na ženskú robotu. Jedny nestihnú na desiatich
         miestach.“ Pomaličky doviedla starého pána, kde chcela. Žofka môže každé ráno ísť do ľanu.
         Rysuli beztak treba zeleného krmu a kde ho nájsť chutnejší nad povoju a slimačie.
   </p>
   <p>
    Vyprevádzala ju Žofka až na cestu, pred vráta. Nedajbože sa roztrhnúť, vždy jesto o čom
         hovoriť. Hovor, o čom chceš, Žofke je všetko milé. Veď myseľ jednostaj blúdi okolo domu,
         kde je jej potešenie.
   </p>
   <p>
    Už sa rozlúčili. Keď sa Žofka spýtala: „A kde to mám ísť?“
   </p>
   <p>
    I Jankova mať si pľasla od divu na zásteru, ako mohla zabudnúť hlavnú vec.
   </p>
   <p>
    „Tam pod Mladinami, vidíš, ten záhon v tretích honoch od toho chĺpka hlôžiny, čo je
         okolo skaly.“
   </p>
   <p>
    Žofka poznala ten záhon dobre oddávna. Bol hneď pod horou, piaty-šiesty od nej. Ľan sa
         už zelenal na ňom ani mäkká perina. „Vidno naň stadiaľto,“ radovala sa.
   </p>
   <p>
    „I spred nášho domu, i kuchynským oblokom, keby nebolo susedovej ciene. Neboj sa, nik ťa
         neodnesie.“
   </p>
   <p>
    Žofka sa zasmiala. Ak zvie Janko, že bude chodiť do ľanu, môže ju vidieť spred domu. A
         zvedieť zvie, povie mu mať. Aká to bude zas chutná robota.
   </p>
   <p>
    Kurátorova už nemala účasti na jej veľkej radosti. Ponáhľala sa domov. Zo všetkých kútov
         volá na gazdinú práca a práca.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2585031" name="ftn.id2585031">
        26
       </a>
       ]
      </sup>
      <span class="emphasis">
       <em>
        nix dajč
       </em>
      </span>
      (z nem.) — nič po nemecky
     </p>
    </div>
    <div class="footnote">
     <p>
      <sup>
       [
       <a class="para" href="#id2585049" name="ftn.id2585049">
        27
       </a>
       ]
      </sup>
      <span class="emphasis">
       <em>
        nem tudom maďarom baratom
       </em>
      </span>
      (maď.) — neviem po maďarsky,
               kamarát
     </p>
    </div>
    <div class="footnote">
     <p>
      <sup>
       [
       <a class="para" href="#id2585079" name="ftn.id2585079">
        28
       </a>
       ]
      </sup>
      <span class="emphasis">
       <em>
        Ergo
       </em>
      </span>
      (lat.) — teda
     </p>
    </div>
    <div class="footnote">
     <p>
      <sup>
       [
       <a class="para" href="#id2585285" name="ftn.id2585285">
        29
       </a>
       ]
      </sup>
      <span class="emphasis">
       <em>
        Má rokov ako Matuzalem
       </em>
      </span>
      — t. j. je veľmi starý. Podľa Starého
               Zákona sa Matuzalem dožil 969 rokov.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2586000">
       </a>
       7
      </h2>
     </div>
    </div>
   </div>
   <p>
   </p>
   <p>
   </p>
   <p>
    Bolo ešte do dňa, len čo sa brieždilo, keď Žofka vstala a vytratila sa z fary. Vzala si
         plachtu v rezačke a zadnými dvercami vyšla na záhumnie. Pozrela na Hundráč, zasmiala sa mu,
         že pozerá pošmúrne v také pekné ráno. Ale on ostal záhadný, hoc nebolo na ňom chĺpka
         obláčka. Žofka sa mu smiala, prečo sa mraští, keď si sám ľahol tak, že mu slnce ostalo za
         chrbtom.
   </p>
   <p>
    Šla cestou, ktorá išla kosom úbočou až do Mladín, ale sa druhá i odrazila bokom. Potom
         sa dala chodníkom pomedzi zbožie. Keď podišla hore, bola by vďačne poslala dedine ,i-huhú!‘
         i dve, ale ju vidí v tieňoch tam dolu medzi stromovím, hádam ešte spí. Škoda by ju bolo
         burcovať. Polia sa už prebudili. Na bielych cestách a chodníkoch, čo si rozložili medzi
         zeleňou, zabelie sa tu i tu chlap, alebo začernie žena.
   </p>
   <p>
    Prišla na Drozdíkovie záhon, trávne oplecko si narovnala, aby sa nevyhŕňalo dohora pod
         výsypkom, uviazala si plachtu a stala na úvratiach. Z nežných byliek padala jej rosa na
         nohy.
   </p>
   <p>
    Obliekla si naschvál biele trávne oplecko: ak Janko vyjde pred dom, zazrie ju hneď a jej
         pôjde lepšie robota od ruky.
   </p>
   <p>
    Nezbadala, iba keď vyskočilo slnce spoza Hundráča. Rosa na byliach sa zblyšťala ani
         čisté diamanty. Celý kraj sa jagal, len Hrbáč bol vždy ešte pošmúrny i dedina sa rozložila
         v tôni na oboch brehoch potoka. Spievala si ticho. Pred Drozdíkovie domom nevidno nikoho,
         ale v záhradke pred domom je Jankova mať. Poznať ju po čepci, ako sa jej belie na hlave.
         Predsa len vyšla pozrieť pod Mladiny, či je tam ona. Robota jej šla dobre, kládla hrsť za
         hrsťou do výsypka.
   </p>
   <p>
    Oblapili ju tuho zboku. Ani sa nenazdala, iba keď ležala v ľane. Obzrela sa, čo sa
         stalo. Jej tvár sa stretla na polceste s Elečkovou. Vykríkla, ale krátko. Ústa jej
         zatvorili jeho ústa, prilipli sa tak tuho, až ju špelo.
   </p>
   <p>
    Od ľaku jej opadli ruky. Len potom sa schápala, keď ocítila jeho ruky na sebe. Bola na
         zemi. Plný výsypok jej prekážal v pohyboch. Ale prekážal i jemu, nedal ju prevrátiť
         horeznačky.
   </p>
   <p>
    Elečko začal, majúc ju oblapenú, vyťahovať trávu z výsypka, že ho vyprázdni, keď ho
         nebolo ako odviazať. Robota mu nešla ľahko. Ona sa mu zaprela lakťami o prsia i udrela ho
         dva-tri razy do brucha.
   </p>
   <p>
    „Nerob, Žofka. Načo ti to? Už neujdeš.“
   </p>
   <p>
    Zamrelo v nej srdce, akoby sa malo skamenieť. Vidí sama, ide padnúť do hanby, prísť o
         panenskú poctivosť. Od Drozdíkov budú vidieť, čo sa jej stalo. Sám Janko — hádam.
   </p>
   <p>
    Stisla zuby. Cítila novú silu v sebe. Hľadela sa prevrátiť a dostať naňho. Vymkla jednu
         ruku z jeho objatia, oprela sa ňou o zem. Nemala sa o čo oprieť poriadne, zem bola prisypká
         a suchá. Nemohla sa dostať navrch. Drobila tú zem v ruke; skvílila, keď jej vyprázdnil
         výsypok a prevrátil ju, že videla nad sebou temer popolavé nebo. Skrúcala sa ako had.
         Bránila sa. Nabrala plnú hrsť tej rozmrvenej zeme a ako dychčal nad ňou, hľadiac ju
         stisnúť, aby sa nehla, spoza jeho ramena čapila ho do tváre. Prsti mu čosi padlo do úst,
         dostalo sa jej i do očú. Najskôr ho schytila prudká bolesť v hlave, lebo obe dlane si
         položil na tvár.
   </p>
   <p>
    Vymkla sa spod neho, skočila na rovné nohy a utekala do hory ani strela.
   </p>
   <p>
    Elečko povytieral oči, naveľa mohol prehliadnuť ako-tak; mal zafúľanú tvár. Slzy sa mu
         valili z očú a miešali sa so zemou. Videl, ako Žofke málo už chýba do hory. Skočil na nohy
         a bežal ku koňu. Nechal ho obďaleč, aby ju jeho dupot neupozornil, čo sa chystá. Ale cestou
         si rozmyslel, že si v hore neporadí s koňom medzi stromami a pustil sa za ňou pešky.
   </p>
   <p>
    Žofka bežala horou rovno dohora. Vyzerala húšťavy, kde by sa dalo schovať. Počula
         dlubkať kdesi pred sebou. Počula akési hlasy, zazrela chlapov. Jedni skočili za húšť
         borovčia a mladých smrečkov, dvaja sa hodili proti nej. Poznala otca a kurátora. Nevediac
         sama prečo, bežala k nemu, nie k otcovi.
   </p>
   <p>
    „Čo je?“ čula jeho mocný hlas. „Čo tu hľadáš?“
   </p>
   <p>
    Hoc hlas bol karhavý, sladko ho bolo počúvať. „Bola som v ľane, plieť.“ Doložila ticho:
         „Zasa prišiel.“
   </p>
   <p>
    „On, čo vtedy?“
   </p>
   <p>
    Prikývla mu hlavou.
   </p>
   <p>
    Prezeral si ju bedlive. Bola zazemená celá. Trávne oplecko mala roztrhnuté na pleci.
         „Ublížil ti?“ Pokrútila hlavou. Oči jej jasali radosťou a hrdosťou. Položil tvrdú, ťažkú
         dlaň, kde oplecko bolo roztrhnuté. Cítila, ako jej stisol plece. „Obránila si sa?“ Prikývla
         hlavou. „Sama?“
   </p>
   <p>
    „Sama a božia pomoc.“
   </p>
   <p>
    Miško Ranostaj pozeral a počúval, ale nevedel, čo sa stalo. Kurátor mu vysvetlil
         nakrátko, čo Elečko zmýšľa. Pozrel pošmúrne na otca, ktorý nevedel ničoho nič. „Čo urobíte?
         Poviete mu dačo?“
   </p>
   <p>
    Ranostaj tiež nabral obrvy. Tmavé oči pozerali k zemi. Keď sa upreli o kurátora,
         preletovali v nich blesky.
   </p>
   <p>
    „Už mu len poviem dačo, teraz, keď viem. Prvej som nevedel. I cestu mu zasekám, aby sa
         nevracal.“
   </p>
   <p>
    Kurátor ho chytil za lakeť. „Ošklivosť si nenadobúdajte. Keď povedať, nuž povedať ako
         patrí: ale nezodvihnúť ruky. Viete, zeman je, hoc trhan. Nehodno sa oškliviť pre pačmagu.“
   </p>
   <p>
    Ranostaj mlčal spurne. Pustili sa dolu horou mlčky. Žofka išla pri nich, naľakaná tým
         tichom. Svrčiny stáli ani sviece, ale pomedzi ne dalo sa vidieť naďaleko. Onedlho videli
         Elečka obzerať sa a zaberať hore horou. Chlapi sa schovali za strom, Žofka ostala sama.
         Prirútil sa k nej, že ju schytí zasa. Ale vtom sa ukázali oba chlapi.
   </p>
   <p>
    Prešiel ho mráz, keď zazrel kurátora a Ranostaja. Kurátor sa neusmieval ako vtedy na
         humne. Pozeral veľmi pošmúrne. Ranostaj ani nepozeral naň. Bol pred nimi zahanbený, ako
         pred nikým v živote. Vybral sa na zábavný pohon za dievkou a tu stojí zababraný od hlavy do
         päty zemou a rosou. Z očí sa mu ešte vždy valia slzy. Pekné zálety, bodaj neslýchal o nich
         nikdy!
   </p>
   <p>
    „Čo majú s mojou dievkou? Nech povedia predo mnou a týmto svedkom.“ Ranostaj mal ruku na
         opasku. Jeho oko svietilo, keď sa stretlo s jeho okom.
   </p>
   <p>
    Hoc sa bál, zobral sa dovedna. Riekol ticho, ako prvej Ranostaj. „Páči sa mi, tak chodím
         za ňou.“
   </p>
   <p>
    „Chcú sa ženiť?“
   </p>
   <p>
    Potrhlo mu kútiky úst. Na ženenie nemyslel pri tejto veci, ale nebolo hodno vysvetľovať
         tuná na čo myslel. Odpovedal spokojne: „Prečo nie i ženiť?“
   </p>
   <p>
    Ranostaj pohol plecom. „Ja im nekrátim: nech im bude šťastlive. Ale s mojou dievkou nie.
         Tú sme nechovali takým.“
   </p>
   <p>
    Slovo bolo kruté, zadrelo hlboko do jeho namyslenosti a hrdosti. „S akým?“ Chcel pozrieť
         naň s hrozbou, ale z očí sa mu vyvalila celá rieka sĺz. Musel zasmrkať.
   </p>
   <p>
    „S takým, čo nemá ničoho nič, nevie remesla, ani sa mu nechce robiť. Kto nerobí, nemá sa
         na čo ženiť a už celkom nie s mojou dievkou.“
   </p>
   <p>
    „Ja mám robotu, i viem robiť, hoc nehluším sekerou a čakanom.“
   </p>
   <p>
    „Nech si tam robia v dobrom zdraví, ako vedia. Takú robotu nechválim, ani nezávidím. My
         tuná, keď sa zberáme, nezberáme sa kadejako, v ľane, alebo pod plotom. Najlepšie im
         pristane pohľadať si dievku, čo pôjde s nimi pod plot. Moja, čo ako, bude mať poctivú
         svadbu pred bohom a ľuďmi, aby každý vedel, že je vydatá.“
   </p>
   <p>
    Elečko, i keby nemal zapálené oči, bol by sa hádam zapálil v tvári. Slová sedliaka ho
         urážali, akoby ho každé šiblo poza uši. „Nevystatujte sa, gazda. Boli onakvejší a padol im
         hrebeň.“
   </p>
   <p>
    „I to býva. Nešťastie chodí po ľuďoch, nie horách. Ak i prídem o všetko, ale dievku si
         nedám doniesť o poctivosť, ani seba. Nachoval som ich dosť ráz, i pritúlil v dome, ale ak
         sa ešte raz dotknú mojej dievky, urobím chytrý poriadok. Vidím, hlava im je tvrdá, dobrá
         rada sa jej nechytá: ale ja do nej zatnem sekerou a rozotnem ju ako hrču. Tentoraz im
         prepáčim. Idú svojou cestou.“
   </p>
   <p>
    Spustil sa dolu horou. Mrzké slová mu dudneli v ušiach, ale ako sa spúšťal nadol, tak
         tratili obsah, čím ďalej tým väčšmi. Naostatok dudneli naprázdno. Tam stála pri nich i ona,
         zazemená od hlavy do päty. Jeho ruky schodili jej vnady, hoc ich bránila, ani besná. Od
         takých pokladov nedá sa odohnať prázdnymi hrozbami.
   </p>
   <p>
    Kurátor odobril všetko, čo povedal i ako povedal Ranostaj, ale neodobril ten, komu
         urážka zadrela hlboko do srdca. Janko vypočul koniec hádky, hoc nedopočul každé slovo. Jemu
         tiež dudneli slová naprázdno, najmä keď videl ju tam pri nich, zahanbenú, potupenú pred
         celou dedinou, hádam i pripravenú o panenské poklady, ktoré on držal vždy za svätyňu a
         nedotkol sa ich ani prstom. Ako videla jeho mať zo záhradky pred domom, i on z cesty, čo sa
         robí pod Mladinami, tak mohla vidieť i celá dedina. Takej hanby sa nestalo najhoršej rašme,
         ako jeho Žofke.
   </p>
   <p>
    Bol doma od svitania ako na tŕňoch, keď sa ukázala na záhone v ľane. Včera večer mu
         pošepla, keď sa vyberá zaránky. On poslal mladších napred pod Úplaziny a našiel výhovorku
         nejsť s nimi. Mať mu bola pri tom na dobrej pomoci. Rozkázala mu: „Počkáš, Janko, kým
         navarím, odnesieš im jednou cestou.“
   </p>
   <p>
    Keď ju zočil v ľane, zapriahol do hnojničiaka. Mal vyvážať skálie, čo sa vykopalo na
         neobrobenej zemi. Čakal to jedenie, čakal, ale materi sa nenáhlilo akosi. Naostatok išla do
         záhradky plieť medzi kvietím, kým sa navarí. Kone zapriahnuté čakali, on sa ponevieral
         sem-tam, nemal nikde miesta. Vychodil i k materi, či sa už raz nepoberie do tej kuchyne.
         Vtedy ju našiel stáť a pozerať pod Mladiny.
   </p>
   <p>
    „V ľane je Žofka a kto to ide k nej, Janko?“ Ruku držala nad očima, pozerala.
   </p>
   <p>
    Pozeral i on. Keď zazrel, ako sa cudzí chlap prikradol k Žofke a hodil ju na zem, strhol
         sa a otvoril vráta. Mať myslela, že sa bude dívať, čo sa robí tamhore. Ale o chvíľu už
         letel hnojničiak dolu dedinou. Janko ťal kone bičom. Tvár mal ako skamenelú, ale oči horeli
         divoko. Mať ostala v záhradke, zalomila ruky. Chcela ho mať pred domom za diváka a išla ho
         vidieť tamhore pomstiť sa. Nemala kedy myslieť, pozerala na voz, ako vyletel z dediny a
         letí, letí hore úbočou.
   </p>
   <p>
    Nedával Janko pozor na kone, pozeral tahore. Ľan nebol vysoký, aby bol zakryl, ako sa
         tam váľajú, pasujú. Kvílil i on bôľne, že nemôže byť pri nej, pomôcť. Odľahlo mu, vidiac ju
         o taký krátky čas bežať do hory. Možno sa mu ubránila, možno, dravcovi.
   </p>
   <p>
    Kone nechal na ceste i s vozom a on letel k hore. Videl i čierneho koňa uviazaného o
         svrčinu. I bez neho vedel hneď, kto je ten druhý.
   </p>
   <p>
    Len čo ho oviala vôňa hory, vošla doň veľká opatrnosť a rozvaha. Neponáhľal sa veľmi,
         mať ho zaraz; chcel by ho prichytiť pri nej. Ak by ho nedolapil pri nej, bude ho mať dakde
         pri koňovi.
   </p>
   <p>
    Tak ju videl zďaleka, počul slová Ranostaja. Prečo nie? Ranostaj mu môže prepáčiť,
         (znak, že sa dievka predsa len obránila); ale on neprepáči.
   </p>
   <p>
    Vedel, kde je kôň, pobral sa chytro k nemu. Elečko odväzoval koňa, keď ocítil ruku na
         pleci.
   </p>
   <p>
    „Pomaly. Nie je náhlo. Uvidíme najprv, kto je chlap. Zhoď, ak ti zavadzia dačo.“
   </p>
   <p>
    Keď sa obrátil, videl Janka. Tvár mu bola ako skamenená. Oči mu horeli. Tie oči pustili
         strach naňho. Po chrbte mu šli zimomriavky. Ako vo sne hľadel na mládenca, ako zhodil
         čiapku do trávy a teraz zvlieka i kabátik bez rukávov.
   </p>
   <p>
    „Tak poďme!“ Popľul si dlane.
   </p>
   <p>
    Elečko stal za koňa, položil mu ruku na hrivu. „Čo chceš so mnou?“ Hlas sa triasol
         trochu, ale ruka sa triasla hodne koňovi na šiji.
   </p>
   <p>
    „Raz si sľuboval: ,Nebudem už viac, nebudem,‘ vieš, vtedy niže dediny. Vidím, ty si
         zabudol; ja som nezabudol, čo som sľúbil.“
   </p>
   <p>
    „Nedotkni sa ma — nedotkni sa ma! Neopováž sa.“ Slzy mu i tak tiekli, ale i v hlase boli
         slzy. V slovách bola hrozba, ale za nimi bol veľký strach. V očiach mládenca vyčítal, že sa
         ujednostajnil na čomsi. Zložil ruky dovedna v nemej prosbe.
   </p>
   <p>
    „Ale si ty chlap? Ty vecheť. Nehodno sa babriť s tebou.“ Položil si čiapku na hlavu, i
         to chybne. Čo malo prísť napred, dal nazad. Kabátik obliekol a pobral sa k svojim koňom.
         Stáli na ceste, kde ich bol nechal. Ale šiel popred hlavu koňa, kde stál tamten, držiac
         ruku na šiji koňa. Chcelo sa mu ponížiť ho ešte väčšmi, pozrieť ešte raz na jeho strach,
         keď pôjde popri ňom.
   </p>
   <p>
    I videl ho zasa, strach divý, netajený s triaškou. Odpľul si pred ním. Ale sotva urobil
         dva kroky ďalej, obzrel sa naň znovu. Vtedy už strachu nebolo. Ústa mal stisnuté, v
         zaslzených očiach čupela škodoradosť, výsmech.
   </p>
   <p>
    Schytil ho divoký jed. Priskočil k nemu náhlive, lapil ho za prsia a striasol tuho, že
         sa nadrapil dolomán a klobúčik sa skotúľal na zem. Keď sa mu jed stíšil, vypustil ho z
         ruky, ale ho zadržal za plece, aby sa nevyvalil ako vykývaný kolík.
   </p>
   <p>
    „Kľagan — tak sa báť chlapa!“ Búšil ho do tváre. Kôň sa zľakol, trhal sa na svorke,
         priviazaný o svrčinu. Elečko sa zvalil pred koňa ani klát. Kôň sa zduril znovu a odskočil.
   </p>
   <p>
    Janko pozeral udivený na chlapa na zemi. Ležal naboku, na nos a na ústa valila sa krv.
         Čo sa to stalo, ako? Veď mu neurobil nič, iba čo sa ho dotkol rukou, a ležal ani zabitý.
   </p>
   <p>
    „Čože to za robota?“
   </p>
   <p>
    Janko sa obrátil a videl vysokého, štúpleho chlapa v obnosenom obleku. Lakte sa veľmi
         ligotali i nohavice vyše kolien. Hoc bolo krvi a pôvodca tu, sám predesený, čo sa stalo,
         mútne sivé oči sa smiali i vyhrnula sa horná gamba, na svojom vankúšiku.
   </p>
   <p>
    Nehemko Žulovic priskočil v najpríhodnejší čas. Bol tu na postriežke od samého rána.
         Videl ťarbavosť Elečka, ako si nevedel dať rady s dievkou, on, chlap ako buk. Videl
         prihrmieť Janka. To vlastne i čakal. Zhrýzal sa najväčšmi od strachu, že sa Janko minie s
         Elečkom. Keď sa zišli pred koňom, čakal, či sa pochytia. Zaklial, spomenúc mu mater i otca,
         keď videl veľký strach Elečkov pred mládencom. Chytal sa za hlavu, že čerti vzali i to
         všetko, čo visí, i na čom visí, keď sa Janko poberal, neskriviac vlasa chabcovi. Ale náhoda
         premenila všetko. Janko predsa len zdrapil protivníka i dal mu, čo mu patrilo. Vtedy sa i
         zjavil, lebo treba kuť železo, kým je horúce. Majúc Janka, má i kurátora: môže ísť k pánu
         hlavnému slúžnemu pýtať, čo sľúbil, úradník ako-taký, keď vykonal všetko verne, na čom
         visí.
   </p>
   <p>
    „Alebo si ho prihlušil, alebo najskôr zabil,“ odvrával Nehemko. Janko stál ako stĺp,
         nechápuc, čo sa to robí. Vzal do prstov záhyb na nohaviciach a žmýkal ho.
   </p>
   <p>
    Tak ich našiel Miško Ranostaj, keď prišiel so Žofkou. Prišiel s ňou, lebo v hore nemohla
         ostať biela osoba. Kurátor a otec nechali chvíľku Žofku samu a vrátili sa ku kamarátom.
   </p>
   <p>
    „Tak — čo je?“ Šiel proti nim richtár Hamuľa s vytrčenými prstami. Bol netrpezlivý, ale
         i nadurdený. „Čo za svet ste nám doviedli na krk.“
   </p>
   <p>
    „Nedoviedli sme, ale prišiel sám,“ odpovedal kurátor. „I to nieto sa čoho báť: je len
         dievka tuto susedova.“
   </p>
   <p>
    Ukázal na Ranostaja.
   </p>
   <p>
    „Nieto sa čoho báť?“ Richtár okríkol kurátora, ako papľuha. „Koho sa báť pri tej veci
         väčšmi, ako bielej osoby? Všetko chce vidieť a čo vidí, neudrží na jazyku. Preto sme prišli
         tajne. Ani moja nevie, kde som. Taká je táto robota. Či nie?“
   </p>
   <p>
    Hájnik so zelenými výložkami pri háčikoch nohavíc tam nad členkami podhodil hunku na
         pleci, strčil klobúk na čelo, posotiac ho plecami za široký veniec. „Táto robota je taká,
         že ak zvie len živá duša okrem nás, aká je, vezme bobo cici Badišovanom. Môžu doviesť i tri
         teľce do kancelárie, nik nepozrie na nich, ak sa podlupky vyjavia.“
   </p>
   <p>
    Chlapi prisvedčili napospol, veľmi ustarostení. Bolo ich osem, všetko najlepší gazdovia
         z Badišova a dvaja panskí hájnici. Vybrali sa dnes do dňa do Mladín robiť podlupky. Svrčine
         nad samou zemou vezme sa dosť široký prsteň kôry. Podlúpená svrčina začne vädnúť, črtenie
         opŕchne a strom vyničie. Títo tajne zídení robili podlupky na najkrajších stromoch, z
         ktorých vystanú hrady, i kláty. Lebo panstvo vydalo prísny zákon, sedliakom prideliť drevo
         len zo suchých stromov. Zákon sa plní svedomite a sedliakovi nie je pri ňom cele ťažko, ak
         má šikovný úrad a najmä richtára ako Juro Hamuľa. V tých veciach zaň orodujú najlepšie
         teľce a jarky. Dnes zas pri podlupovaní krotia hájnikov oštiepčekmi a borovičkou. Nad
         žeravým uhlím sa zas krúti ražeň s jahňaťom, ktoré už začalo hryzať trávu.
   </p>
   <p>
    Podlupkári sa uzniesli, aby Mišo Ranostaj odpratal nevolaný tovar naskutku z Mladín a
         vrátil sa čím skorej, lebo robota nečaká a baranec sa tiež bude dopekať čochvíľa.
   </p>
   <p>
    Miško Ranostaj prikľakol tiež k ranenému. Žofka pristúpila k Jankovi a chytila ho za
         ruku.
   </p>
   <p>
    „Nenazdala som sa, že ťa ešte uvidím,“ šepla mu. Pozrel na ňu predesený.
   </p>
   <p>
    „Ako by to bolo?“
   </p>
   <p>
    „Nikomu by sa nebola ukázala na oči.“ V jej očiach sa mu ukázala temná priepasť. Akoby
         čul divoký šum ráštubne nad samou hlavou.
   </p>
   <p>
    „Ja by ti nebol vyhadzoval na oči, Žofka. Nebola na tebe vina, najmä keď som sa
         vypomstil.“ Ukázal na mŕtveho, pri ktorom kľačal Žulovic a Ranostaj.
   </p>
   <p>
    Pokrútila hlavou. „Vieš, ako pozerajú na takú. Lepšie jej, keď jej nieto na svete.“
   </p>
   <p>
    Jankovi zažiarili oči. „Už sa ho nemáš čo báť. Oslobodil som ťa od neho.“ Ale vtedy ho
         nadišla táto myseľ. „Teraz ja neviem, či ťa uvidím kedy.“ A keď pozrel na ňu, videl samu
         hmlu pred sebou.
   </p>
   <p>
    Tí tam dvaja sa zaoberali s mŕtvym. Rozopäli mu dolomán a vestu. Žulovic si zakrvavil
         ruku na dolománe, ktorý bol na prsiach zakrvavený. Otrel si ju o plece mŕtveho. Vytiahol
         skadiaľsi šatku s červenými kvetmi. Oželel ju a začal mu utierať bradu a tvár. Fúzy sa
         premenili na červené pagáčiky alebo skôr na hrubé pijavice, nacicané krvou. Utieral mu ich,
         ani pečlivá matka. Potom prešiel na nos, opuchnutý ani ozorná pijavica. Keď ho utieral,
         mŕtvy začal kopať nohami okolo seba, až mu prsť fŕkala spod opätkov a zaryčal ako vôl.
   </p>
   <p>
    „Nie mu nič, keď kričí,“ riekol Ranostaj.
   </p>
   <p>
    Jankovi tiež odľahlo. Nezabil ho teda do smrti, ako ukazoval jeho parsún na prvý pohľad.
         Chytil ju za ruku a stisol mocne. „Dobre sa maj, Žofka. Neboj sa už nič. Vidíš, nezabil som
         ho do smrti. Ja na teba nezabudnem.“
   </p>
   <p>
    Pozrel ešte na ňu. Ona ho už nevidela, slzy ju zaliali.
   </p>
   <p>
    Žulovic podvihol hlavu od vzkrieseného. „Mládenček, počkaj. Odvezieš ho do Smoliec.“
   </p>
   <p>
    Janko sa obrátil a pozrel naň spurne. „Ja nie jeho. Nech ho vozí, kto chce.“
   </p>
   <p>
    „Obanuješ, mládenček. Hlava ťa zabolí.“
   </p>
   <p>
    „Ak zabolí, nech bolí. Bude bolieť moja.“ Zišiel ku koňom, sadol na hnojničiak, zakýval
         Žofke a už hnal pod Úplaziny.
   </p>
   <p>
    „Ešte i to!“ odvrával Žulovic. „Najprv zbiť na smrť a potom nepomôcť ratovať. Zbiera sa
         na rováš, zbiera.“
   </p>
   <p>
    Ranostaj sa ozval, tíšiac jeho hnev. „Nech prepáčia. Mladosť nepováži.“
   </p>
   <p>
    „Nepováži!“ okríkol ho Žulovic. „Čo tu bľaboceš? Skrotne on, skrotne, bujo. A ty choď do
         dediny a takoj. Doveď mi voz. Richtára volaj.“
   </p>
   <p>
    Žulovic bol už cele iný. Rozkazoval, ani čo by už bol na stoličnom dome roky a roky.
         Predsa len má v ruke, na čom visí úradník a budúcnosť.
   </p>
   <p>
    Ranostaj prišiel do dediny dosť smutne. Žofku nechal pred farou a šiel k richtárovi: nie
         po richtára, ale po voz. Ondrej sa bol včera vrátil z Tesnej Bane, kde odviezol oboch
         bratov. Teraz prichodilo priahať naponáhle. Celý dom sa zhŕkol okolo Ranostaja. Ženy
         zalamovali rukami.
   </p>
   <p>
    „Čo bude s ním teraz? Prídu poň hajdúsi, hádam ešte dnes. Nasúdia mu dereš.“
   </p>
   <p>
    Ranostaj tiež čakal niečo takého. Zbiť zemana, to je asi päť a dvadsať dobre meraných.
         Nevesta Zuzka bola predesená. Bola by plakala.
   </p>
   <p>
    „Ešte ho nechajú na Jána. Keď bude jarmok v Posadine, odpočítajú mu ich pred vidieckym
         domom.“
   </p>
   <p>
    Bola obyčaj pre veľké priestupky palicovať odsúdených a väzňov pred veľkou verejnosťou,
         keď bol jarmok v meste, alebo hostina.
   </p>
   <p>
    Starý pán sa veľmi zarmútil, keď mu vyrozprávala Žofka, čo sa stalo. Jeho žiak zo
         zemianskeho stavu upadol teda do najhrubšej telesnosti, že sa jej neokúňa hovieť po bielom
         dni, akoby pred celou dedinou. Žofka plakala pre Janka. Až teraz sa jej vysvietilo úplne,
         čo ho čaká. Kedy ho uvidí? Starý pán ju tešil.
   </p>
   <p>
    „Neboj sa, Žofka. On sám uzná, že schybil. Jednako sa len naň prilepilo dačo z našej
         pravdy: to mu nedá vŕšiť sa surovo na vlastných bratoch.“
   </p>
   <p>
    Ondrej Hamuľa mal v ten deň dosť roboty. Pomohol naložiť na voz Elečka a musel ho
         odviezť do Smoliec. Čierneho koňa pod sedlom priviazal k náručnému a tiež ho viedol domov.
         Okaličeného musel temer sám teperiť do postele. Stará gazdiná mu držala hlavu. Raz v
         posteli, stará ho sama vyzliekla, Ondrej mu musel vyzuť čižmy. Boli čosi tesné. Bol im
         medzi rukami ako kuteľ, hlava mu celembala sem-tam, sťaby šla odpadnúť, ale keď už ležal
         pod perinou, ožil. Pýtal si zrkadlo najprv a prezeral si tvár bedlive.
   </p>
   <p>
    Nebyť v posteli, bol by zutekal sám pred sebou. V tvári mu nesedel jeho pekný nos, rovný
         a dosť tenký, s citlivými krídlami. Vedel, že sa pekne chvejú, keď rozkoš hnala horúce vlny
         do tváre. Videl miesto neho akúsi nahnitú, pripučenú švábku. Najväčšmi sa mu hudilo, keď
         videl akúsi vodu cediť sa z neho do pekných čiernych fúzikov.
   </p>
   <p>
    Odsotil zrkadlo, obrátil sa k stene. ,Doriadil ma, zbojník! ktorá dievka pozrie na mňa?‘
         Začal plakať a zavýjať. „Doktora mi doveďte! Najlepšieho, najmúdrejšieho.“
   </p>
   <p>
    Žulovic pristúpil k nemu, položil mu ruku na plece. Bol veľkodušný, vidiac, že druhý nie
         je o nič krajší od neho. Jeden má gambu podfutrovanú vankúšikom, druhý má rozpľaštený
         ňucháč. „Ideme rovnou cestou do Posadiny. Dovedieme doktora i všetko, čo vyhľadáva táto
         vec.“
   </p>
   <p>
    Ondrej musel pošibať kone a ísť do Posadiny. Žulovic nešiel hľadať doktora, ale sa dlho
         zastavil na vidieckom dome. Hajdúsi chodili sem-tam. Prišiel i Daniel Rosiar, stoličný
         doktor naveľa, s fúzami vystretými dorovna, s klobúkom, ktorému veniec okloptavel na jednej
         strane. Na pleci mal prevesenú kapsu. Onedlho sa vrátil so Žulovicom a pisárom s papiermi
         pod pazuchou.
   </p>
   <p>
    Vteperili sa všetci do voza. Žulovic nemal miesta na sedisku. Musel sadnúť dolu na dosky
         a spustiť dlhé nohy nadol, aby celembali. Doktor celou cestou hromžil. Bol sa zhotovil do
         Svojtína, len sadnúť na voz; stadiaľ mu oznamoval farár, že sa ukázali pády červienky. V
         také časy je nesvedomitosť doktora volať k darebákom, ktorí v bitke majú kratochvíľu.
   </p>
   <p>
    Načakal sa pred domom, vlastne starým kaštieľom, ktorý Uzdic zdedil po matke, tiež
         Smoleckej. Kedy-netedy vyšiel doktor, ale sám. Napravil si kloptavý klobúk, kapsu hodil na
         sedisko a usalašil sa i sám k nej.
   </p>
   <p>
    „Nože, preukáž sa, či ešte dnes prídeme do Posadiny.“
   </p>
   <p>
    Ondrej pozrel do neba, je ešte kúsok do poludnia. Oznámil mu, že na poludnie budú tam.
         Doktor mrmlal čosi, bol veľmi napaprčený. Hoc videl, že je čas nie najpríhodnejší, Ondrej
         sa opovážil opýtať, či poranenie je nebezpečné.
   </p>
   <p>
    „Čo ty vieš o nebezpečiach? Pravdaže nebezpečné, môže ísť hen ku obliečkam na mozgoch. A
         potom vykrivenina hore na samom sedle, ktoré preboril ten mamľas. Odsúdil by ho napraviť,
         ako vykrivil. Uvidel by, či by mu to išlo tak ľahko pri tomto maznákovi. Reve, akoby ho na
         nože bral, len keď sa mu ideš dotknúť ňucháča. Bude ukazovať nakrivo, miesto na dvanásť na
         desať.“
   </p>
   <p>
    „Bude veľký trest?“
   </p>
   <p>
    „Vari sa hotuješ za prísediaceho stoličného súdu?“ Jasné sivé oči ho premerali od hlavy
         do päty. Bol veľký ľudomil obetavého srdca, ale drsnatých spôsobov. Zaobchodil s ľuďmi i
         surovo niekedy, často ich hrešil a vytýkal im hriechy, ale ľudia jednako sa len vinuli k
         nemu; cítili najskôr, že uňho majú niečo svojského. „Dosť ich namerajú tomu loptošovi a
         naostatok ho vstrčia do vojska. Keď sa mu chce biť toľme, nech sa ide biť tam s Piemontom.“
    <sup>
     [
     <a class="footnote" href="#ftn.id2587108" name="id2587108">
      30
     </a>
     ]
    </sup>
   </p>
   <p>
    Ondrej sa nezľakol jeho zlej vôle. Nadhodil mu, že Janko nehľadal bitky, ale sa musel
         brániť, keď doň zapárali.
   </p>
   <p>
    „Tak sa všetci vyhovárajú, keď im pripeká. Opekňuje sa každý. Ale čo urobil, zle urobil,
         a následky mačka nevylíže.“
   </p>
   <p>
    Ondrej sa už neopovážil dohadovať sa s ním. Doktor bol rozpajedený, že nemohol ísť do
         Svojtína hneď, že v Mutinej červienka sa netíši, ale šíri, i včera odpoludnia natrafil na
         dva prípady úložnice. Okresní lekári sa neroztrhnú zato, robia toľko, čo musia, aby
         vyplnili naoko predpisy. On musí ťahať za nich. A potom i tento prípad Eleka Stupnického!
         Slúžnodvorský ho prijal s kyslou tvárou, prišla vraj žaloba od akéhosi Stupnického zo
         Smolníc, že ho zbili. On mu to dáva na známosť, či by ho nešiel navštíviť, ak by bolo
         zakročiť proti previnilcom. Akýsi Stupnický: akoby ho neznal a má ho v žalúdku i celý jeho
         tábor, že chodí do Badišova k farárovi a zaujíma sa za slovenčinu. Stať sa to inému
         pánikovi od sedliaka, nečakal by, či zakročiť. Bol by zakročil bez čakania. Inak sa on nedá
         mýliť, priateľ nie priateľ, predostrel mienku po svedomí. Do visum repertum
    <sup>
     [
     <a class="footnote" href="#ftn.id2587169" name="id2587169">
      31
     </a>
     ]
    </sup>
    dal i možné trvalé pošpatenie, lebo nos je preborený a sotený nabok. Pošpatenie
         je, ale by nebolo toľké, keby si ranený bol dal narovnať zlomeninu. Príde spomenúť i túto
         neochotu ako obľahčenie previnilcovi. Škoda snaživého mladoňa s pošpatenou tvárou. Spomenie
         i nebezpečné susedstvo s mozgom a jeho blanami, ktoré by mohlo byť na príčine nepredvídaným
         obratom k zlému. Ale zajtra sa musí vrátiť pozrieť, či by sa chorý nedal nakriatnuť dať si
         napraviť zlomeninu a či nebude treba seknúť žilu, ak by boli príznaky horúčky. Ale v tomto
         prípade choroba sama sa poponáhľala liečiť. Vytieklo z nosa krvi samo od seba dosť, viac,
         ako by jej vytiahla doktorova lanceta.
    <sup>
     [
     <a class="footnote" href="#ftn.id2587207" name="id2587207">
      32
     </a>
     ]
    </sup>
   </p>
   <p>
    Tak uvažoval doktor Rosiar, kým prišiel domov. Ondrej mu ešte na rozlúčku podotkol:
   </p>
   <p>
    „Janko mu neublížil bez príčiny, pán veľkomožný, ale preto, že mu pásol za dievčaťom.
         Nemohla nohu vytiahnuť z domu, aby nešiel za ňou.“
   </p>
   <p>
    Doktor vzal svoju kapsu a riekol:
   </p>
   <p>
    „Pre zásterku boli dlhé vojny a krvavé boje v starom veku. Viď Tróju. Pre náboženské
         zápaly bola tridsaťročná vojna a celá reťaz iných vojen.
    <sup>
     [
     <a class="footnote" href="#ftn.id2587239" name="id2587239">
      33
     </a>
     ]
    </sup>
    Biť sa pre dievku je nie na čase dnes. Teraz nastávajú boje o reč a národ.“
   </p>
   <p>
    Ondrej stál dosť dlho na tom istom mieste. Rozmýšľal, či doktor obmäkčil srdce, alebo
         nie.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2587108" name="ftn.id2587108">
        30
       </a>
       ]
      </sup>
      <span class="emphasis">
       <em>
        nech sa ide biť tam s Piemontom
       </em>
      </span>
      — t. j. do sardínskeho
               kráľovstva v Taliansku, kde sa odohrávali boje o samostatnosť krajiny
     </p>
    </div>
    <div class="footnote">
     <p>
      <sup>
       [
       <a class="para" href="#id2587169" name="ftn.id2587169">
        31
       </a>
       ]
      </sup>
      <span class="emphasis">
       <em>
        visum repertum
       </em>
      </span>
      (lat.) — to, čo bolo nájdené (lekársky
               nález)
     </p>
    </div>
    <div class="footnote">
     <p>
      <sup>
       [
       <a class="para" href="#id2587207" name="ftn.id2587207">
        32
       </a>
       ]
      </sup>
      <span class="emphasis">
       <em>
        lanceta
       </em>
      </span>
      (franc.) — chirurgický nôž
     </p>
    </div>
    <div class="footnote">
     <p>
      <sup>
       [
       <a class="para" href="#id2587239" name="ftn.id2587239">
        33
       </a>
       ]
      </sup>
      <span class="emphasis">
       <em>
        Pre zásterku boli dlhé vojny a krvavé boje v starom veku. Viď Tróju. Pre
                  náboženské zápaly bola tridsaťročná vojna a celá reťaz iných vojen
       </em>
      </span>
      —
               podľa gréckej mytológie vznikla vojna o Tróju pre krásnu Helenu, dcéru boha Dia a
               jeho milenky Léte, ktorá ušla mužovi, kráľovi Menelasovi s Parisom do Tróje.
               Tridsaťročnú vojnu (1618 — 1648) viedli katolícke štáty nemecké a protestantské štáty
               nemecké spojené s Dánskom, Švédskom a Francúzskom.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2587279">
       </a>
       8
      </h2>
     </div>
    </div>
   </div>
   <p>
   </p>
   <p>
   </p>
   <p>
    Starať sa doktor Rosiar viac o klebietky na vidieckom dome, ako o červienku v Svojtíne,
         alebo úložnicu v Mutinej, nebol by sa dal zaviesť pánu slúžnodvorskému, že o Stupnického
         nestojí, alebo práve že by ho utopil v lyžke vody, lebo chodí na badišovskú faru a začína
         držať so Slovákmi. Slúžnodvorský vedel veľmi dobre, ako Stupnický prišiel na faru a čo tam
         hľadal. Žulovic mu to dávno vysvetlil. A inak Baltazár Ozubinský nedržal s nikým vlastne,
         ani s Elečkom, ani proti nemu. Pestoval pečlive svoje záujmy, a tie dneska mali ten istý
         výhon, ako záujmy raneného, smerujúc proti kurátorovi. Keď mal v ruke prísne visum repertum
         doktora a protokol o vypočutí chorého, ku ktorému poslal pisára hneď s doktorom, mohol
         ľahko zakročiť.
   </p>
   <p>
    Odložil iné starosti na stranu a čítal pozorne oba spisy. Rozvažoval. Žulovic čakal, čo
         mu povie, či už raz mu dajú, čo viselo zhube kurátora. On ju videl, tú zhubu, kurátor alebo
         podloží šiju pod jarmo veľkého pána, alebo príde o spokojnosť vo vlastnom dome.
   </p>
   <p>
    Slúžnodvorský pohladil hrubé, krátke fúzy, podobral mocné nohy a obrátil sa v kresle
         prudko k Žulovicovi.
   </p>
   <p>
    „Tu je, na čom visel úradník.“ Položil dlaň na spisy a rozšíril prsty, aby pod nimi
         ostali všetky nitky záskoku, kde sa chytí kurátor. „Uvidíme, čo povedia u Drozdíkov.“
         Sklopil oči, lebo nechcel, aby Žulovic videl v nich záblesky radosti. „Len aby sa
         nevyšmykli!“ Podvihol prst na výstrahu. „Neutečie mládenec?“
   </p>
   <p>
    Žulovic sa zarazil, alebo skôr zľakol. Na to ani nepomyslel.
   </p>
   <p>
    „Ak by utiekol, všetko by bolo nadarmo, celá táto robota.“ Pozrel s úsmeškom na
         Žulovica, ten vyčítal mu v oku škodoradosť. „My sa vyrovnáme, alebo keď príde sem kurátor
         prosiť a poddá sa, alebo keď zaplače nad sebou. Teda čo?“
   </p>
   <p>
    Žulovic akoby videl úradík zavesený ešte vyššie, ako prvej. Myslel pred chvíľou, že ho
         už sníma z klinca, a tu odrazu podrazili mu pod nohami stolček, na ktorý si stal dostať sa
         ľahšie ku klinčeku. Vošla doň rozhorčenosť, ale i odvaha.
   </p>
   <p>
    Stisol päsť a zahrozil kdesi k Badišovu.
   </p>
   <p>
    „Neutečie! A ak utiekol, ja ho už dostanem, ej, dostanem!“ Zišlo mu na um, ako sa mu
         postavil syn kurátorov, keď mu rozkázal raneného odviezť. Ani čo by sa nebolo nič stalo.
         „Keby bol mal hneď ráno hajdúchov, už by bol tu. Ale môžem teraz ísť s nimi. Lapíme ho
         hneď, ako príde z poľa.“
   </p>
   <p>
    Slúžnodvorský sa usmial. Ešte je nie v úrade, a už by chcel rozkazovať stoličným
         hajdúchom. Pomaly, šuhajko!
   </p>
   <p>
    „Pôjdeš bez hajdúchov. Čakaj, kým prídu poň dnes večer. Po noci lepšie tú vec vykonať
         pri tichosti, ako vo dne. Daj tam pozor, aby neuskočil do tých čias.“
   </p>
   <p>
    Žulovic by bol radšej hneď šiel s hajdúchmi, ale sa bál povedať slova. Veľký pán nie je
         veľmi zdieľny a nedal by si radiť. Jednako, idúc do Badišova chodníkmi, lámal si hlavu,
         prečo ho nechce dať zlapať hneď? Veď v lete je v dedine väčšia tichosť vo dne, keď sú ľudia
         v poli, ako v noci, keď sú doma.
   </p>
   <p>
    Slúžnodvorský to tiež vedel, ani nestál toľme o tú tichosť. On chcel dať lapačke
         slávnostnejší náter, zvýšiť jej význam. Pred večerom si dal zavolať do úradu veliteľa
         ,Wallmodencov‘.
   </p>
   <p>
    „Dnes večer pôjdu so všetkými ľuďmi a zlapajú Jána Drozdíka, syna Jána Drozdíka,
         tamojšieho obyvateľa.“
   </p>
   <p>
    Rozkaz bol jasný a krátky, veliteľ si ho zachoval. Ale pomer, v akom stál k tomu, ktorý
         mu ho dal tak pánovite, nebol mu jasný. Pomer medzi vojenským veliteľom, či je vysoký alebo
         nízky v šarži, a civilným úradom je vždy nejasný, najmä keď civilná vrchnosť si osobuje
         právo rozkazovať a disponovať.
   </p>
   <p>
    Dôstojník nebol vysoký, ale bol mladý a ctibažný. Sníval o postupe až hen na generála.
         Nebol rád, keď ho poslali s ľuďmi do Posadiny ako veliteľa brachia. Bol by radšej v
         Taliansku, tam je nádej na postup, a nie v biednej vidieckej diere. Bol nespokojný s
         kvartieľom i celým zaopatrením. Mal biedu i s ľuďmi, ktorých bolo ťažšie držať v reze,
         oddelených od regimentu. Ešte by to bol všetko preniesol, keby mal do činenia s hodnými
         ľuďmi. Poslali ho sem akoby na hlavného išpána, šiel sa mu hneď i predstaviť. Zdvorilý a
         veselý veľký pán sa mu hneď zapáčil: s ním by bol vyšiel kedykoľvek. Ale hlavného išpána už
         od tých čias nevidel. Najprv odišiel do Viedne a Budína, a potom, keď sa vrátil do stolice,
         držal sa v ústraní. Najprv bol v kúpeľoch zo dva týždne a potom, keď sa vrátil, neukázal sa
         na vidieckom dome. Nuž vychýrené stoličné gazdovstvo! Dôstojník nebol rodený z Uhorska, tá
         krajina mu bola už hodne v Ázii. Hlavný išpán preložil moc nad brachiom Michalovi
         Smoleckému. Vicišpán sa tiež zapáčil dôstojníkovi. Bol veselý, dobrý človek, hoc nebol ani
         zďaleka ako Uzdic. Jeho pohostinstvo bolo staromládenecké, ale malo veľkú príťažlivosť na
         mladého človeka pre Paulínku a Terku, pekné stvory s kvetom vo vlasoch. Ale Michal Smolecký
         ochorel na zlatú žilu, obľahol a musel si dať prikladať pijavice, tak moc nad brachiom
         oddal Baltazárovi Ozubinskému, lebo hlavný notár bol veľmi skromný a nechcel prevziať takú
         veľkú moc na svoju hlavu. Dôstojníkovi sa Ozubinský hneď nezapáčil. Teraz, vypočujúc
         rozkaz, bolo mu, akoby bol spadol na veliteľstvo nad stoličnými drábmi.
   </p>
   <p>
    Veliteľ sa oprel na dlhú šabľu. Čierne fúziky sa mu naježili pod ohnutým trochu nosom.
         Čierne oči zasvietili pod namŕštenými obrvami.
   </p>
   <p>
    „Čo urobil ten Čížik, či ako sa volá?“
   </p>
   <p>
    „To už vieme my!“ Postavil sa mu slúžnodvorský, položiac päsť na spisy, ako stál pri
         svojom stole. „Poviem im len toľko, že zbil úradníka, jedného zemského pána, keď šiel v
         poli po povinnosti. Je nebezpečný človek.“
   </p>
   <p>
    „Bol mnoho ráz pod trestom?“
   </p>
   <p>
    Slúžnodvorský musel diktovať rozkaz pánovi. Naduli čite. Otázka ho trochu zmiatla.
   </p>
   <p>
    „Myslel som, že bol mnoho ráz pod trestom, keď ho majú za nebezpečného.“
   </p>
   <p>
    „V inom zmysle nebezpečný, v politickom. Je burič.“
   </p>
   <p>
    Dôstojník prihol hlavou.
   </p>
   <p>
    „Posielajú ma ako na buriča, pôjdem naň ako na buriča. Prosím úradný rozkaz, pod
         pečaťou.“
   </p>
   <p>
    Slúžnodvorský musel diktovať rozkaz pisárovi. Naduli sa mu žily na čele od veľkého
         myslenia, aby v rozkaze nebolo dačo, do čoho by sa mohol zadrapiť vojačisko. Čo by bolo čo,
         ale po Drozdíkovho syna pôjde vojsko ako po zbojníka, i to večer, keď sú ľudia doma. Tak si
         on to premyslel hneď. Taká lapačka naženie strachu i najsmelším.
   </p>
   <p>
    Bolo na mrkaní, keď cválali chlapi na koňoch cez Posadinu. Za mestom sa pobrali sepkom.
         Smolcami tiež preleteli cvalom. Ľudia vybehúvali pred dom, kde toľká sila ide. Za dedinou
         dali sa hore Dubkovom, hádam, aby obišli hradskú. Keď boli nad Badišovom, veliteľ dal
         rozkaz zastať. Ešte bolo vidno tu i tu ľudí vracať sa z poľa. Ženy sa zastavili a prezerali
         si vojsko, kde sa tu vzalo.
   </p>
   <p>
    Veliteľ porobil obšírne poriadky, ako patrí pri lapaní nebezpečných ľudí. Na hradskú
         vyše a niže dediny poslal po dvoch chlapoch, na tomto záhumní ich nechal a druhých poslal
         na záhumnie z tamtej strany. Stráže mali rozkaz zadržať každého, kto by chcel vyjsť z
         dediny. Keď vošiel do dediny, mal len šesť chlapov, ale ľudia jednako už vedeli, že je
         dedina obstatá vojskom zo všetkých strán.
   </p>
   <p>
    „Vojsko ide, vojsko ide!“ roznieslo sa po dedine. Ľudia zatvárali prestrašení dvory.
   </p>
   <p>
    Dôstojník hneď na konci dediny zastavil ženy, idúce s motykami z okopávačky.
   </p>
   <p>
    „Kde býva richtár?“
   </p>
   <p>
    „Trochu povyše, skoro na vyšnom konci, má tabuľu na dome.“
   </p>
   <p>
    „Len ta — domov!“ okríkol ženy, i tak už predesené. „Že sa nik neopováži vyjsť z domu,
         lebo ho dám zlapať.“
   </p>
   <p>
    „Ide lapačka, ide lapačka,“ šepli ženy každému, koho videli. Kde mali rodinu, ak bol v
         dome mládenec, zabúchali na vráta, a kto vykukol špárou, šepli mu: „Idú lapať za vojakov.
         Schovaj sa do jamy na švábku.“
   </p>
   <p>
    Chlapci si nedali povedať dva razy. Skákali do prázdnych jám a pokryli sa ráždím.
   </p>
   <p>
    Pred richtárskym domom ostali chlapi na koňoch. Obďaleč už bola hŕbka žien a detí i niže
         i vyše richtára. Dôstojník vošiel do domu.
   </p>
   <p>
    Richtár Hamuľa predstúpil pred neho s čiapkou v ruke. Druhou si naprával opasok. Tvár sa
         mu ligotala i teraz, ale sa neusmievala. Odchýlili sa i kuchynské dvere. Špárou pozerala do
         izby richtárka i nevesta Zuzka. Za nimi bol i Ondro. Počuli tiež čosi o lapačke, chceli by
         vedieť, čo je vo veci.
   </p>
   <p>
    „Koľko je v dedine Drozdíkov?“
   </p>
   <p>
    „Jeden jediný, prosím ponížene. Jano sa volá.“
   </p>
   <p>
    „Má syna Jana?“
   </p>
   <p>
    Richtár prisvedčil. Už vedel, ktorá bila hodina. Hneď v hore povedal, keď prišiel
         Ranostaj s mrcha novinou k nim, čo urobil kurátorov syn. „Bude galiba, pamätajte! Veľká
         galiba.“ A galiba je už tu.
   </p>
   <p>
    „Pôjdete s nami k Drozdíkovi. Nieto viac úradských?“
   </p>
   <p>
    Hamuľa sa poškrabal za uchom.
   </p>
   <p>
    „Bol tu pán rechtor, ako notáriuš, ale vyšiel kdesi. Mohol by poslať po úradských,
         hupkom by prišli.“
   </p>
   <p>
    Dôstojník premýšľal. Chcel narobiť čím viac kriku a bol by si žiadal, aby u Drozdíka
         zvedeli čím skôr, že prišiel po syna Jána. Videl pred sebou richtára, ktorému sa nedalo
         ľahko poznať na tvári, čo myslí. Ale sa otvorili kuchynské dvercia a predstúpil richtárov
         syn.
   </p>
   <p>
    „Ja pôjdem po nich.“
   </p>
   <p>
    Dôstojník sa mu usmial. Bol tiež mladý, počerný, ako richtárov syn; poznať na ňom, že má
         čosi za lubom. I postrehol, že pozreli jeden na druhého otec i syn. Tí si rozumeli. „Tak
         choďte po úradských, nech prídu hneď.“
   </p>
   <p>
    „Prosím ponížene, len jedno slovo. Po úradských pôjdem ja.“ Vo dverách bol Samuel
         Primitivus a za ním Žulovic. Mútne oči rechtora boli veľmi jasné, kresali, kresali iskry.
   </p>
   <p>
    „Kde sa budú ustávať, pán rechtor? Môj syn skočí podchvíľou.“
   </p>
   <p>
    Richtár Hamuľa očervenel, čo sa má rechtor starieť do týchto vecí.
   </p>
   <p>
    „Ja skočím tiež, ale len k hajtmanovi. Hajtman už potom môže skákať. No to má plácu.“
         Jeho mútne oči pozreli s výsmechom na richtára. Potom pokročil, súkenné kapce prisvedčili
         tuho pyskom, roztriasajúc prach a obrátil sa na dôstojníka. „Bolo by istejšie nepustiť
         nikoho stadiaľto, aby sa nerozhlásilo v dedine, čo sa ide robiť.“
   </p>
   <p>
    „To ako že môj syn pôjde do Drozdíkov! Ach, či sa len nehanbia!“
   </p>
   <p>
    Dôstojník videl ženu v krpcoch, ako išla pred rechtora. Ale richtár chytil ju za ruku a
         zdržal.
   </p>
   <p>
    „Ale, stará, čo sa ti robí? Pán rechtor majú pravdu. Keď ich je ďaka, nech pošlú sami
         hajtmana po úradských.“
   </p>
   <p>
    „Nech idú,“ hodila richtárka hlavou zlostne. „I krky zlomia,“ dodala tichučko, aby len
         muž počul. Ten zakašľal, aby nebolo počuť tú kliatbu.
   </p>
   <p>
    „A mne o toľko menej roboty,“ zašomral Ondrej. Stisol zuby: jed ho schytil, že rechtor
         uhádol, čo chcel urobiť. Bolo mu teraz ľúto, že Janka bránil veľmi slabo pred doktorom. Mal
         mu povedať toľko a toľko dôležitých vecí. Bol by ho nakriatol.
   </p>
   <p>
    Ale Ondrej Hamuľa nemal pokoja. Kamaráta zle bránil pred doktorom dneska ráno, a večer
         by mu nemal dať znať, že idú poň vojaci? Zákaz vyjsť zo dvora, ale nie je zákaz vyjsť do
         dvora. Vyšiel do dvora, obzeral sa na všetky strany, ale máločo bolo vidieť. Mrak sa
         spustil dosť dobre. Podstenou šiel k dverciam a pozrel na cestu. Pred vrátmi boli vojaci na
         koňoch, dvaja pred samými vrátami, dvaja na moste a ostatní dvaja na ceste pred mostom.
         Kone dupotali pod nimi netrpezlive. Na ceste stáli ľudia, jedna hŕba zhora, druhá zdola,
         obďaleč od vojakov.
   </p>
   <p>
    Vrátil sa do kuchyne a vzal putňu do ruky. Vyšiel s ňou z dveriec pred vráta a vojak na
         koni ho hneď okríkol:
   </p>
   <p>
    „Kde ideš? Naspäť!“
   </p>
   <p>
    „Ja som richtárov syn. Idem po vodu!“
   </p>
   <p>
    Odpovedal smelo, čosi spurne, a nečakajúc, či mu dovolí, spustil sa dolu briežkom k
         vode. Vojak sa už oň neozrel. Na potok ísť predsa nemôžu zakázať richtárovi. Ondrej nabral
         trochu vody do putne a začal ju hádzať sem-tam, akoby ju vyplakoval. Pozeral na ľudí niže
         vojakov, či by nepoznal dakoho. Ale tváre už nemohol rozoznať v mraku. Nevedel, či by
         nemohol zavolať naverímboha ,Jano‘ alebo ,Mišo‘.
   </p>
   <p>
    V tie časy prebehla mostom nižného suseda dcéra štúpla postavička a spustila sa chytro
         na potok. Prišla k Ondrejovi.
   </p>
   <p>
    Bolo zakázané vypustiť dakoho na cestu, ale ísť z cesty do potoka nik nezakázal.
   </p>
   <p>
    „Čo prišli vojaci?“
   </p>
   <p>
    Hlas bol tenký, ako detský. Dievčatko bolo dosť vysoké, ale, ako vidno, chudé. Ondrej
         pozrel do tváre, či nerozozná, čie je dievča. Hoc videl dosť dobre vychudnutú tváričku,
         nemohol sa domyslieť, čie bude dievča. Prihol sa k nej a riekol ticho: „Prišli zlapať Janka
         Drozdíkovie, odvedú ho do Posadiny a dajú na vojnu.“
   </p>
   <p>
    Dievča podskočilo a chcelo utiecť. Ondrej ho dolapil za zrebné oplecko.
   </p>
   <p>
    „Pusťte ma, idem mu povedať.“
   </p>
   <p>
    „Povedz mu, nech sa schová dobre. Nech neuteká, vojaci obstali dedinu, chytili by ho.
         Keď odídu, nech utečie, lebo by ho poslali do vojny. Povieš mu?“
   </p>
   <p>
    „Poviem.“
   </p>
   <p>
    „Čia si?“
   </p>
   <p>
    „Z mlyna, od Mahútov, Hana.“
   </p>
   <p>
    „Bež chytro. Nech ťa tam pred domom nechytia; ak by striehol dakto, náš rechtor, alebo
         kto.“
   </p>
   <p>
    „Nedám sa chytiť.“
   </p>
   <p>
    Vypustil ju a pozeral, ako sa vrátila na cestu. Ale nešla hore cestou popri vojakoch.
         Stratila sa kdesi v tme.
   </p>
   <p>
    Ondrej bol spokojnejší. Čo ako, urobil, čo mohol.
   </p>
   <p>
    Hanka z mlyna nedala sa hore cestou. Niže richtára, ale z druhej strany potoka, bol sad
         ohradený plotom. Vyškriabala sa hore múrikom k pletenému plotu a prešla cezeň. Poberala sa
         chytro sadmi, musela prechodiť cez ploty, niektorý bol urobený z tŕnia, musela rozhrádzať,
         bedliť, aby sa nezaklala, ak by stala na tŕň. Prišla na záhumnie Drozdíkovie. Ich dvor bol
         dobre ohradený, nemala kade prejsť. Vošla do mizierky medzi ich domom a susedovým. I tu
         bolo zle ísť pre tŕnie, ktoré tu bolo, aby sliepky a husi nemohli ísť do sadov. Prišla pod
         kuchynský oblôčik. Svietilo sa cezeň, zaklopala.
   </p>
   <p>
    „Kto je?“
   </p>
   <p>
    Hanka sa striasla, keď počula ostrý hlas. Poznala ho od prvej, vždy sa jej ohlášal takto
         ostro.
   </p>
   <p>
    „Ja — Hana!“ Dolapila sa za prah oblôčika a škriabala sa na múrik. Na jej chudú
         podlhovastú tváričku padol pruh svetla z ohniska.
   </p>
   <p>
    „Čo chceš. Máme dosť inej starosti. Čo zháňaš?“
   </p>
   <p>
    Kurátorova žena, hoc mala starosti, nezabudla na časy, keď muž doviedol mladú vdovu do
         domu s dvoma dievčatami. Ktovie, čo by bolo z toho vykvitlo: najskôr nepokoj v dome a
         hryzovisko. Ale ona sa ohradila zahorúca. Nedala si do domu zapliesť hriechu.
   </p>
   <p>
    „Prišli Janka lapať — nech utečie!“
   </p>
   <p>
    Gazdiná mala habarku v ruke. Spadla jej na zem.
   </p>
   <p>
    „Janko, Janko, poď chytro.“
   </p>
   <p>
    Jej hlas odmäkol razom. Bolo v ňom strachu a ešte viac plaču.
   </p>
   <p>
    Hanka o chvíľu zazrela miesto mrzutej tváre tú milú a drahú, ktorá sa jej neraz zjaví,
         keď sa zadíva pri ráštubni do hmly, ktorá vždy okolo nej stojí, odievajúc vŕby do ľahkého,
         priehľadného plášťa. Ak slnce svieti, plášť sa zajagá dúhovými farbami a zaligoce čistými
         diamanty. To je začarovaný svet, jej svet, vyhriaty slncom, chladený parou, ktorú rozsýpa
         veľké vodné koleso. Tam vída neraz jeho tvár, ale nikdy takú milú a drahú, ako teraz.
   </p>
   <p>
    „Čo tu hľadáš, Hanička?“
   </p>
   <p>
    V tvári sa mu ukázala starostlivosť, teplá nežnosť. Oblôčik bol otvorený pre horúčavu.
         Chytil ju popod pazuchy a vtiahol tesným oblôčikom do kuchyne. Prevliekla sa veľmi ľahko.
         Keď už bola v kuchyni, Janko ju podvihol dohora, ako dieťa, keď im privolajú: ,Hopsa!‘ Bola
         ako pierko. Poodstúpil nabok, aby svetlo z ohniska padlo na ňu. V očiach mu preletel
         smútok. Nevidel jej od tých čias, keď mu dala srdce. Od tých čias nenarástla ani o vlas,
         ale ešte väčšmi stenkla. Vrkôčiky boli biedne, tenké. Mala v nich vpletené hrubé tkanice.
         Zo zrebných rukávov vychodia ramienka ako paličky. „Neporezala si sa na sklo v tej
         mizierke? I tŕnie je tam. Čo si nešla dvorom?“ I pozeral jej bosé nohy, či netečie z nich
         krv. Oblapil ju okolo pliec a pritiahol k sebe. Pritisla hlávku k jeho prsiam. Bádali ju po
         hlave malé mosadzné gombičky, liate čosi na končisto. Ich hustý rad ligotal sa na jeho
         kabátiku bez rukávov. Bolo jej tak dobre, že zabudla na všetko na tomto svete. Slzy jej
         skočili do očí. „Čo ti je, Hanička?“ prihol sa k nej, pozeral jej dojatý do tváre. Utieral
         jej sivé oči, ktoré hľadeli naň cez slzy, širokým rukávom košele. „No, poďme teraz!“
         Voviedol ju do izby, kde svietila svieca na stole.
   </p>
   <p>
    Tu vo veľkej izbe, ktorú tiež neraz mala pred očima v začarovanom svete pod ráštubňou,
         zišlo jej na um, po čo sem prišla.
   </p>
   <p>
    „Janko, prišli ťa zlapať. Je mnoho vojakov na koňoch, s dlhými šabľami. Nedajú nikomu
         ísť po ceste, i za dedinou všade strežú. Utiecť neutekaj, lapili by ťa, ale sa schovaj,
         dobre schovaj.“
   </p>
   <p>
    Janko si sadol k obloku. Tvár mu stvrdla.
   </p>
   <p>
    „Neutečiem, Hanka, ale sa ani neschovám.“
   </p>
   <p>
    „I ja som ti povedal, slúchni!“ To mu dotušil otec.
   </p>
   <p>
    „Ach, syn môj drahý!“ zakvílila mať a spustila sa na lavicu k peci. Zalomila ruky.
   </p>
   <p>
    „Povedal som, že nie!“ Pozrel spurne na otca a mater. Ale mu ich zas prišlo ľúto.
         Preletel mu tvárou žravý bôľ. Zaťal zuby.
   </p>
   <p>
    „Ondrej Hamuľovie ma poslal, aby si sa schoval, dobre schoval. Povedú ťa do Posadiny a z
         Posadiny na vojnu. Obstali dedinu.“
   </p>
   <p>
    „Na vojnu!“ vykríkla mať.
   </p>
   <p>
    „Ondrej mi povedal. Vie dobre. Bol dva razy v Posadine, s vojakmi sa zhováral.“
   </p>
   <p>
    „Dobrú radu slúchni, a zaraz!“
   </p>
   <p>
    Postavil sa otcovi, prvý raz v živote.
   </p>
   <p>
    „Nie, čo by čo bolo! Ale ja pred nimi, oplanmi, čo mrzko hovoria o nás, že sme sprostí,
         nanič súci! Čo by povedali? Pozrite ho, ako číha!“
   </p>
   <p>
    Schytil sviecu zo stola a chodil sem-tam s ňou. Jej svetlo padlo na cestu. Pri jednom
         zvrate osvietilo sivú postavu v čiapke a kapcoch. Kurátor tiež poznal rechtora. Prišiel
         napásť oči na jeho nešťastí; hádam i strežie, aby syn neuskočil. Vŕši sa mu za kurčatá a
         konope v školskej izbe, i za to, čo mu povedal pred vidieckym domom. Nuž má nepriateľa nie
         pre svoje veci, ale pre školské a národné. Prichodí znášať, dať pastvu nenávistným očiam.
         Syn má pravdu, lepšie preniesť krivdu, najhoršie súženie, ako utiecť, hanbiť sa…
   </p>
   <p>
    „Dobre,“ pristal otec. „Nebudeme sa schovávať. Ukážeme, že sa nebojíme.“
   </p>
   <p>
    Žena zakvílila, zalomila rukami.
   </p>
   <p>
    „Ach, môj syn drahý, odvedú ťa, ostrižú. Kde sa ja podejem?“
   </p>
   <p>
    Kurátor sklonil hlavu a prešiel si dlaňou po vlasoch. Hej, nebude inej cesty, ostrižú ho
         ako koleno. I Janko sa striasol. Bolo mu, akoby ho išli zvliecť donaha a vláčiť po svete.
         Ostrižená hlava, znak otroctva, vytvorenia zo spoločenstva svojich. Už nebude nikdy patriť
         medzi nich. Nikdy!
   </p>
   <p>
    Najedoval sa. Buchol päsťou na stôl, prvý raz v živote, na ten stôl, za ktorý sedával s
         úctou, skoro nábožnou, akoby sa blížil k oltáru.
   </p>
   <p>
    „Nech si ich strižú; keď vyslúžim cisárovi, vlasy narastú.“
   </p>
   <p>
    „Ach, syn môj,“ skríkla mať bôľne, „nie sú vlasy ako vlasy. Ostrižené nenarastú; ak
         narastú, nemáš v nich potechy. Vojak budeš, Boha sa spustíš.“
   </p>
   <p>
    Zmĺkli všetci. Len Hanka plakala, plakala, že jej srdce usedalo. Plakala mu na prsiach,
         sediac pri ňom na lavici. V nej sa skrušila veľká nádej, veľmi pekná nádej: plakala nad jej
         odrobinami. Darmo sa ponevierala od poludnia okolo richtárovho domu, od tých čias, čo
         dopočula od žien, keď prišli po mlyvo, čo Janko urobil pánovi a ako ho prídu hajdúsi
         odviesť. Striehla celé odpoludnie, triasla sa ako osika, ako ho zviažu a povedú.
   </p>
   <p>
    Tu zodvihla k nemu vychudnutú tvár a riekla mu ticho:
   </p>
   <p>
    „Ach, Janko, odvedú ťa. Nikdy ťa neuvidím.“
   </p>
   <p>
    „Uvidíš ma. Vypustia ma.“
   </p>
   <p>
    „Neuvidím.“ Začala mu skoro šepkať. „Zle je tu, Janko. Martin je ťažký, moje ruky ho
         nevládzu nosiť. Je ako mlynský kameň, ťažký — ťažký.“
   </p>
   <p>
    Nahneval sa Janko. Čo, tieto útle rúčky musia nosiť vypaseného Martina.
   </p>
   <p>
    „Nevezmi ho na ruky, odzgoňa. Kdežeby! Je ako hodné teľa.“
   </p>
   <p>
    Krútila hlavou.
   </p>
   <p>
    „Driape sa za mnou. Ak ho nevezmem, hodí sa horeznačky a vreští. Otec vybehne z mlyna,
         ak ho počuje; veľmi kričí na mater. A mater plače.“
   </p>
   <p>
    Hladil ju po hlave.
   </p>
   <p>
    „Ach Hanička, neborká, čo sa na teba zvalilo. Neborká.“
   </p>
   <p>
    „Mne bude dobre, Janko; viem, dobre mi bude. Nebudú ma hrešiť, ani Martina dávať nosiť.
         Bude moc pokoja a veľká svetlosť, ako keď sa blýska. Ale ja som chcela, aby si mi ty bol
         družba, nosil by si jablko, a Žofka by niesla veniec, moja družica…“
   </p>
   <p>
    „Ach, nehovor, Hanička, nehovor!“ prosil ju ticho.
   </p>
   <p>
    Slzy sa mu tisli do očú. Hľa, čo premyslela. Myslí na pohreb. A keď pozrel lepšie do jej
         tváre, stislo mu srdce. Videl ju pod vencom zo samých bielych kvetov. Na rubáši všetko samá
         ruža, ľalia. A on kráča popredku. Na šabličke jablko. Kraje rubáša s bielymi čipkami visia
         spod vrchnáka, ktorý pribili klincami.
   </p>
   <p>
    Zlomil sa v ňom vzdor i hrdosť. Neobkradne sestričku o veľkú, krásnu nádej; schová sa,
         až ho nik nenájde, nikto!
   </p>
   <p>
    Na ceste zadupotali kopytá. „Jaj, idú, idú…“ Rozšírila tenké, chudé ramienka a rútila sa
         do pitvora. On letel za ňou. Išla podstenou k maštali, humnu. „Jaj — idú, idú…“ Tenký
         hlások doliehal až do izby. Otec a mať ho počujú; obzerajú sa, nevediac, čo sa robí.
   </p>
   <p>
    Kurátor sa nevedel dočkať, aby sa už raz stalo, čo sa má stať. Chodil sem-tam po izbe.
         Upratoval, čo nebolo treba týkať, lebo všetko bolo na mieste.
   </p>
   <p>
    Ozvali sa kroky pod stenou. Šabľa zaštrngala, ostrohy cvendžali. Mladý dôstojník vošiel,
         obzeral sa po izbe. Za ním išiel richtár Hamuľa. Zložil čiapku, hladil si hlavu. Za
         richtárom išiel Samuel Primitivus. Hlavu držal dorovna, tvár bola prísna.
   </p>
   <p>
    Dôstojník stál naprostred izby.
   </p>
   <p>
    „Kde je Ján Drozdík mladší?“
   </p>
   <p>
    Kurátor predstúpil. Rozložil ruky. „Nevieme.“
   </p>
   <p>
    „Tu bol do tejto chvíle. Pred chvíľou svietil na cestu, videl som ho.“ Samuel Primitivus
         hovoril hlasno, rozhorčene, akoby sa mu išla robiť veľká krivda. Vystrel ruku proti
         kurátorovi, pozrel naň mrchavo. „Nech povie tento človek, či nebol pri ňom, keď svietil na
         cestu.“
   </p>
   <p>
    „Boja sa Boha, pán rechtor. Vedia, že sme nie vina.“
   </p>
   <p>
    Kurátor vystrel ruku k žene, aby čušala. Dôstojník sa spýtal rechtora:
   </p>
   <p>
    „Kto je ten človek?“
   </p>
   <p>
    „Otec mu je.“
   </p>
   <p>
    „A neviete, kde je váš syn?“
   </p>
   <p>
    „Neviem.“
   </p>
   <p>
    „Budete prisahať!“ prst zodvihol ako na výstrahu.
   </p>
   <p>
    „Kedykoľvek.“
   </p>
   <p>
    „A bol tu pred chvíľou?“
   </p>
   <p>
    Kurátor prisvedčil.
   </p>
   <p>
    „Vyšiel na dvor?“
   </p>
   <p>
    Zasa prisvedčil.
   </p>
   <p>
    Dôstojník vyšiel pred dom. Dal otvoriť vráta. Pred domom nechal hajtmana a boženíka
         Smelca. Do dvora postavil boženíka Pavka Koreňa. Dal otvoriť humno dokorán. Za humno dal
         chlapa na koni. Do susedovho dvora, ku ktorému priliehali zadné stavby, prišli zas dvaja na
         koni. Dvor bol na ten spôsob obkľúčený zo všetkých strán.
   </p>
   <p>
    „Teraz do roboty.“ Veliteľ tľapol do dlaní. „Prezerajte dom rad-radom, pomaly, ale
         dokonale. Gazda s lampášom popredku, za ním vojaci, úradskí a ctení svedkovia. Nevynechať
         žiaden kútik.“
   </p>
   <p>
    Prezerali najprv bývanie, izbu, kuchyňu a komory, schody a oba pôjdy. Tak prešli do
         dvora, do ciene, maštale, ovčiarne, rezačky. Vyšli na šop. Bolo čosi sena a šúpy slamy. Za
         nimi našli Hanku z mlyna. Triasla sa na celom tele. Doviedli ju pred veliteľa.
   </p>
   <p>
    „Čo si robila na šope?“
   </p>
   <p>
    „Bola som.“
   </p>
   <p>
    Veliteľ, vidiac, že sa ho bojí, začal sa jej vypytovať vľúdne. Nemohol dostať od nej
         jasnej odpovede.
   </p>
   <p>
    „Tak prezrieť ten šop a záčin, humno, všetko rad-radom.“
   </p>
   <p>
    Naostatok sa vrátili všetci pred veliteľa. Nenašli nikde nič.
   </p>
   <p>
    „Nieto nikde znaku, ani pamiatky po ňom.“
   </p>
   <p>
    „Azda sa neprepadol do zeme, nevyletel kochom na omele alebo trlici,“ zasmial sa
         veliteľ. „Strážiť zadné stavy bedlive a prezrieť dobre u vyššieho a nižšieho suseda
         všetko.“
   </p>
   <p>
    Ale ich zadržal na chvíľku. Bola ich plná izba. Hamuľa obracal čiapku v rukách, Samuel
         Primitivus mal naježené fúzy. Mrmľal čosi pod ne. Nemať solídnej vzdelanosti, filozofie a
         teológie, vyučenej od spoľahlivých učiteľov, bol by začal veriť, že sa toto všetko nestalo
         s kostolným riadom.
   </p>
   <p>
    „Tu sedel pred chvíľou, na tomto mieste. Na vlastné oči som ho videl,“ ubezpečoval
         veliteľa, ukazujúc na štítnu lavicu. Položil dlaň na prsia, ako na znak, že hovorí pravdu.
   </p>
   <p>
    Veliteľ mu prisvedčil s veľkou úctivosťou, že mu verí.
   </p>
   <p>
    „Chyba je len to, že ho už nieto.“
   </p>
   <p>
    Začal sa zas vypytovať Hanky: čia je, kedy sem prišla. Keď povedala kedy, ozval sa znovu
         Samuel Primitivus.
   </p>
   <p>
    „Nie je pravda! Bol som pred domom celé odpoludnie, nevidel som jej prejsť. Prešla poza
         humná?“ obrátil sa na Nehemka.
   </p>
   <p>
    Žulovic bol zronený. Kliny, na ktorých viselo, za čím sa ustáva, sa vylamujú, to, čo na
         nich viselo, zapadlo do zeme kdesi.
   </p>
   <p>
    „Hej, bol som za humnom celé odpoludnie, ale táto svedkyňa neprešla tadiaľ.“
   </p>
   <p>
    „A predsa prešla,“ istil kurátor. Vysvetlil, ako ju syn vtiahol oblôčkom do kuchyne.
   </p>
   <p>
    „Prečo si išla mizierkou, cipôčka, a nie zjavnou cestou?“
   </p>
   <p>
    Sivé očká Hanky pozreli s povďakom na veliteľa za pekné slovo. „Lebo sedel pred domom
         ten, čo má mrcha oči.“ Pozrela na rechtora. „Je ako drak, čo strežie na Janka. A Janko je
         dobrý.“ Dala sa do plaču. Zaplakala i gazdiná, čujúc takú pochvalu na syna.
   </p>
   <p>
    „A čo si tu hľadala, Hanička?“
   </p>
   <p>
    „Prišla som k Jankovi, povedať mu čosi.“
   </p>
   <p>
    „Čo takého?“
   </p>
   <p>
    „On už vie, čo. Nezabudne.“
   </p>
   <p>
    Jej plaché oko dostalo razom hlboký, záhadný výraz. Veliteľa prehranulo.
   </p>
   <p>
    Kurátor chcel dať veci obrat k ceste pochopenia. Vyrozprával, ako Hanka strávila v dome
         pár mesiacov a mala k jeho domu prítulnosť, najmä k najstaršiemu synovi. „On ju mal rád ako
         vlastnú sestričku.“
   </p>
   <p>
    Hanka pozrela i naň s povďakom, za pekné slovo. Oko jej planulo horúcim citom.
   </p>
   <p>
    Ale i gazdinej zišli na um tiež tie časy, keď bývala Hanka u nich. Koľko prestála
         nepokoja, úzkosti, ba i bôľu, že cudzia žena s deťmi ide vrásť do domu, sťa keď na konár
         zaštepila mládnik z iného stromu. Nie, nemala rada Teru, ale ani jej deti, najmä Hanu.
         Priveľmi pečoval o ňu Janko, o sestru by sa netrápil väčšmi.
   </p>
   <p>
    „Čosi mu šepkala do ucha, nevedieť, čo. A vtedy akoby ho bol vymenil. Zobral sa za ňou a
         utiekol.“
   </p>
   <p>
    Kurátor pozeral nabok. Nechcel, aby niekto zbadal, čo mu je v mysli. Bolo mu zle, že
         musel počuť tie slová od ženy. Z nich trčala neprajnosť, nechuť k sirote. Ale žena pozerala
         chmúrno. Najedal srdce žiaľ, že najstarší syn netúrnul na reči matere-otca, keď prosili, i
         hromžili, ale skočil ako vymenený, keď mu cudzie dievča šeplo čosi a dalo sa vnohy. Vtedy
         ukázal, koľko stojí o rodičov a koľko sa drží cudzích, cele cudzích. A potom kde sa podel?
         Veď sprevracali všetko, a o ňom ani chýru. Či je to s dobrým? Pozerala chmúrne i so
         strachom, akú moc má nad jej synom cudzie, nepatrné dievča.
   </p>
   <p>
    „Povedz, čo si mu pošepla?“ Veliteľ pozeral so záujmom na dievčatko. Videl, ako opeknelo
         v tvári, na nej skvitol spanilý úsmev, sťa ružový puk skvitne a zaodeje sa krásou, keď ho
         slnce pobozká. Ale tu v tvári sa rozložil pokoj a tiché blaho. Šťastie hlásali oči ani
         ozajstné víťazstvo. „Niečo pekného si mu pošepkala?“
   </p>
   <p>
    „Pošepla som mu, čo bude, čo si žiadam. Janko hneď pristal, lebo je dobrý. Oj, on
         nezabudne. Príde, keď bude čas, a čo by bol kde. Matka božia starohorská, Panna prečistá ho
         vyslobodí. Budem sa k nej modliť, veľmi modliť. Ona ma rada. Dá mi iste, keď príde čas, čo
         si žiadam. Oj, nebojím sa ja. Príde on iste.“
   </p>
   <p>
    „Dieťa moje!“ Kurátor položil dlaň na hlavu, ktorá ťažela už priveľmi na štíhlom,
         vychudnutom hrdle sťa veľký, bohatý klas na tenuškom stebielku. Otcovi sa dotkli srdca
         slová o synovi, zazunela v ňom citná, sladká struna, lejúc voňavé balzamy na rozjatrené
         rany.
   </p>
   <p>
    Gazdiná sklonila hlavu, plakala ticho. Rozdrúzgalo sa v nej na triesočky veľké
         roštovanie, kde vykladala na úslnie akési predpojatosti a rozblúdené mysle. Bolo jej i
         bôľne, ale sa i hanbila trochu, hanbila sa.
   </p>
   <p>
    Veliteľ pozeral skúmave na dievča, čo to v ňom pučia za čudné mysle. Bolo mu ťažko týkať
         sa ich, prezerať na svetlosti. Tie akoby sa boli tiahli slávnostným sprievodom popod klenby
         velechrámov o prihasnutých svetlách od nádherných oblokov s divnými obrazmi. Pozrel i na
         iných, čo myslia o veci. Všade videl zarazenosť.
   </p>
   <p>
    „Dáme dievčatku pokoj. Najlepšie, nech ide domov spať.“ Nevdojak i on pozrel nežne na
         Hanku. „Koho hľadáme, hľadajme ho.“
   </p>
   <p>
    Odišli všetci na pohon. V izbe ostal veliteľ, gazdiná a Hanka.
   </p>
   <p>
    „Dieťa moje, choď domov, ak chceš. Už ťa tu netreba.“
   </p>
   <p>
    Dievča mu pozrelo do tváre s horúcou prosbou. Domyslel sa, kam cieli. „Nechce sa ti?
         Chceš vedieť, čo bude s Jankom?“ Dievča sa usmialo, už nevedel sám, prečo. Možno, lebo
         uhádol, čo si žiadala, možno, že ho volal tak, ako ona. Usmial sa jej. „Rada toho Janka,
         veľmi?“ Prikývla mu veľmi chtivo. „Povedz, prečo. Ak ti ťažko nahlas, pošepni.“
   </p>
   <p>
    „Lebo je dobrý,“ riekla odhodlane.
   </p>
   <p>
    „Dobrý je váš syn?“
   </p>
   <p>
    Gazdiná podvihla hlavu. Vytratili sa chmáry z tváre, rozliala sa po nej žiara materskej
         lásky.
   </p>
   <p>
    „Ako kus chleba.“
   </p>
   <p>
    „Keď je dobrý, načo sa oboril na druhého, i to keď išiel po povinnosti. Dobrí nejdú
         päsťou do hlavy ľuďom len tak nič po nič.“
   </p>
   <p>
    Mať bola od rána na mukách. Ona vlastne kopala jamu, kopala hlbokú, do ktorej padol syn.
         Z nej vyšla jeho skaza. Čo jej z toho, že obuškom cielila inde, nie ta, kde udrel, keď
         obuštek ohlušil vlastné jej dieťa? A s kým sa spriahala! S ľuďmi, ktorí ju zaobišli falšou
         a viedli po kadejakých cestách. A ona s nimi dobre a pekne. Ešte nosí v sebe i tú potupu,
         že myslela neraz na Kolomana Smoleckého, na jej hrubú šiju, obrastenú až dolu k hrbolku
         medzi plecami.
   </p>
   <p>
    Bola trpká príchuť, keď musela opraviť veliteľa, že sa nestalo bez príčiny, čo sa stalo.
         Musela spomenúť i Žofku a čo robil Stupnický okolo nej.
   </p>
   <p>
    Veliteľ sa zamyslel a potom, prebudiac sa z mysle, spýtal sa akosi spurne:
   </p>
   <p>
    „To dievča je statočné?“
   </p>
   <p>
    Materi sa rútilo srdce do samého hrdla, búchalo tam búrne ani kladivo, keď musela
         potvrdiť:
   </p>
   <p>
    „Veru statočné. Nik nevie doň nič zlého.“ Čo neurobila, aby pochyboval jej vlastný syn o
         cti toho dievčaťa, ktoré ona teraz vyhlasuje ako bez úhony.
   </p>
   <p>
    Ale dievčatko pri tých slovách zdvihlo hlavu a pozeralo vytreštenými očima na Jankovu
         mater. Bez úhony Žofka? Byť, aká mala byť, nebolo by sa stalo, čo sa stalo. Nebol by Janko
         bežal z domu pred vojakmi nočnou hodinou ako zlodej. Ale nepovedala Hanka nič. Nechcela
         hodiť ani kamenček na dievku, ktorú Janko rád.
   </p>
   <p>
    Veliteľ sa zamyslel. Na aké veci upotrebujú brachium! Vlastne ho upotrebujú na obranu
         násilia, a nie pravdy. Ako inak jemu rozložili vec v úrade slúžnodvorského. On teda pomáha
         krivdiť, dláviť pravdu, a nie dopomôcť jej k víťazstvu!
   </p>
   <p>
    Stisol zuby. Prešiel izbou sem-tam. Krv sa búrila. Ale sa začala tíšiť pomaly: jej var
         schladila dobrá rozvaha. Ktoré brachium kedy slúžilo pravde? Pravda vlastne nepotrebuje
         brachium. Háji sama seba, vnútornou silou víťazí bez brachia a často proti brachiu. U
         horného a dolného suseda nenašlo sa ničoho nič. „A teraz už čo? Kde by bolo hľadať?“
   </p>
   <p>
    Veliteľ sa obrátil k všetkým, ale všetci nemali jednaký záujem o vec. Kurátor pozeral do
         lampáša, akoby v ňom hľadal, kde mu je syn. Richtár Hamuľa prestupoval z nohy na nohu. Čo
         by bolo hľadať podaromnici? Sedliak prešiel pánom cez rozum a zaľúbili sa Bohu. Jeho
         šťastie a prospech je, kde pán jajčí a škrabe sa za ušima. Boženíci si mysleli, že z tej
         roboty nič. Nebude ani zálohu, za ktorý sa napiť. Kurátor pozrel na dievča z mlyna.
         Pozeralo dohora, oči preniknuté vrúcim citom. Oj, Matka božia starohorská, Panna prečistá
         pomohla! Navráti ho ona, navráti, keď príde čas.
   </p>
   <p>
    Žulovic bol, akoby ho bolo ohlušilo. Nechápal, čo sa to stalo, ako sa mohlo stať. Mali
         ho v ruke, vyšmykne im! S ním sa vyšmyklo i to, na čom visí všetko, čo si toľme žiada. Kde
         ho nájde, keď ho nenašli tu, kde ho mali pred samým nosom?
   </p>
   <p>
    Samuel Primitivus predstúpil. Oprel sa na čugaňu, oči mu zasvietili.
   </p>
   <p>
    „Môže byť i na fare!“
   </p>
   <p>
    Čo sa mu rozum čistí? Pozerali naň s opovržením a hnevom. On buchol čugaňou o zem,
         pozrel na veliteľa naliehavo. Richtár Hamuľa predstúpil.
   </p>
   <p>
    „Prosím ponížene,“ pozeral tiež na veliteľa naliehavo, „pani farárka ešte je za
         plachtou. Ešte sa jej sekne mlieko, ak sa preľakne nočnou hodinou.“
   </p>
   <p>
    Samuel Primitivus buchol čugaňou o zem. Mlieko-nemlieko! On musel vyháňať kvočky zo
         školskej izby a teperiť konope. V nedeľu musí vandrovať do Ozubín, alebo sa zatvoriť do
         prednej, aby nik nevedel, že je doma. Pred vidieckym domom musel sa hanbiť pre nedeľné
         školy. Na seniorálny konvent neurobili ho za poslanca. Nie, neustúpi, kým mu nebude
         navrchu.
   </p>
   <p>
    „Tak teda do fary!“ rozhodol veliteľ.
   </p>
   <p>
    Chlapov na koňoch nechali na ceste. Veliteľ tiež zostúpil z koňa.
   </p>
   <p>
    „Keď je tak, vojdite do fary sám a potichu,“ rozkázal richtárovi. „Zavolajte pána farára
         na dvor.“ Predo dvermi čakali farára. Za ním vyšiel i starý pán. Kostrnčeky nad ľavým uchom
         sa mu kývali hore-dolu. Veliteľ im vysvetlil, čo prišli hľadať.
   </p>
   <p>
    Bohumil Valizlosť bol urazený trochu, ale starý pán vzal vec z inej strany.
   </p>
   <p>
    „Ten mládenec, ktorého hľadajú, má známosť s poctivou pannou, ktorá je teraz vo fare.
         Nuž fara je tu, dvor a všetky stavy; nech sa páči hľadať. Ak ho vrchnosť nájde, nech bude k
         nemu milostivá. Je poriadny mládenec, hodný syn.“
   </p>
   <p>
    „A medzitým by sa mohlo páčiť dnu,“ ponúkol farár veliteľa a ostatných.
   </p>
   <p>
    Vošli do zadnej izby. Veliteľ sa hľadel očistiť pre túto pozdnú návštevu v pokojnom
         dome, kde je domáca pani ešte chorľavá.
   </p>
   <p>
    „Povinnosť je povinnosť. Priestupky prenasledovať, zásluhy odmeňovať: pekný údel
         bohumilých vrchností.“
   </p>
   <p>
    Veliteľ pozeral naň zboku. Hovorí pravdu človek s rozvlnenými dovysoka vlasmi nad čelom
         a okolo uší, s chudorľavou, trochu stlačenou tvárou. Nevedel, čo si myslieť, ostatne ani
         nebolo kedy. Z prednej sa ozval mekotavý škrek novonarodeného. Ním obyčajne ďakoval starej
         panej z Ozubín a panne Lujzke, keď ho povíjali a čistili.
   </p>
   <p>
    „Žofka, prihotuj lampáše. Bez nich sa nezaobídu.“ Starý pán dozeral sám, aby boli
         sviečky v lampášoch a sklá nezajdené. „Inak veľkých chorôb tu nieto,“ smial sa, kým škrek z
         prednej rozliehal sa celým domom. „Máme sa k svetu, ako svedčí. Zato mohli i vojaci prísť
         do dvora.“
   </p>
   <p>
    Zdupotali kone dvermi. Žofka vyniesla lampáše z kuchyne. Oči mala vyplakané, líca bledé.
         Z lampášov sa liala svetlosť na jej strojnú postavu, ohnivú hlavičku. Veliteľ si ju obzrel
         s úľubou. To už hej. Za ňu sa vyplatí dať sa preháňať a preniesť trochu strachu. Pravda je
         a bude, že od žien pochádza všetko, zlé i dobré, čo človeka môže zájsť od kolísky až do
         hrobu.
   </p>
   <p>
    „Tak vezmú si ľudí a idú prezerať, ale dôkladne, keď stáli na tom,“ obrátil sa k
         rechtorovi. „Jeden boženík a vojak im je dosť. Ostatných potrebujem ja.“
   </p>
   <p>
    Vyšiel na dvor a rozkázal obstať faru zo všetkých strán, ako prvej Drozdíkovie dom.
   </p>
   <p>
    Samuel Primitivus vyšiel s ľuďmi, s Koreňom a jedným vojakom. Bolo mu, že mu je teraz
         omnoho lepšie. Pomsta je sladký balzam na rany dušiam, ktoré majú záľubu v nižších nížinách
         ľudského bytu.
   </p>
   <p>
    A Žofka v kuchyni plakala. Najprv od radosti, že Janka už nenájdu, keď ho prišli sem
         hľadať, ale i od žiaľu, kedy ho uvidí.
   </p>
   <p>
    Ej, veru lietačky! I ich schytila suďba do krútňavy. Letia naokolo, nevedia, kde stúpiť
         nohou. Hej, naboku, je i hŕbka dobre prerobeného hnoja. Zakrútila sa hlava, noha stúpila
         vyše členkov do hnoja. Či ju nezababralo na lietačkách? Tisli sa pred ňu obrazy, pred
         ktorými jej išla horúčava do tváre. Prešla chodníkmi, utekajúc pred suďbou, na ktorých
         surová noha zašliapala kde-tu kvietok pred svätyňou panenských pokladov.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2589038">
       </a>
       9
      </h2>
     </div>
    </div>
   </div>
   <p>
   </p>
   <p>
   </p>
   <p>
    V tú noc málokto odfukoval spokojne v Badišove. Keď Janka nenašli vo fare, hľadali ho u
         Ranostajov, v krčmách, u ujčekov a niektorých krstných otcov. Veliteľ sa jedoval, hrešil,
         dupkal, preháňal ľudí, ale on sám len dozeral. Pri sebe nechal richtára, ostatní museli
         chodiť sem-ta. Horlivý Samuel Primitivus a omrzený Žulovic museli sa krútiť po všakových
         kútoch, vymetať prach a zberať na seba staré, zaprášené pavučiny. Omrzelo ich to, omrzelo.
         Nad ránom Samuel Primitivus udrel na inú strunu.
   </p>
   <p>
    „Boli sme všade, prekutali všetko. Zbojník uskočil akosi, len ako? Pred chvíľkou som ho
         videl v obloku. Svietil na mňa na cestu.“
   </p>
   <p>
    Veliteľ sa usmial uznanlive, prisviedčal mu.
   </p>
   <p>
    „Na to sme tu odviesť ho živého-mŕtveho. Poradia, ak vedia, kde ešte hľadať. Nás nech
         neľutujú.“
   </p>
   <p>
    Naostatok omrzelo i Žulovica pretískať sa kade-tade nič po nič.
   </p>
   <p>
    „Už je dosť. Uskočil kdesi. Ale príde kedy-tedy. Veď ho my uhľadíme.“
   </p>
   <p>
    „Ak zvedia dačo o ňom, tu sme, skočíme na koňa, čo by klince padali z neba,“ veliteľ sa
         zastrájal, hromžil, oči sa mu smiali. S prázdnou rukou sa ustanoví na stoličný dom. I tam
         budú dupkať, bohovať. Poslal po ľudí rozostavených okolo dediny. Tí tiež prišli s prázdnou
         rukou. Ani myš vraj sa neprešmykla popri nich.
   </p>
   <p>
    Svitalo, padala rosa. Prejímala ich zima. Tu richtár myslel, že nadišiel čas preriecť
         múdre slovo.
   </p>
   <p>
    „Prosím ponížene, ustali sme, uzimili sme sa. Zišlo by sa zohriať sa trochu. I chlapom
         by sa zišlo.“
   </p>
   <p>
    Veliteľ pristal, ale sa hneď ohradil:
   </p>
   <p>
    „Iba na chvíľku, lebo nám je náhlo.“
   </p>
   <p>
    Richtárka tiež nezažmúrila oka tej noci. Nevyhrešila muža, kde sa túla. Keď nebolo
         nikoho pri nich, drgla ho lakťom.
   </p>
   <p>
    „A ste ho chytili?“
   </p>
   <p>
    „Ja som ho nelapal, stará. Tí, čo ho lapali, chytili konopatého čerta za chvost. Teraz
         daj tej borovičky. Chlapom tam len tej našej. Prihrej im ju trochu a prifarbi škoricou.
         Drgol ju lakťom, usmial sa, že sa mu tvár rozšírila, s brunatým strniskom naokolo. „Vyber
         nám oštiepček z tohoročných, mäkký. Chlapom tam ujde i lanský. Ak je suchý, majú dobré
         zuby.“
   </p>
   <p>
    Zahryzli si chleba a oštiepka, smrkli borovičky. Richtár bol zhovorčivý.
   </p>
   <p>
    „Nech povie, kto chce, čo chce, naustávali sme sa tej noci. Potužme sa.“
   </p>
   <p>
    „Pavko, klin klinom!“ posmeľoval Samuel Primitivus Koreňa.
   </p>
   <p>
    Ten sa ledva bol dotackal domov z Mladín a dnes ráno mal dosť veľkú hmlosť okolo srdca.
   </p>
   <p>
    Veliteľ šiel slúžnodvorskému oznámiť, ako sa nič po nič unúval do Badišova. Ozubinský
         prenocoval v tú noc v Posadine, čakajúc podchvíľou väzňa. Ale veliteľa vypočul veľmi
         blahosklonne. Pred ním už bol prišiel Žulovic a pochlípal veľmi korenenú hubovú polievku.
         Nezaobišlo sa bez babrákov, ťarbákov a štepených zajacov. Fučal ako mechy, potom sa stíšil.
   </p>
   <p>
    „Hoc si trkvas, vezmem ťa do služby, ale že dávaš pozor na čeľadníka. Z Badišova mi
         nepríď, kým ho nedovedieš!“
   </p>
   <p>
    Nehemko sa nenazdal, že sa mu povodí tak dobre. Podskakoval a pohvizdoval si, idúc z
         vidieckeho domu.
   </p>
   <p>
    Slúžnodvorský večerom zašiel k osvietenému oznámiť mu, aká sa stala vzbura v Badišove a
         aké porobil poriadky. Osvietený ho počúval i nepočúval. Ktovie, kde lietala myseľ. Ale
         počujúc, že vojsko darmo chodilo za buričom, usmial sa.
   </p>
   <p>
    „S bubnom nechoď na zajace, Boltko. I ja by uskočil. Nesladí sa nikomu líhať.“ Ozubinský
         stískal päste. Tie slová ho ranili po namyslenosti. Osvietený zbadal, že zadrel do živého.
         Musel napraviť chybu. „No, nič to, veď on príde. Nedá sa azda poza bučky. Náš človek je
         priviazaný všetkými svorkami o dedinu, sťa kôň, keď ho priviažu o kolík, aby sa pásol.“
   </p>
   <p>
    Ozubinský vyrozprával i osvietenej grófke, čo sa stalo Elečkovi. Najedovala sa. Oči jej
         len tak iskrili v podlhovastej, chudorľavej tvári. Keď ju videl takú, nadal jej v duchu do
         trlíc.
   </p>
   <p>
    „A bude dlho chorý?“
   </p>
   <p>
    „Hádam šesť týždňov, ak si nedá napraviť nos.“
   </p>
   <p>
    „Prečo si ho nedá napraviť?“
   </p>
   <p>
    „Skáče vraj ako bez seba, keď sa mu ho dotknú.“
   </p>
   <p>
    Pohla plecom ľahostajne. Nebola pekná, nebola šťastná, nestála o nič, len o jednu vec, s
         ktorou sa nikomu nezverila, a o druhú, okolo ktorej sa neúnavne krútila, o majetok a čo s
         ním súviselo. Čo ju do Stupnického a jeho nosa? Nech sa len vylíže pred žatvou.
   </p>
   <p>
    Ale slúžnodvorský bol dobrý k svojim. Keď sa viezol druhé ráno do Posadiny, zastavil sa
         v Smolciach.
   </p>
   <p>
    „Toho vtáka nechytili, ubzikol im. Dal som ho lapať, ani šľaku po ňom.“ Elečko vzdychol.
         Mrcha to bol chýr. Ostatne mu ho už včera doniesol Žulovic, ale i sľub, že ho zlapá, čo
         kedy. Ale Ozubinský mu pokazil i tú úfnosť. „Že sa vráti? Nevráti sa ten už. Vie, čo ho
         čaká. Bude už v druhej stolici. Možno sa pridal k chlapom, čo idú na Dolniaky na kosbu.“
   </p>
   <p>
    Elečko sa díval do povaly, čítal hrady už ktovie koľký raz. Pohol sa razom a pozrel na
         vážneho hosťa. „Tak sa nevráti? Nuž nechže tam zlomí krky kdesi.“ Odľahlo mu dosť dobre.
         Myslel zasa len na Žofku. Ak nepríde frajer, ľahšie si s ňou dá rady. Len ozdravieť.
   </p>
   <p>
    Ale Ozubinský sa usmial potuteľne, uhádnuc mu myšlienku. Ak sa nebude môcť vrátiť, pôjde
         ona za ním. Jesto i takých i medzi sedliactvom. Vedia držať vovedne, vedia, ani plot
         spletený z vŕbia. O tom mu už nepovedal, čo myslel, iba ho napomenul:
   </p>
   <p>
    „Vyhodia pletky z hlavy. Dajú si napraviť nos.“
   </p>
   <p>
    Elečko sa zmraštil a prevrátil neúctive na druhý bok. Vzácnemu hosťovi ukázal chrbát.
   </p>
   <p>
    Ozubinský sa urazil.
   </p>
   <p>
    „Ja idem, keď chcú spať; nebudem im prekážať. Ale dajú si ho napraviť, lebo na nich
         prischne i posmech i škoda. Škoda, lebo nechytia toho, kto ich zbil, a smiech, že budú mať
         krivý nos.“
   </p>
   <p>
    Elečko zastenal hlasne. Nebolel len nos, ale zabolelo i srdce. Čo povedia dievčatá?
   </p>
   <p>
    Dedina sa dosť chytro utíšila po lapačke. Začalo sa i zabúdať naň. Deň po nej bol veľmi
         smutný u Drozdíkov. Rodičom bolo, ani čo by boli pochovali syna. Veď nevedeli ani, čo sa
         stalo s ním, kde sa podel.
   </p>
   <p>
    Pred večerom sa vybral kurátor do mlyna. Števo Mahuľa zbehol z mlynice a viedol ho do
         izby. Tam sedela na zemi, na prestretej plachte, Hanička. Jej brat Martin, vypasený ani
         bravec, sedel v košeli na zemi. Lenže košeľa bola prikrátka, aby sa bolo dalo sadnúť na ňu.
         Len tak naholo sa šmýkal, ale veľmi obratne, sediac na pravom stehne a nadhadzujúc sa
         ľavým.
   </p>
   <p>
    „Čo mu dáš zametať zem holým zadkom?“ skríkol majster na dievča na rozsievke. Mal
         pochlpenú kučeravú hrivu, v ktorej bolo iste pol meričky múky. Bol zamúčený od hlavy do
         päty, i fúzy boli zaprášené, hoc chodil podchvíľou po nich spakruky. Na dievča vyvalil
         veľké čierne oči.
   </p>
   <p>
    „Nechce sedieť na rozsievke, uteká.“
   </p>
   <p>
    „Uteká tebe, lebo sa ti ťaží dozrieť.“ Prihol sa a ruky, stisnuté do pästi, trčali nazad
         ani dve kianice. „Uteká ti, keď sa ti lení!“ Obrátil sa ku kurátorovi, akoby sa vyhováral.
         „Sirota nevoľná, ale sebevoľná. Mať voľká dievkam. O chlapca nestojí.“ Rozbehol sa v
         pletených pančuškách za chlapcom, dolapil ho za plece a zodvihol k sebe. Chlapec sa
         rozrehotal, chytiac otca oboma rukami za pačesy.
   </p>
   <p>
    „Ťa-ťa!“ vykrikoval natešený, tľapkajúc mu dlaňou po zamúčenej hlave, až sa z nej
         prášilo. Iste sa mu páčila tuhá múková vôňa, ktorá sa vliekla za otcom, kdekoľvek sa
         obrátil.
   </p>
   <p>
    Mlynár sa zaradoval, ako ho bijú, prevrátil chlapca dolu bruchom na jednu ruku, druhou
         mu utieral, čo si zafúľal, šmýkajúc sa po zemi. Potom sa hodil náruživo na tučné miesta a
         sádzal na ne rad-radom bozky, až prehlušili mlyn.
   </p>
   <p>
    „To bude chlap — čo?“ A zasa išla celá pŕška bozkov. Chlapec výskal, virgal nohami.
   </p>
   <p>
    Kurátor tiež mal rád svojich chlapcov, ale sa nepamätá, aby ich bol bozkával tam, kde
         mlynár. Ale prisvedčil vďačne, že z chlapca bude chlap, ak ho muchy neopľujú a hnačka
         nepokazí. Pozeral na stvorenie na rozsievke. Nemalo na sebe polovicu mäsa, čo ho mal
         vykŕmený zurvalec.
   </p>
   <p>
    Na šťastie počalo na mlynici klopkať, sťaby štekal psík: znak, že sa vymieľa. Majster
         položil synátora na rozsievku a bežal na mlynicu nasýpať.
   </p>
   <p>
    Kurátor vzal nizučký stolček, sadol naň pri rozsievke, vzal dievčatko opatrne popod
         pazuchy a usadil k sebe. Chlapec sa chcel odšutrovať z rozsievky, ale kurátor mu pristúpil
         rožtek na košeli. Nemohol sa hnúť. Potom vyňal kresivo z opaska a zakresal ocieľkou na
         kremeni. Fŕkali iskry ani zlatá pŕška.
   </p>
   <p>
    „Á — á!“ pýtal chlapec.
   </p>
   <p>
    „Na, len mi kremeň neprežri.“
   </p>
   <p>
    Chlapec prezeral divotvornú spravu, z ktorej prší oheň.
   </p>
   <p>
    „Nuž, Hanička, ty nevieš, kde je náš Janko?“
   </p>
   <p>
    Pokrútila hlavou. Pozrela na kurátora a usmiala sa.
   </p>
   <p>
    „Zviete zajtra — pozajtre. Odkáže vám.“
   </p>
   <p>
    „Utiekol hneď, alebo len keď odišli?“
   </p>
   <p>
    „Keď odišli. Keď ho hľadali, tam bol.“
   </p>
   <p>
    „Na šope?“
   </p>
   <p>
    „Bol tam, mohli ho mať.“
   </p>
   <p>
    „Ako ho nenašli?“
   </p>
   <p>
    „Matka božia starohorská, Panna prečistá ho vyslobodila. Oj, ona ho navráti, nebojte sa.
         Keď počne padať lístie, bude tuná. Budem sa modliť, veľmi modliť.“
   </p>
   <p>
    Kurátor sa už viac nespytoval. Bolo mu bôľne, ale i sladko pri krehkom stvorení. Od neho
         sa šíril blahý mier, ktorý učičíkal starosti a žiale. Ako inakšie by bolo, keby sa bola
         mohla uňho prichytiť žena z Mutinej s deťmi. I toto dieťa sa začalo poprávať, naberať mäso
         na seba. Ale Katrena, Katrena! Čo ju to preletelo, že hrýzla vdovu, hrýzla, kým ju
         nevyhrýzla?
   </p>
   <p>
    Na tretí deň pred večerom prišiel Ondrej richtárov.
   </p>
   <p>
    „Janko vás dá pozdravovať všetkých, že je zdravý.“
   </p>
   <p>
    „Kde si ho videl?“
   </p>
   <p>
    Otec a mať išli ho zjesť očima.
   </p>
   <p>
    „Ja nie. Ale prišiel Pavko Hudák zo salaša k strynej, tak on.“
   </p>
   <p>
    „Prečo neprišiel rovno k nám?“
   </p>
   <p>
    „Že nepríde ani on, ani stryná: ešte by sa dovtípili; viete, že číha ten chudý, Žulovic
         ho volajú, i náš rechtor. Ak chcete poslať háby, dajte mne. Stryná príde po ne do nás. Tak
         sa nestarte už a nepovedzte nikomu, kde je. Tam mu je dobre. Strýk ho opatrí.“
   </p>
   <p>
    Kurátor mu vystískal ruky. Spadol mu ťažký kameň zo srdca. Jeho žena plakala. Sĺz, čo
         preliala dosiaľ, by sa nazbieralo už do jarčeka.
   </p>
   <p>
    Včera prichytila Žulovica pred domom. Neopovážila sa ho už volať do domu. Doktor Rosiar,
         nevediac, čo je vo veci, vyrozprával kurátorovi, ako svedčil Žulovic. Žena neverila
         vlastným ušiam, aby kto mal toľko falše v sebe. Stála vo dverciach od cesty a zakývala naň.
   </p>
   <p>
    „Čože to nakydali na môjho syna? Ale majú Boha pri sebe?“
   </p>
   <p>
    Žulovic len zažmurkal trošičku a istil:
   </p>
   <p>
    „Čistú pravdu, gazdiná. Ochladil ho po nose znezrady, keď si odväzoval koňa, že pôjde do
         Podholeníc volať na robotu.“
   </p>
   <p>
    „Ale nepovedali prečo. Vedia sami, že nešiel do Podholeníc.“
   </p>
   <p>
    Vtedy zasa zišlo jej na um, ako sama pomáhala záškodníkom. Zalomila rukami, že jej syn
         to musel odniesť.
   </p>
   <p>
    „Povedal som, čo som videl. Povedať všetko, ako bolo a čo bolo od začiatku? Ja nedbám,
         ale neviem, vám ako by vypadlo.“
   </p>
   <p>
    „Mrcha ľudia, mrcha, mrcha.“
   </p>
   <p>
    Obrátila sa, že vbehne do dvora a pričapí mu dvercia pred nosom, ale on priskočil a
         strčil nohu, aby sa nemohli privrieť.
   </p>
   <p>
    „Nebojte sa, nepoviem nič, ani slova. Ja som poriadny človek.“
   </p>
   <p>
    Vytiahol nohu spomedzi dveriec, dal ruky nazadok a začal sa prechodiť popred dom. ,Prečo
         by nebol? Bol by i poriadnejší, len dostať, čo visí po väčších klincoch.‘
   </p>
   <p>
    Kurátorova žena sa zatvorila do izby. Šťastie, že nebolo nikoho doma. Veľmi plakala nad
         sebou, komu sa zverovala. Stŕpala, že sa Žulovic ešte zíde s jej mužom a povyzrádza, čo s
         ním plietla.
   </p>
   <p>
    Vtedy sa otvorili pomaly dvere a vkradla sa do izby ženská postava v trávnom oplecku,
         zarosená temer po kolená.
   </p>
   <p>
    „Kde sa tu berieš, Žofka?“ Gazdinej svitlo v hlave akosi. Nebola by sa nazdala, že ju
         prejme taká radosť, keď ju zazrie. Urobila jej miesto pri sebe pod pecou. „Prišla si nás
         pozrieť? Veru u nás je nie veselo.“
   </p>
   <p>
    Žofka pozrela po veľkej izbe, v ktorej je všetko na mieste: kúty čisté, poriadok všade,
         na žrdiach sviatočné háby, posteľ vystlatá až skoro do povaly, misky a krčiažky v rámoch sa
         ligocú od čistoty, a jednako je tu akosi prázdno a clivo. Oči ako nevädza sa zamútili,
         prišla na ne ako hmla.
   </p>
   <p>
    „Bola som v tom ľane pod Mladinami. Dneska som ho doplela.“
   </p>
   <p>
    „Chodila si doň i potom?“
   </p>
   <p>
    Jankova mať vytreštila oči. Mala predsa prečo prestať chodiť na také miesto.
   </p>
   <p>
    „Chodila som, doplela som.“ Žofka mädlila obrubu trávneho oplecka. Pery sa jej chveli.
         Išla hneď na druhý deň, keď odišli vojaci z dediny, a chodila každé ráno. Ani raz neobišla
         miesto, kde sa váľala po zemi. Bolo celé ležisko, kde ľan bol pritlačený k zemi. Zo dňa na
         deň čakala, že sa ešte narovná, zdvihne vrchovčeky, ale už vidí, čo sa zdegvilo, zdegvilo
         sa. Prišlo jej veľmi clivo, i hanba akoby išla na ňu. I v nej ostalo čosi zdegveného,
         poľahnutého. Bolo treba, keď zhodila, ísť aspoň k jeho materi. Beztoho zajtra-pozajtre
         nebude môcť, ak prídu po pannu Lujzku z Ústeľníc. „Prišla som, tak mi je ťažko.“ Vyvalili
         sa slzy z očú. Zamĺkla, oddychovala búrne. Keby aspoň vedela, kde je on; či ho nechytia.“
   </p>
   <p>
    Indy by bola zašomrala: „Čo ťa do toho, nestar sa do nás.“ Dnes jej lahodilo, že sa
         stará o to.
   </p>
   <p>
    „Nechytia ho, oj, nie.“ Vyrozprávala jej, že je na salaši. Nič mu nechýba. Ak by ho
         prišli lapať drábi, hodí sa dolu grúňom, a je v hore. Hora je veľká, šíri sa hen do druhého
         vidieka. A v druhom vidieku slúžnodvorský z Posadiny nemá nad ním moci. „Nuž len tam
         ostane. Nevie nik tuná, kde je, iba my podajedni, čo ho nevyjavíme, lebo pasú za ním;
         ňuchajú ani tí psi.“
   </p>
   <p>
    Zvedela, kde je, že ho nemôžu chytiť, môže jej byť duša na mieste. A predsa hlava sa
         kloní, slzy sa ronia. V gazdinej sa pohlo čosi materského.
   </p>
   <p>
    „Čo ti je, dievča?“ I hlas obmäkol, zahrial sa citom, i dlaň sa položila na vrchhlavy
         dievky, na schlpené čosi, zlatisté vlasy. „Vari je dačo?“
   </p>
   <p>
    „Ach, tak — nie pekne. Ja…“ tu jej nemohlo z jazyka, čo sa rútilo naň. Dlaň na vrchhlave
         ju pohladkala, akoby vábila slová, ktoré sa vzpierajú tiecť hladko. „Neviem, čo povie
         Janko. Ja som sa bránila, ale bol mocný. Ruky sa nedali zadržať, dojedali a na mňa ide
         hanba.“ Videla zasa, ako bola na lietačky, zakrútilo ju, že sa potočila do hŕbky nečistoty.
         Nedá sa utrieť vechťom slamy. Ľan zdegvený, nedvíha hlavy.
   </p>
   <p>
    Privinula jej hlavu k prsiam. Veď i ona si naprávala oplecko, ba i sukne, keď Žulovic
         vošiel. Tiež vtlačila miesto na posteli vlastným chrbtom. I na ňu išli mocné, bezohľadné
         ruky. Dievka sa bránila tuho, rozhodne i obránila sa sama. A ona? Bránila sa ku koncu
         chabo, vydatá žena, i matka. Bola by sa obránila, nech sa nenadarí Žulovic?
   </p>
   <p>
    „Hanba číha zo všetkých strán, dievča. Ja myslím, vždy sa pootiera dačo z toho, čo
         ženská duša nesie na sebe.“ Hovorila jej o motýľovi, ktorý tiež pootiera nádheru svojho
         prášku na krídlach. I zo slivy pootierajú ruky, čo ich oberú, to, čím na ne dýchlo slnce
         pred dozieraním. „Kde je dokonalosť, dievča? Tu nikde jej nieto. A smútky drž pre seba,
         dosť od teba, že si sa zverila mne.“
   </p>
   <p>
    Zatíchla, zadumala sa. Upratala svoje žiale. Ona sa nezverí nikomu, ani živej duši.
   </p>
   <p>
    Keď vyšla Žofka na cestu od kurátora, stretla sa pred domom s rechtorom. Mútne oči mu
         ožili, preskakovali v nich jasné plamienky.
   </p>
   <p>
    „Prišiel už Ondrej, Marka?“ pýtal sa Žofky.
   </p>
   <p>
    „Ondrej okopáva s Miškom za Dielom.“
   </p>
   <p>
    Rozkročil sa a vypučil prsia.
   </p>
   <p>
    „Ach, ba — nebude dakde v hore?“
   </p>
   <p>
    „On okopáva a ja som nie Marka, ale Žofa.“
   </p>
   <p>
    Zvrtla sa a išla svojou cestou.
   </p>
   <p>
    Samuel Primitivus prikyvoval hlavou a smial sa za ňou.
   </p>
   <p>
    „He-he-he! Zo ženy pohoršenie pochádza.“
   </p>
   <p>
    Bol dobrej vôle. Začínalo už raz i jemu byť navrchu. Slúžnodvorský dal si ho zavolať,
         aby striehol, či uskočený neprikvitne do dediny. Vedel, že neprišiel, ale mu bolo nežiaľ
         prejsť sa po dedine a poprechodiť sa pred kurátorovým domom, alebo si sadnúť proti nemu na
         susedovu podstenu. Vyzeral kurátora, pozhováral by sa s ním. Nevidel ho dosiaľ, ale
         podbehla dievka. I tá dvíha hore hlavu, lebo je vo fare, a on je len rechtor. Zasmial sa
         pod fúzy: He-he-he!
   </p>
   <p>
    Pred večerom sa ešte raz vrátil pred dom, idúc od richtára. Neprešiel dva-tri razy, a
         kurátor sa spustil susedovým intravilánom. Mal motyku na pleci.
   </p>
   <p>
    „Z roboty, kurátor?“
   </p>
   <p>
    „Z okopávačky.“
   </p>
   <p>
    Rozkročil sa, oči mu žmurkali. Zapálené zore nad Mladinami bili do nich. Preskakovali v
         nich plamienky.
   </p>
   <p>
    „Nemá kto robiť, musíte sami.“
   </p>
   <p>
    „Chlapci boli so mnou.“
   </p>
   <p>
    „Kedy príde syn?“
   </p>
   <p>
    „Vidia, že neviem. Načo sa spytovať?“
   </p>
   <p>
    „Vedeli by ste, len sa ísť spýtať tých, čo vedia.“
   </p>
   <p>
    Kurátor pozrel naň s výčitkou.
   </p>
   <p>
    „Vedomosť od nich, neviem, či by mi bola na dobrý úžitok.“
   </p>
   <p>
    „Vedomosť je vždy na úžitok, len si ju nenalievať vždy z toho istého lievika.“
   </p>
   <p>
    Kurátor mal veľké starosti, ale mu smiešok utiahol kútiky úst nabok. Badišov by tiež z
         posledného mlátil, nech by bol dodnes utisnutý na lievik svojho rechtora. Preto mu
         prisvedčil. Treba vyhliadnuť dobrý lievik. Samuel Primitivus, vidiac, že ho počúva pozorne,
         pristúpil k nemu, poťahoval ho za rukáv. Žmurkal toho mútnymi očima, ale v nich mu zasa
         preletovali blesky. „Čo si nevymáhate syna? Neodkladajte.“ Nachýli sa k nemu, dych po
         pálenke zašiel kurátora, že sa musel uhnúť. „Nech vám ho vymôže farár. Má za čo.“ Oddialil
         sa trochu od kurátora a pozeral naň posmešne. Vedel určite, že kurátor po tieto dni zasa
         poslal súdok modranského farárovi. Vraj na krštenie.
   </p>
   <p>
    Kurátor pohol plecom a hľadel nabok.
   </p>
   <p>
    „Farár ho ísť vymáhať? Šiel by darmo k pánom, nepletie ploty s nimi. Oni už skorej.“
   </p>
   <p>
    „Dobre. Pôjdem s vami. Hneď zajtra.“
   </p>
   <p>
    Tu zasa kurátor pozrel naň posmešne.
   </p>
   <p>
    „Ďakujem za lásku, pán rechtor. Rozmyslím si trochu.“
   </p>
   <p>
    Pohol sa domov, Samuel Primitivus pozeral za ním v neistote: či ho ide mať, alebo nie.
   </p>
   <p>
    Kurátor sa nezložil dobre, keď ho prišli volať do fary. Pobral sa zápäť za poslom.
         Bohumil Valizlosť ho uviedol do prednej izby. V bočnej ležala ešte kútnica za plachtou, ale
         sa už pýtala vstať, keby jej bola dala pani z Ozubín. Panna Lujzka bola v kuchyni. Žofka sa
         jej zverila uveličená, že už vie, kde je Janko, ale nechcela vyjaviť, kde.
   </p>
   <p>
    „Dnes som vás neunúval pre nás,“ riekol mu farár, sadnúc proti nemu. „Rozvážil som si,
         že by sme mali ozrieť sa lepšie o syna. Mali by sme robiť niečo.“ Kurátorovi blesla radosť
         na tvári. Padlo mu dobre, že vo fare pamätajú naň. To isté slovo, ako počul prvej od
         rechtora, zunelo mu cele inakšie z farárových úst. Vnuklo ho priateľstvo a láska, nie
         škodoradosť a faloš. „Mohli by sme, hádam, prejsť k nim, hľadieť ich udobriť.“
   </p>
   <p>
    Kurátor sa zarazil.
   </p>
   <p>
    „Budú sa im prosiť?“
   </p>
   <p>
    „Čo by nie? I prosiť, ak bude treba.“ Prešiel sa izbou dva razy a stal pred kurátora.
         „Možno i im tam bude po vôli urobiť koniec tejto veci a nebudeme sa im musieť veľmi prosiť,
         a keby prišlo i veľmi prosiť, prečo nie?“
   </p>
   <p>
    Kurátor vstal. V prsiach sa mu mocne rozbúrili city, ale z tej búrky vialo čosi
         sviežeho, tak, ako po blýskavici a pŕške, keď sa vyčistí povetrie a páchne ozónom. „Mám si
         za veľa toto priateľstvo.“
   </p>
   <p>
    „Ale, ale drahý Drozdík.“ Ľavú mu položil na plece, pravou mu chytil ruku a stískal ju
         tuho. Pozeral natešený do jeho tvári, v ktorej videl mocné pohnutie. Od tých čias, čo mu
         syn pochodil zle, srdce mu odmäklo akosi. Ani slzy neboli už ďaleko. „Mám vás za
         najlepšieho priateľa v celom okolí, i ochotného pomocníka. My dvaja, úfam sa, urobíme ešte
         čo-to dobrého v našej dedine.“
   </p>
   <p>
    „Ja som hotový kedykoľvek.“
   </p>
   <p>
    „A ja zas hotový brániť mier vášho domu. Stojíme jeden za druhého.“
   </p>
   <p>
    Z bočnej vyšiel starý pán. Pri neveste a vnukovi počúval rozhovor. Mal ruky vo vrecku a
         pokyvoval hlavou. Po chudej tvári sa ponevieral úsmev. Chĺpok nad ľavým uchom sa knísal
         hore-dolu.
   </p>
   <p>
    „To mne za chrbtom. Nože, no!“
   </p>
   <p>
    Farár sa vyhováral, že pôjdu pešky, bolo by ďaleko starým nohám. Najväčšmi sa bál
         starému človeku dať skúsiť zlosť a nepriazeň ľudí: tej tiež nebude chýbať na tejto ceste.
         Starý pán ich hrešil, nedajúc nič na výhovorky.
   </p>
   <p>
    „Myslíte, že už neviem chodiť? Pekný je čas, i mne sa zíde rozkývať staré hnáty. Alebo
         si myslíte, že sa vám už nezídem? Ako by ste len vy vedeli zaobchodiť s pánmi! Neviete, že
         ja mám s nimi oddávna do činenia, a trafím im lepšie na žilku. Viem i prosiť, keď treba.“
         Pohrozil synovi prstom. „Ale vy nebodaj zháňate fígle. Nadišla vás udatnosť ani Gedeona.
    <sup>
     [
     <a class="footnote" href="#ftn.id2590137" name="id2590137">
      34
     </a>
     ]
    </sup>
    Idete vymáhať nasilu, kde prichodí ísť podobrotky.“
   </p>
   <p>
    Syn mu istil, že budú hľadieť lahodiť, lebo sila by všetko skazila. Ale neškodí ponáhľať
         sa. Čím dlhšie vec visí, že tým ťažšie bude vymôcť slobodu Jankovi.
   </p>
   <p>
    V bočnej počúvali obe ženy. I keď chlapi odišli, ostali hodnú chvíľu v dumách. Mladá sa
         usmievala; vidno, mysle sú príjemné, lahodia srdcu. Tu i tu pozrela na dieťa, ktoré mala
         pri boku. Pani z Ozubín bola smutná. Tiež sa preberala v akýchsi myšlienkach, opretú hlavu
         v dlani, pletenie pohodené na lone. Potom zdvihla hlavu, vzala pletenie do rúk a zahľadela
         sa na mladú. Vybadala, ako žiari šťastím.
   </p>
   <p>
    „Tebe, Marienka, nebolo poznať, že ti je clivo za Hanckom a Náckom.“
   </p>
   <p>
    Mladá sa zasmiala. Čo jej neschodí na um ešte. Myslela na iné, cele iné veci. „Neviem,
         ako je to, ale sú mi už nie, čo bývali. Keď boli tu, neboli mi blízki, ako prvej. Neraz som
         sa divila, že pochádzame z toho istého hniezda.“ Zatíchla chvíľu, potom skoro pošepky:
         „Hreš ma, ak chceš, ale mne je môj muž všetko a jeho otec dôvažok. A moji vlastní? Bože,
         odpusť hriechy, neraz myseľ nemôže potrafiť k nim. Viem, to je nevďak, veľký hriech.“
   </p>
   <p>
    „Ja ťa nehreším,“ riekla teskne. Srdce bolo preplnené, nepratalo sa doň všetko, čo sa
         natíska. Aby odľahlo, bolo zahodno vytiahnuť na úpuste stavidlo, ktoré zatvára hať. Vyrútil
         sa odrazu celý príval citov. Dôvernosť a zdieľnosť zviazala obe dovedna.
   </p>
   <p>
    „Nehreším ťa. Ale tebe sa stal opak toho, čo mne. Ty si po vydaji vhupla šťastne do
         nového sveta, v ňom si už doma. Ja zas som vypadla zo svojho a vošla do cudzieho. Päť a
         dvadsať rokov v ňom a ešte je nie mojím; čím ďalej, tým menej môže byť mojím.“
   </p>
   <p>
    V hlase zunela od samého spodku hrubá struna bôľu. Ihly lietali medzi prstami. Nebola by
         za celý svet pozrela dohora. Stavidlo by sa bolo v ten istý čas spustilo, úpust by sa bol
         prepĺňal. Mladá žena preložila dieťa na druhú stranu, primkla sa k samému kraju, oblapila
         staršiu okolo hrdla a pritiahla ju tuho k sebe.
   </p>
   <p>
    „Ty sa máš zle, teta? Čo ti je?“
   </p>
   <p>
    Staršia nemohla odolať. City jej rozbúril ten hlas, v ktorom bolo toľko účasti a
         prítulnosti.
   </p>
   <p>
    „To mi je, Marienka, že som chudobná. Nemám ničoho nič. Okolo mňa prázdnota. Kým tu
         nebolo teba, nemala som nikoho. Vidíš, netužila som sa nikdy. Nebolo komu. Tu sa všetko
         zbieralo, hrnulo úvalom, srdce pukalo. Zle bolo, zle…“
   </p>
   <p>
    „A — a,“ mladá sa veľmi zajakala. Ako udrieť na tú strunu neskúsenou rukou? Naveľa
         vydýchla: „A-a muž?“
   </p>
   <p>
    Staršia sa trhla na to slovo. Prežierala horkosť a žiaľ a hľadela zaodieť žriedlo
         ľahostajnosťou. „Jemu sa tužiť? Sám by sa spýtal, odkiaľ vziať toľko lieku z galád. On vie,
         že mám čo jesť, kde bývať, čím sa odievať: načo sa zhrýzať a neradovať sa ako poľné kvieťa,
         ktoré nemá viac? Ale ja mám na čom ísť i do kúpeľov, alebo do Viedne kúpiť si pekné šaty
         alebo i náramky. Rusínsky majetok vynáša, peniaze sa zbierajú, zbierajú do hŕbky. Bolo by z
         čoho.“
   </p>
   <p>
    „Prečo nejdeš do kúpeľov alebo do Rušína?“
   </p>
   <p>
    „Poď so mnou. Pôjdeme.“ V čiernych očiach staršej zablysla radosť.
   </p>
   <p>
    Ale mladá sklonila hlavu. V nej zaťaželi starosti. Čo by Bohumil Valizlosť, a apuško a
         deti a nová fara v Badišove?
   </p>
   <p>
    „Bolo by mi ťažko, teta. Mám už veľmi rada i Badišov.“ Čo, iba rada? To je už čosi
         viacej. Zrástla sa so svojím svetom dotuha. Odtrhnúť sa, čo len na krátko, bola by ozorná
         obeť; bolelo by veľmi, veľmi.“
   </p>
   <p>
    „Ja svojho sveta nemám, alebo čo má byť svet, je prázdnota. Nemal ho kto zmajstrovať,
         ako tvoj vystavili ti dvaja, tvoj muž a ten starý figliar. Ten ti ho ovešia okrasami,
         omaľuje a vybieli: obzeráš sa v ňom ani v začarovanom zámku. Tvoj svet je vysoko, v ňom
         tvoj muž je všetko a snaží sa dovysoka, vysoka.“
   </p>
   <p>
    Mladá pritisla hlavu k jej hlave. Bolo jej sladko. Ako ju mala rada, že vynáša jej muža
         a starého. Ona ju učila poznať a vypozorovať krásy sveta, v ktorom ešte sama nepoobzerala
         dobre všetky poklady, ktoré jej ponúkal, lebo ich bolo primoc.
   </p>
   <p>
    „Keď som bola na vydaj, tiež som sa zoznámila s mladým kňazom. Nemal faru, ale mi vedel
         ukázať zďaleka, kde by chcel prísť, povzniesť sa dovysoka nad iných, dávať im nové smery.
         Videla som čosi blyšťať a šla za svetielkom. Dosť ma odhovárali i prekážky robili. I vydala
         som sa, lebo som myslela, že tam je moje šťastie.“
   </p>
   <p>
    Zatíchla. Sedeli, hlava pri hlave. Na ruku mladej, ktorú jej mala okolo hrdla, začali
         pršať slzy. Boli horúce, až pálili. Iste išli rovno od srdca, hasiac jeho páľčivý bôľ.
   </p>
   <p>
    „A potom?“ napomenula jej mladá.
   </p>
   <p>
    „Potom? Nič. Čakala som, čakala, čakám podnes, kedy sa vyberieme do toho nášho sveta. Že
         vraj cesta dlhá, mnoho zákrut, obchádzania i zaobchádzania, zavádzania i podvádzania.
         Medzitým sme sa zariadili v tomto obyčajnom, otupnom, že vraj dočasne. Naostatok mi dali
         znať, že sme už na ceste ta, kde sme chceli byť. A kde sme boli? Urobili muža za seniora.
         To vraj prvý stupeň do výšin, za ním prídu ozajstné hodnosti a vyznačenia. Slúžime,
         slúchame veľkých a mocných, čakáme, kedy nás potisnú dohora. Ale to je nízka služba,
         podkladať sa, lahodiť pánom. Ako prísť, kde sme mali, slúžiac svetu a nie svojmu poslaniu?“
         Zatíchla chvíľku a dodala: „Zmýlili sme cestu.“
   </p>
   <p>
    Mladá už tiež chápala čosi, čo je poslanie. Iste ísť medzi ľud, odpomáhať, naprávať,
         učiť. Nuž muž druhej sa zatvoril, zatvoril i oči, nevidieť, kde je zlo. Ale sa dá dohoniť,
         čo sa zmeškalo, i napraviť omyl. Pošepla jej to, aby sa netrápila.
   </p>
   <p>
    Staršia pokrútila smutne hlavou. „Na tú cestu prichodí kročiť hneď od počiatku, bez
         bázne. Vidíš tvojho muža, ako ide rovno, doprosta.“
   </p>
   <p>
    „A ty súhlasíš?“ zadivila sa mladá.
   </p>
   <p>
    „I súhlasím i verím, tvoj muž je na pravej ceste. Zájde ďaleko, do výšav.“
   </p>
   <p>
    „A iní nám prorokujú, že zle pochodíme. Prídeme vraj o chlieb.“
   </p>
   <p>
    Staršia sa odtiahla od nej a riekla veľmi vážne:
   </p>
   <p>
    „Nevedieť, čo vás čaká. Ale je isté, tvoj muž zanechá meno bez úhony. Bude vás spomínať
         potomstvo. Nás spomenú, že sme slúžili duchu, času a plávali dolu vodou ako mŕtve drievko.“
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2590137" name="ftn.id2590137">
        34
       </a>
       ]
      </sup>
      <span class="emphasis">
       <em>
        udatnosť ani Gedeona
       </em>
      </span>
      — podľa Starého Zákona Gedeon udatne
               vyslobodil Izraelov z rúk Madianov
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2590418">
       </a>
       10
      </h2>
     </div>
    </div>
   </div>
   <p>
   </p>
   <p>
   </p>
   <p>
    Prechádzka do Smoliec bola utešená chodníkom pomedzi žitá. Boli podarené toho roku,
         práve sa klasia. Byľ ich šibne tu i tu po tvári, otrasúc na nich sviežu rosu. Prešli pod
         smoleckú Homôľku, na tably švábok, ktoré sa černeli, len čo ich boli okopali po tie dni.
         Pozdejšie zo zemi uzdicovských opustili sa na lúky.
   </p>
   <p>
    Prišli k veľkej záhrade, ohradenej skladmi z hrabovskej píly. Popri ohrade je vŕba,
         medzi ktorou si tečie badišovský potok ta do tichej Belej. Vošli do záhrady zadnými
         dvercami a tu našli skoro všetky smolecké sliepky skákať na kriaky ríbezlí a pôľok a
         oberať, čo sa dalo, z bohatej úrody, ktorej je všade moc popri ohrade a cestičkách. Na
         jednej strane sa pýši i dakoľko zamachnatených jabloní a hrušiek.
   </p>
   <p>
    Keď vošli do pitvora, zavrčal odkiaľsi pes i zďavkol dva-tri razy. Na to vykukla na
         jedny dvere stará komornica. Ledva sa dorozumeli s ňou.
   </p>
   <p>
    „Ako, Elečka prišli opáčiť? Už veru mu zdravie dušu honilo. Zje si schuti i kľaje.“
   </p>
   <p>
    „A kde sú, kde, dobrá žena?“
   </p>
   <p>
    Nedala nič na starého pána, len trkotala a vypytovala sa, odkiaľ sú. Bohumil Valizlosť
         chcel urobiť koniec veci a vojsť cez prvé dvere, ale ona ho zakríkla:
   </p>
   <p>
    „Skočí na nich Hucko.“
   </p>
   <p>
    Kurátor už videl, že takto je nič. Chytil komornicu za ruku a potiahol ju ku dverám.
   </p>
   <p>
    „Choďte popredku, dobrá stvora, tak azda nás neuhryzne Hucko.“
   </p>
   <p>
    Hucko zavrčal, začal sa k nim blížiť rozpajedený. Ona ho okríkla: „Ideš ležať, ohava!“
   </p>
   <p>
    Izba bola pekná, ale v neporiadku. V kúte rozváľaná posteľ, periny v obliečkach nie
         najčistejších. Pri stene bola lavica s operadlom, v inom kúte truhla a proti nej armarija.
         Medzi oblokmi bolo iste zrkadlo, ale ho obrátili sklom k stene. Vidno mu len tenkú
         doštičku, ktorou je podložené. Na kresle pred širokým stolom sedel chlap; nevedieť kto,
         lebo držal pred tvárou široký lopúch.
   </p>
   <p>
    „Dobrý deň pán boh daj!“ pozdravil ho starý pán natešený. Po čižmách poznal, že je to
         Stupnický.
   </p>
   <p>
    „Dobrý deň,“ odvrkol spoza lopúcha.
   </p>
   <p>
    „Prišli sme vás navštíviť z Badišova. Tuto kurátor, môj syn a ja.“
   </p>
   <p>
    „Sadnú si.“
   </p>
   <p>
    Posadali si na lavicu, jeden k druhému. Starý pán chcel povedať to i to, samé príjemné
         veci, ale mrzutá privítanka ho zmiatla. Radšej prikročil k veci.
   </p>
   <p>
    „Tuto môj syn a ja prišli sme s kurátorom uprosiť vás, či by ste neprepáčili synovi, čo
         mal s vami tie — tie prieky. Vidíte, túla sa bohviekde. Radi by sme, aby sa vrátil domov.“
   </p>
   <p>
    „Nech sa vráti pre mňa, hoc s muzikou. Majú ma za blázna, odpustiť mu len tak?
         Neodpustím. Vyvŕšim sa, a čo by popod nebo lietal.“
   </p>
   <p>
    Popozerali jeden na druhého. Slabá úfnosť bola, že ho uprosia.
   </p>
   <p>
    Bohumil Valizlosť sa pohoršil nad neúctivým odvrkovaním hosťom a ešte starším.
   </p>
   <p>
    „Čo majú z pomsty? Môže byť sprvoti sladká, ale po nej ostane len horkosť.“
   </p>
   <p>
    „Takto ostane žiadosť pomstiť sa.“
   </p>
   <p>
    „Pomsta pomstu zovie,“ napomenul ho starý pán. „Kto odpúšťa, je boháč. Rozdáva, čo
         prevyšuje rozum ľudský, pokoj a lásku.“
   </p>
   <p>
    Zmechril sa na kresle netrpezlive. „Čo je ich pokoj a láska? Keď pozriem do zrkadla,
         zľaknem sa sám seba, ako ma zohavili: Ja odpustiť, ja?!“
   </p>
   <p>
    „Ak vás zohavili v tvári, zohavili vás iní. Len si vy nezohavte dušu. Pomsta ju zohaví
         pred ľuďmi i Bohom.“
   </p>
   <p>
    „Nepôjde sa duša nazerať do zrkadla! Ale tvár mi každý vidí.“ Odvrátil sa od nich i
         prevesil na kresle. Ukázal im, ako mohol neúctivejšie, aby už šli.
   </p>
   <p>
    „Zabudli ste na naše rozhovory? Neostala od nich teplota v srdci?“
   </p>
   <p>
    Stupnický si sadol zasa dorovna. „Naše rozhovory? Či mi napravia nos ich rozhovory? Azda
         pán Kollár a Šafárik, hoc delí múdrosť na lopaty?“ Odhodil lopúch, videli jeho tvár, ktorá
         bola cele iná, ako prvej. Rovný, pekný nos, na ktorom sa hybké krídla neraz pohýbali v
         časoch pôžitku a pachtenia, stál nakrivo, ukazujúc do kúta, jeho úmerná stavba mala
         sedlovitú vhĺbeninu trochu vyššie. Položil obe dlane na tvár, ledva zdržal bôľny výkrik,
         vidiac, že i títo chlapi sa zarazili, keď im ukázal svoje zohavenie. „Ktorá pozrie kedy na
         mňa? Utečú odo mňa ako od boba!“
   </p>
   <p>
    Starý pán vstal. Obzrel sa po peknej izbe, ale neriadenej. Čo je z krásy, keď nieto
         poriadku? Krásu ľahko pokazí hoc päsť. Poriadok by sa nedal pokaziť, keby ho bolo. Akú
         útechu mohli udeliť chudákovi, ktorý sa mal za lazára, lebo ho vysotili z paláca krásy.
         Ponáhľal sa pitvorom, opakujúc:
   </p>
   <p>
    „Poďme, deti, poďme. Tu nieto čo hľadať. Samá telesnosť, ducha tu nieto ani poriadku.“
   </p>
   <p>
    Vyšli druhými dvermi a vstúpili do veľkého dvora. Starý pán sa zobzeral v ňom zmätený.
         Aký veľký a prázdny!
   </p>
   <p>
    „Hej, deti — veľké to majú, priestranné. Či nie? Máme my toľké priestranstvá? Ale tá
         prázdnota a neúhľadnosť! Pozrite, po kútoch nečin, stred dvora jamy, najskôr od bravov, a
         zas hŕby smetí a hnoja. Kopu hnoja rozhriebli sliepky. Strom oškúlený — pozrite, naša lipa
         — iste zavadili do nej hnojničiakom. Mláka hnojovky okolo hnoja, jarok z nej ide popred
         kuchynské dvere. Neporiadok a nečin. Kto očistí naše veľké dvory? Či si sadneme kedy v nich
         na lavičku ochladiť sa v ťažkej spare pod našou lipou? Kto ich ohradí naokolo, hoc len
         živým plotom z hlôžia alebo tŕnia? Od cesty nezatvárajú vráta. Piliere sa narútili, vráta
         ľahli nabok.“ Vzdychal a božekal, kým vyšli na hradskú i potom ešte.
   </p>
   <p>
    Bohumil Valizlosť ho tíšil. „Necnejte si, apuško. Nemali ste ísť s nami. Neboli by ste
         videli neporiadok a skazu: nebolelo by vás srdce pre nich.“
   </p>
   <p>
    „A keď musíme ísť, ratovať, veď je to naše, naše…“
   </p>
   <p>
    Bohumil Valizlosť nechcel sa s ním hádať, videl ho vzrušeného priveľmi. Ratovať treba,
         ale najprv tých, čo volajú na ratu. Kto vzkriesi Veronku, ktorú uložil do hrobu hlad? Kto
         zdvihne Adama Hudáka, ktorý sa váľa na hradskej otrávený pálenkou?
   </p>
   <p>
    Kto poučí nevedomých, keď idú na stoličný sbor, aby nekopali jamu samým sebe?
   </p>
   <p>
    Bolo veľmi pekne cestou. Polia sa zelenali, na nich sa vlnila nová úroda. Slnce
         pripekalo, ale cestou ich neraz oblapil chládok topoľa alebo starej vŕby. Cvrčky vyhúdali
         po medziach, z dúbravy sa ohlásila kukučka a zo zbožia prepelica. Ale krásy akoby sa ich
         netýkali. Kurátor niesol starosť o dom, rodinu. Z jeho stromu idú odťať mocný, zdravý
         konár, nedajú ani dozrieť tomu, čím už bol obrodil. Kurátorovi spoločníci tiež niesli ťažkú
         starosť o veľkú rodinu a ten dom, ako pustne a hynie, kým sa medzitým sused nanosil doň,
         rozchytávajúc, čo bolo ešte hodno dačo. Už dvíha sekeru na samý zrub.
   </p>
   <p>
    V Posadine išli na rínok. Na fare boli otvorené obloky a vráta. Naši neslúchali vľúdny
         pozyv. Obrátili sa k vidieckemu domu. Anton Raško, kastelán, sedí na lavici vo vyplavenom
         zelenkavom dolománe, klobúk položil k sebe, plešina sa mu ligoce, temer po samú hviezdu.
         Vystruhuje ostrým nožíkom perá z bŕk. Ani sa neozrel o nich, keď prechodil popri ňom. V
         bráne bol Števko Košinár. Fúzy mal vymastené, ale bol v ošúchaných šatách a na čižmách sa
         belel prach.
   </p>
   <p>
    Kurátor sa mu potešil veľmi. „Bude tu jeho veľkomožná milosť?“
   </p>
   <p>
    „A ktorá, gazda?“ Nachýlil sa k nemu a riekol mu ticho, aby nepočul kastelán. „Máme ich
         moc. Skoro v každej izbe aspoň jednu.“
   </p>
   <p>
    „Nuž pán Baltazár Ozubinský.“ Košinár prisvedčil, že ho nájdu v úrade. Kurátor sa tiež
         nachýlil k nemu a spýtal sa ho ticho. „Nemá primoc roboty? Máme sa s ním zhovárať o pilnej
         veci, ale ak je pri robote, radšej by sme pozhoveli. Keď vstúpil pod toto sklepenie, v
         kurátorovi sa prebudila sedliacka opatrnosť. Ak mocný pán je v robote, nerád by ho
         najedovať, keď ho má prosiť.
   </p>
   <p>
    Košinár sa usmial a zodvihol prst na výstrahu. „Už som nejeden rok tuná, ale som
         nevošiel ani raz do úradu, či toho, alebo toho, aby veľkomožná milosť tá alebo tá nesedela
         za stolom a aspoň sa neprehrebala v spisoch. Najskôr i ak nemajú roboty, ukážu, že jej majú
         vyše práva.“
   </p>
   <p>
    Tak vošli do pobočnej. Slúžnodvorský, ako predpovedal Košinár, prehrebal sa v spisoch.
         Kedy-tedy sa obzrel, kývol hlavou a obrátil sa k farárovi. „Môžem poslúžiť?“
   </p>
   <p>
    Bohumil Valizlosť stojačky, ako i jeho otec a kurátor čakal, kým si slúžnodvorský sadne
         a preloží nohu, aby sa mohla dobre vážiť na kolene, hoc nebola dlhá, ale bola dosť závažná.
         Jeho tmavé oči pozerali vážne na farára. V tej vážnosti zabudol ich i privítať a ponúknuť
         sedením.
   </p>
   <p>
    Ten pohľad urazil farára i to, že ich drží ako na prehliadke. „Ak dovolia, predstavil by
         im môjho otca, urodzeného pána Jonatána Zábora, vyslúžilého rechtora školy čuhárskej. Je už
         v rokoch, prišiel z Badišova pešky. Prosil by o milosť, aby si smel sadnúť.“
   </p>
   <p>
    „Nech sa páči, to sa už vie, všetkým, všetkým.“
   </p>
   <p>
    „Ja z mojej strany ďakujem,“ ozval sa starý pán. Zamrzelo ho, ako ho prijali na
         stoličnom dome. Vystrel svoju chudú postavu, že vyplavený kabát dostal záhyby na chrbte.
         „Hoc som starý, ešte uvládzem stáť.“
   </p>
   <p>
    Kurátor podhodil halenu. Začal sa báť, že sa i starý pán začne priečiť, ako sa
         ukazovalo.
   </p>
   <p>
    Na šťastie nestrhla sa hádka. Farár prešiel hneď k veci.
   </p>
   <p>
    „Prišli sme prosiť, či by sa nemohla vec mladšieho Jana Drozdíka pokonať, aby sa mohol
         vrátiť domov.“
   </p>
   <p>
    „Ani nečakám nič iného, iba aby sa vrátil. Ak sa nevráti, jeho vec sa nepokoná.“
   </p>
   <p>
    Starý pán sa zastarel znovu. „Hádam by už bol tu predstúpiť pred súd, ale vidí, že
         vrchnosti držia jeho priestupok za veľký zločin. Poslali vojsko zlapať ho.“
   </p>
   <p>
    Ozubinský vstal. Pozrel na nich pošmúrne a prísne.
   </p>
   <p>
    „Vrchnosť urobila, ako vedela najlepšie. Iného pokonania nieto. Kto je vo vine, nech
         príde pred súd.“
   </p>
   <p>
    Popozerali jeden na druhého, potom naňho, ako stál pri stole. On si ich meral od hlavy
         do päty.
   </p>
   <p>
    „Tak pôjdeme?“ radili sa ešte. Poklonili sa a vyšli.
   </p>
   <p>
    Ozubinský poslal pisára za kurátorom, aby sa vrátil. Pisár zostal v prednej, kurátora
         vpustili zas do bočnej. Pán stál na tom istom mieste. Pozeral spurne na kurátora.
   </p>
   <p>
    „Ak chcete pokonať vec na mieste, môžete i bez farárov. Nahradíte Stupnickému škodu a
         trovy, ale musíte sľúbiť, že nebudete šíriť zlé spisy a noviny a urobíte, čo som spomenul
         tu pred konventom. Budete držať s nami.“
   </p>
   <p>
    Kurátor zbledol, ale oči mu svietili vzdorom. Pozeral pánovi rovno do očí. „V akej
         veci?“
   </p>
   <p>
    „Pri voľbách i pri každej veci.“
   </p>
   <p>
    „Budú voľby?“
   </p>
   <p>
    Hoc bol rozčúlený, zadivil sa. Nevedel, aké majú byť voľby.
   </p>
   <p>
    „Budú. V senioráte. Sľúbte, a váš syn môže hneď dnes prísť.“
   </p>
   <p>
    Kurátor očervenel. Schytilo ho rozhorčenie. Ale sa prevládal, nepovedal, čo mal na
         jazyku. Vyratoval, koľko by prišlo výplatku Jankovi: či uvládze jeho mešec. Nadišla ho
         akási dobrá vôľa. Načo povedať pravdu? Pri pravde príde len znášať ústrky. Prečo by ho
         nepovodil trochu za nos? I odpovedal mu:
   </p>
   <p>
    „Ďakujem za lásku veľkomožnej milosti. Vec si najprv rozmyslím.“
   </p>
   <p>
    Slúžnodvorský priskočil k nemu, chytil ho za lakeť. Kurátor cítil pri tvári jeho ťažký
         dych. „Nerozmýšľať mnoho, Drozdík. Prikryte.“
   </p>
   <p>
    Kurátor pokyvoval hlavou, i pozeral do zeme sem-tam.
   </p>
   <p>
    „Nezariekam sa, veľkomožná milosť, ale nesľubujem. Rozmyslím si.“
   </p>
   <p>
    Naháňal ho, zavracal sem-tam, ale ho nemohol dostať. „Sedliacka nerozhodnosť! Kým sa to
         rozkýva. Ale je už môj, oj, môj!“
   </p>
   <p>
    Kurátor vyšiel z úradu červený, oči mu iskrili. Na chodbe stáli farár a jeho otec.
         Čakali. Tušili čo z väčšieho, prečo ho zavolal slúžnodvorský.
   </p>
   <p>
    „Či ste si rozmysleli?“ spýtal sa ho farár. Kurátor sa zarazil a pozrel naň jasnými
         očima. „My vám uznávame: vieme, že vám je ťažko bez syna. Sľúbil vám dačo?“
   </p>
   <p>
    „Všetko,“ odpovedal mu a tvárou mu preletel potuteľný úsmev, aký sa tam zjavoval málo.
         „Ihneď na mieste. Ale budú vedieť za čo.“
   </p>
   <p>
    „A vy?“
   </p>
   <p>
    „Rozmyslel som si. Synovi dám výplatok, nech sa opatrí, ako môže. Ale jemu tam,“ ukázal
         prstom na úrad, „som nepovedal, ani nepoviem, na čom som ostal. Že si rozmyslím.“
   </p>
   <p>
    Bohumil Valizlosť schytil ho za ruku, i starý pán pristúpil k nemu a obzeral si ho. Teda
         obeť na oltár národa! Prvá, ale veľká, temer abrahamovská.
    <sup>
     [
     <a class="footnote" href="#ftn.id2591030" name="id2591030">
      35
     </a>
     ]
    </sup>
    Nehovorili, ale srdcia sa zviazali dovedna. Zväzok bol už veľmi mocný.
   </p>
   <p>
    Naostatok sa rozstúpili a vrátili k svojim starostiam.
   </p>
   <p>
    Išli navštíviť pána Mikuláša Ozubinského. Pohodil plecom a vyrovnal sa, keď vstúpili.
         Urobil dva-tri kroky na dlhých nohách a bol pri nich. Jednou rukou viedol otca, druhou syna
         a usadil ich. Kurátorovi sa ušla stolička, vysedená dosť dobre, ako i diván.
   </p>
   <p>
    „Čím môžem poslúžiť, páni bratia?“
   </p>
   <p>
    Počúval pozorne, čo mu rozprával Bohumil Valizlosť. Zažmurkal, kde bolo badať prsty
         Baltazára. Pokýval hlavou a naprával šnurovaný kabát, ktorý akoby visel priširoký na
         ohnutých pleciach.
   </p>
   <p>
    „Hm-hm — preháňačky. Ale ja nemôžem pomôcť. Viceišpán je chorý, hlavný špán tiež akosi
         nesvoj. Moc nad všetkými vecami má môj strýčny brat a moc starostí, veľmi mnoho. A nedá si
         poradiť.“
   </p>
   <p>
    Zamĺkol, hľadel podvihnúť ovisnuté fúzy, prihládzal pochlpenú hlavu a okúňavé, sivé oči
         šibli k nim ukradomky tu i tu, či budú ešte dlho uňho.
   </p>
   <p>
    „S ním by sa prislúchalo pozhovárať. S ním.“
   </p>
   <p>
    Potľapkal ich, uhladkal i vyprevadil na samú chodbu.
   </p>
   <p>
    „Aspoň je človek. Má trochu citu,“ pochválil ho starý pán.
   </p>
   <p>
    „Ale my sme tam, kde sme boli,“ jedoval sa Bohumil Valizlosť. „Všetko ako v staré časy.
         Ludvík XIV. povedal ,štát som ja‘
    <sup>
     [
     <a class="footnote" href="#ftn.id2591117" name="id2591117">
      36
     </a>
     ]
    </sup>
    a Baltazár Ozubinský môže povedať, ,Rubárska stolica som ja‘. Minulosť sa
         vracia, ale zmenšená, scvrknutá od štátu na stolicu.“
   </p>
   <p>
    Na námestí bolo slnečno, akosi veselo. Kastelán Antol Raško reže perá na lavici,
         nachyľujúc hlavu zboka nabok, keď bolo hotové, či bude súce. V otvorených oblokoch fary
         videli prejsť obrovskú, plecitú postavu.
   </p>
   <p>
    „Poďme pozrieť, čo tu robí Ďurko z Hrabovca,“ navrhol Bohumil Valizlosť. „Akosi spyšnel.
         Videl nás dobre pred chvíľou a neozrel sa o nás.“
   </p>
   <p>
    „Aspoň nám svitne v hlave,“ pristal starý pán. „Mnohohlavosť nie je zdravá stolici, ale
         ani to, keď stolica padne na jednu hlavu a tá je tvrdá ako kiahnica.“
   </p>
   <p>
    Musel ísť s nimi i kurátor. Nech sa mu aspoň rozoženú myšlienky a starosti.
   </p>
   <p>
    Vo fare nenašli Dechtiara, ale bol tam i čuhársky Ploch a zácelský Uhliar a rechtori z
         Čuhár a Zácelia. Bola plná fara. Samo Uhliar sám zabral hodne miesta v dlhom kabáte o
         širokých rukávoch, a vari ešte viac Dechtiar, ktorý chodil sem-tam, že sa ometali krídla
         slávnostného kabáta. Privítanie bolo až chladné, ani divenia, ani výkrikov. Povinný bozk
         tiež bol ozaj ako z povinnosti, viac chladil, ako zohrial. O domácom pánovi ani slychu.
         Dvaja rechtori, Húska a Rybárik, okriali, vidiac vyplavený kabát starého Zábora o vysokom
         golieri. Jeho príchod vyvábil ich z kúta, kde sa boli utiahli.
   </p>
   <p>
    Ale ani mlčanie nemohlo trvať do Všechsvätých. I domáci pán sa ukázal. Bol ani fúra.
         Vlnisté svetlé vlasy nad ľavým uchom zhrnuli sa akosi do veľkej kopy, oči sa neusmiali na
         hosťov.
   </p>
   <p>
    „Niet horšieho, čo ženský regiment, keď je ženská nájomná. Veľký kus teľaciny jej
         odvliekol pes do ciene. Nemám vám raz čo dať!“ Zdvihol ruky dohora a spustil ich bezvládne
         dolu. „A povedať slova, božechráň. Že pôjde, lebo nemôže vydržať. A či som ja taký tyran?“
   </p>
   <p>
    Samo Uhliar sa postavil predeň, rozkročiac sa v ozorných čižmách. Uprel naň prstom.
   </p>
   <p>
    „Omrzený si, carissime. Niet horšej veci, čo lásčisko, keď začne hačkovať šiky-miky.“
   </p>
   <p>
    Tu sa dozvedeli badišovskí, že Lotka odpísala Spevákovi, aby sa neukázal na Ludviga v
         Boradi, lebo apuško sa zakázal, že mu pričapí dvere pred nosom. Spevák sa chytal za hlavu.
         Na Ludviga mali byť verejné sľuby pred hosťami. Apuško, pán Ludvig Pulcheríny, konečne
         privolil na toľké prosby Lotky, bohatej, švárnej dievčiny, ktorá donesie mužovi pekný majer
         v Boradi. Bolo by i hotového, ale z toho nedostane ani babky farárske vrece. Inšia by bola
         vec, keby bol zeman a patvarista. A keď už boli cesty vyrovnané, Ludvig Pulcheríny dostal z
         Posadiny lístok, že budúci zať je vo vyšetrovaní, lebo v richtárskom dome búril proti
         vrchnosti.
   </p>
   <p>
    „Nech mi nejde na oči, kým sa neočistí,“ hromžil apuško päsťou nad Lotkou. „Teba pošlem
         k tetke do Tešína na večné časy. Buriča ja nechcem vo famílii.“
   </p>
   <p>
    Bol pyšný na zemianstvo, ktoré prišlo nie z bojišťa proti Turkovi, ale z dobrých
         obchodov so zbožím. Pulcherínovci pochádzajú vraj hen z Arménska.
   </p>
   <p>
    „Dobrá som Slovenka,“ písala mu Lotka, „ale apuška musím slúchať.“
   </p>
   <p>
    Buričstva sa Spevák dopustil vtedy, keď vyhrešil úradských v posvätnom hneve, nájduc ich
         pri fľaši s pálenkou. Boli sa zariekli pokrytci a cigáni, kým ich nevyvolili do úradu a keď
         už raz tam boli, rozpustili gágor. Spevák čosi dopočul o tom i dolapil ich in flagranti.
    <sup>
     [
     <a class="footnote" href="#ftn.id2591294" name="id2591294">
      37
     </a>
     ]
    </sup>
    Spomenul vtedy podlosť úradských, prešibanosť, škodlivosť krčiem a hnusné zvady
         krčmárov, ba i nesvedomitosť páleničiarov a ich prekliatych kotlov. Úrad ho zažaloval a
         teraz je pod vyšetrovaním.
   </p>
   <p>
    „Ale sa to zahladí, ruka ruku umýva. Pán Boltko sľubuje.“ Uhliar sa rozosmial zlostne.
         „Voda na Boltkov mlyn, ale chudák Peterko musí sa pojednať.“
   </p>
   <p>
    Tu spomenuli zasa seniorálne voľby.
   </p>
   <p>
    „Koho máme voliť?“ skríkol Bohumil Valizlosť.
   </p>
   <p>
    „Inšpektora.“ Ustrnul ešte väčšmi, keď Uhliar nadhodil: „Bude Boltko.“
   </p>
   <p>
    Bohumil Valizlosť vyskočil. Jeho malá piastka hrozila nad hlavou, ktorej tvár akoby bola
         väčšmi stlačená od inokedy. „Nebude!“
   </p>
   <p>
    „A čo ty vieš!“ okríkol ho Dechtiar, vypľaštiac naň oči. „Koho ta vsadíš? Pulcherínyho s
         odpustením?“
   </p>
   <p>
    Rozosmiali sa.
   </p>
   <p>
    „A Uzdic?“
   </p>
   <p>
    „Uzdic sa poberá.“ Dechtiar mu letel prstami pod nos. „Naničhodník je, leňoch,
         nedbajisko. Kým sa bolo pýšiť, ukazovať v sláve inšpektorstva, chutilo: ale tu prišlo
         zahryznúť do kyslého jablka. Ide ho zahodiť. Nechutí vraj.“
   </p>
   <p>
    „A ty si sa slúbil Boltkovi?“ Badišovský chytil za prsia Speváka.
   </p>
   <p>
    Spevák krútil hlavou, ale veľmi lenivo. Potom pohol plecia a nepozrel na Zábora.
         Naostatok zašomral: „Čo príde urobiť. S Uzdicom je nič, ani sem, ani tam. A mne je ťažko.“
         Vošla ruka do tej kopy vlasov nad ľavým uchom a nakopila ju ešte do väčšej kopy. Do očú sa
         tisli slzy. Jednostaj ho hrýzlo, čo urobí Lotka na Ludviga, ak sa vyšetrovanie nezastaví. A
         Boltko mu to sľúbil, ak sa preukáže pri voľbách.
   </p>
   <p>
    „A čo nám zbýva iného?“ naskočil naň Dechtiar náružive, chytiac ho za prsia. „My tu
         všetci potrebujeme Boltka. Bez neho sa už nezaobídeme.“
   </p>
   <p>
    „Veru, — veru pochybujem, veľmi pochybujem,“ prisvedčil Uhliar. „Tak veci stoja, a nie
         inak. Zahryznúť len do kyslého jablka, ak nechceš do blenu.“ Vyrozprával mu, že má päť
         mládencov na vidieckom dome za mrežami. Najlepších chlapov. Bola nedeľná škola, dohrnuli sa
         na ňu opití Drobniakovci. Sadli do prvých lavíc Paľko Rybárik začal rozprávať o Matúšovi
         Čákovi Trenčianskom. ,O Ladislavovi Kumánskom!‘
    <sup>
     [
     <a class="footnote" href="#ftn.id2591403" name="id2591403">
      38
     </a>
     ]
    </sup>
    začali revať zemania. Voľky-nevoľky musel rozprávať o Ladislavovi. Ale keď
         spomenul, že sa rád zdržoval medzi Kumánmi, že ho priťahovali k nim švárne kumánske
         nevesty, strhol sa vresk. Zemania búchali päsťami o stoly, ako sa opovážili vysmievať
         maďarského kráľa. Sedliacki mládenci ich tíšili sprvoti, ale zemania udreli na nich.
         ,Pakujte sa, štúrovskí psi!‘ Začali sa socať, potom biť. Porozbíjali si hlavy. Večer prišli
         Wallmodenci a piatich mládencov vpratali do chládku. Ak ich nevymôže, budú ich súdiť, na
         dereš. Učiteľ je pod vyšetrovaním, že búril proti Maďarom.
   </p>
   <p>
    V Čuhároch sa tiež tak stalo. Martin Húska rozprával o hlbokom oraní. Tu Korbeľovci
         začali vrešťať, nech číta ,Zalán futása‘.
    <sup>
     [
     <a class="footnote" href="#ftn.id2591449" name="id2591449">
      39
     </a>
     ]
    </sup>
    Martin Húska nechcel čítať, že ho nemá, ale im ponúkol, že im bude čítať
         Svätopluka od Hollého.
    <sup>
     [
     <a class="footnote" href="#ftn.id2591472" name="id2591472">
      40
     </a>
     ]
    </sup>
    Bola trma-vrma. Čuháranov bolo moc, vyhodili zo školy škrekľúňov. Tí zvonku
         povybíjali obloky na škole. Farár Ploch ich uprosil rozísť sa v pokoji. Večerom i ta prišli
         Wallmodenci, neodviedli nikoho, ale Martin Húska je pod vyšetrovaním.
   </p>
   <p>
    „To sa zhovorili proti nedeľným školám,“ zvolal Bohumil Valizlosť.
   </p>
   <p>
    „Proti nám. Nemá nás kto zastať,“ hrmel mocný hlas Uhliarov. Uzdic má moc, je inšpektor
         a posiela brachium proti nám, proti školám. Sám veliteľ povedal, že sa hanbí, keď musí
         rozháňať ľudí zo školy.“
   </p>
   <p>
    „Boli ste u osvieteného?“ Bohumil Valizlosť sa rozpamätal na teplý pohľad Uzdicov po
         konvente. Úfal sa, že v ňom jesto citu spravodlivosti.
   </p>
   <p>
    „Darmo ta chodiť,“ hodil rukou Ploch odmerane. I pozeral a hovoril odmerane. „Nemá citu
         pre nás. Počúva, čuší, naostatok povie: ,To všetko už usporiadame príhodným časom.‘
         Medzitým učiteľ je pod vyšetrovaním. Korbeľovci sa búria, chcú ho vyhodiť zo školy,
         inšpektor Pulcheríny drží s nimi.“
   </p>
   <p>
    Bohumil Valizlosť počúval zarazený. Videl, že tu udreli na nedeľné školy. Vniesli
         rozbroj a neporiadok do seniorátu. „Senior a inšpektor mali by zakročiť prísne.“
   </p>
   <p>
    Ploch hodil odmerane rukou, stál nehybne s nachýlenou hlavou, len oči mu behali po
         prítomných. Naostatok utkveli na badišovskom. „Zo seniora nič. V Tepliciach sa kúpe a
         stavia banky. Konsenior bol u inšpektora, prijal ho pekne, ale málo vôle.“
   </p>
   <p>
    „Letná voda — ľahostajnosť. Nepreloží krížom slamy. Lepší Boltko. Hoc je oplan, ale sa
         aspoň hýbe. A toto usmrdená mláka od nehybnosti.“
   </p>
   <p>
    „Nik nás nevytrhne, ak nie Boltko,“ zamiešal sa Dechtiar. „I mne iba on môže pomôcť.“ I
         on sa mal čo túžiť. Voňahdy bol v Posadine, kurátor Skokan ho doviezol. Kurátorovi sa
         málilo, čo vypil na fare, šiel na ratúz. Ta prišli za ním Imro a Reľo Záhradnický. Začali
         sa hádať o tom, čo urobil mladý Drozdík v Badišove. ,Dobre urobil, dal mu po rypáku. Mal mu
         vybiť zuby.‘ Z reči do reči. Skokan sa pochytil s Imrom. Imro ho bil po hlave, ťahal ho za
         vlasy. Skokan ho stisol okolo rebár, že mu hneď opadli ruky, i vlasy vypustil z nich. „Taký
         Imro dať sa tak stisnúť! Kto by povedal do kurátora!“ Relo ho chcel odzadku zdrapnúť za
         opatok, ale Skokan ho kopol do kolena; len toľko, že mu jabĺčko nevyronil. „Teraz je i Imro
         i Relo v posteli. V Imrovi čosi sprašťalo, rebro či čo, a Relo má koleno ako hodný bocheň.
         Skokan je už piaty deň na vidieckom dome za mrežami. Taká je to hodina!“
   </p>
   <p>
    Žaloval sa, ako sa nemôže zaobísť bez kurátora. I dneska ho došutroval sem čuhársky
         sused. Ale či on bude zakaždým unúvať brata Plocha? Ale je už spokojnejší. Uzdic stisol
         plece a nič. Smial sa ako Skokan obriadil dvoch pánov bratov odrazu. „Skokan si nedá popod
         nos brnkať. Hej, teraz sa ukazuje lepšie. Boltko mi sľúbil, že vypustí kurátora.“
   </p>
   <p>
    Bohumil Valizlosť vošiel rukou do vlasov. Zvlnili sa mu ani more v búrke. Sivé oči
         svietili.
   </p>
   <p>
    „Tak vy, bratia, všetci za Ozubinského! Aká náhlivosť a ochota urobiť capa za
         záhradníka, pliesť korbáč na vlastný chrbát. Aký náramný obrat vo vašej mysli. Pri tom
         skrute hlava sa mi krúti. Nevidíte, ó, zaslepení, že idete do osídiel, ktoré vám
         prihotovil. Slučka čaká, podbehnite a budete ju mať na hrdle.“
   </p>
   <p>
    Mlčali bratia, začalo im svitať, že sa dali na trasovisko, kde sa môžu utopiť, chcejúc
         vyhnúť mláke.
   </p>
   <p>
    „Nie zo svojej náuky, z prisilenosti by sme ho volili. Keď niet nič lepšieho, dobrý musí
         byť i Boltko.“
   </p>
   <p>
    To povedal Peter Spevák. Rozhodol, že keď nieto teľaciny, budú rezance s makom a
         hovädzina s kôprovou omáčkou. Odľahlo mu, začal stopovať, o čom rokujú bratia. Stŕpal, že
         sa dajú prevrátiť od badišovského a rozpajedia Boltka. V tom obrate by on prišiel iste o
         Lotku.
   </p>
   <p>
    Bohumil Valizlosť mal odpoveď hotovú. „Aká prisilenosť u ľudí povedomých? Nieto
         prisilenosti, ale chabosť. Čo stratíš, ak najeduješ Boltka? Lotka je dobrá Slovenka. Ak sa
         nevydá toho roku, počká. Ak sa starý nenakriatne, počká, kým umrie, a potom pôjde za teba.“
   </p>
   <p>
    Spevák sklonil hlavu; vyratoval, či je slovenskosti v Lotke toľko, aby vystačilo na
         toľké čakanie. Hm, a ak bude chýbať? Stisol zuby od žiaľu. Závidia mu, že dostane Boraď a
         on vidí, že nebyť Borade, nebolo by ani týchto výkrut. O koľko by radšej mať Lotku bez
         ničoho, ako s tou Boraďou.
   </p>
   <p>
    „A čo bude mládencom zo Zácelia, ak si posedia na stoličnom dome? Ak sú Slováci, vyjdú
         stadiaľ tuhší, ako keď vošli. Alebo čo bude Skokanovi, ak ho podržia týždeň-dva? Nebolo by
         mu prvý raz.“
   </p>
   <p>
    Dechtiar skočil, ani čo by ho bola osa uštipla. Čo by bolo Skokanovi? Jemu nič. I indy
         sedel pre bitky. Bitkár je veľký, Skokan, pačmaga. „Ale ja ako? Či celý rok budem bez
         furmana? Ale ma bude zakaždým teperiť tuto brat Ploch?“
   </p>
   <p>
    Rozosmiali sa. I sám Ploch sa uškrnul jedným kútikom, hoc nebol veru smejko. On voziť
         Dechtiara, ktorý neobsedel dva dni v Hrabovci, aby nešiel dakde, on, ktorý sedí v Čuhároch
         od roka do roka, ledva sa vykývajúc na nevyhnutné schôdzky.
   </p>
   <p>
    Bohumil Valizlosť zdvihol neveľkú päsť hroziť Dechtiarovi, ale i iným. „Zazubadli, brat,
         už raz divokého žrebca sebectva, aby nezatiahol vec pospolitú do závozu. Pozri tohto tuná,“
         položil dlaň na široké plece Drozdíkovo — „človeka, ktorý sa nevynáša, že chodil do školy
         odriekania, aby mohol vyvýšiť pravdu. Bez školy odriekania našiel ho dosť v sebe, aby
         obetoval syna, keď nechcel zradiť vec spravodlivú. Radšej neuvidí syna v svojom dome, ako
         dať hlas na vášho Boltka.“
   </p>
   <p>
    Kurátor sa zahanbil sliepňať ako sviečka pred toľkými slncami, v ktorých žiari pravda.
         Podhodil halenu a odvrátil sa od toľkých zadivených očí.
   </p>
   <p>
    „Teda necháte syna, kurátor, po horách?“ vypľaštil naň veľké oči Dechtiar.
   </p>
   <p>
    „V horách nie. Dám mu výplatok, nech ide do Prešporskej alebo na Dolniaky. Ozubinského
         znám, mrcha je človek. Nejdem mu otvárať do ovčínca. To je vlk pažravý.“
   </p>
   <p>
    Všetkých zháklo. Nepovedal kurátor mnoho, ale každé slovo bolo skutok, a nie prázdny
         zvuk. Ani jeden sa už neopovážil nadstrkovať Boltka. Sám Dechtiar nahliadol, že je už po
         Boltkovi. Preberal v mysli rad-radom gazdov z Hrabovca, ktorí držia kone. Niet medzi nimi
         jedného, ktorý by bol súci za nástupcu Skokanovho. Ale i Uzdicovi prichodí hľadať nástupcu,
         keď nechce povstať, ako Gedeon, brániť svojeť. „Koho vyvolíš — koho, keď si taký?“ Strkal
         mu prsty pod samý nos i vytreštil naň oči. Bolo všetko dobre, kým ho nepriviedla sem nie
         práve betlehemská hviezda: boli sa ujednostajnili rúče na Boltkovi. „Máš ich na výber,
         súcich?“
   </p>
   <p>
    Bohumil Valizlosť sa mu postavil smelo. Zvlnené vlasy nad tvárou ako stlačenou, stáli
         ani hrebeň. Stáli proti sebe ozaj ako dudravý moriak a bojovný kohútik. „Výberu niet. Čo
         vyberieš z tých smetí? Jediný Lacko, ale ten nie. Primladý je. Jeho otec zasa pristarý.“
         Dechtiar mu prisviedčal hlavou i slovom.
   </p>
   <p>
    „Vidíš, mudrc, sám — vidíš!“
   </p>
   <p>
    „Ale mám vybratého. On je súci i hoden, naša ozdoba a sláva.“ Tu už ho obstali a
         pozerali naň, koho to vezie v takom triumfálnom voze. Sám starý pán zastal, ani chĺpok nad
         ľavým uchom sa nehýbal. „Voľme nášho Ľudovíta. Posaďme už raz hodného na stolicu, kde sa
         rozťahovalo dodnes toľko nehodných.“
   </p>
   <p>
    Slová ich ohlušili. Ani jeden sa nepohol. Ale nikto nepochyboval, že zápalistý Zábor
         vynašiel chlapa na mieste. Naostatok sa ozval hrubý hlas Uhliarov. Bol veľmi mäkký.
   </p>
   <p>
    „Hodné meno si spomenul, brat: ale z toho nič. Zhlasujú nás. Hodia sa na nás všetci
         svorne, ak bude o Štúra, ako besní psi. I Uzdic sa preberie z driemot.“
   </p>
   <p>
    Všetci prisvedčili. Povedal dobré slovo, ale i opatrné. Načo vystaviť chlúbu národa
         istému poníženiu a porážke?
   </p>
   <p>
    „Nejde o Štúra, ale o vec. Jeho meno treba počať spomínať medzi ľudom, aby privykol naň.
         V takých menách je svetlosť, zrkadlo pravdy a sľub budúcnosti.“ Prisviedčali všetci. To
         meno je ozaj obsažné a ťažké, nesie v sebe všetko, za čím sa môže snažiť jeden národ. „A
         nazdáte sa, že by si Štúr nemal za veľkú poctu, keby ho niesli na štíte práve tí, ktorých
         má rád a váži si ich? Čo znamenajú hlasy skortešovaných zemanov proti našim povedomým?“
   </p>
   <p>
    „Bolo by za koho kortešovať!“ vykríkol Drozdík. Oči mu svietili, zabudol na syna i na
         výplatky.
   </p>
   <p>
    Starý pán, keď oznámilo nebo, sklonil hlavu a rozvažoval. Či sú už dosť otužení niesť
         mocne také meno na štíte? Pozrel po prítomných, len sa dotkol letkom tvárí. Synova i
         Drozdíkova horela zápalom. Ale to sú len dvaja. Ostatným v očiach je starostlivosť.
         Spevákovi sa temer slzy tisnú do nich. Trasie sa on, ak sa uznesú na dačom rozhodnom prísť
         o blaho celého života, alebo o bezúhonnosť a česť pred bratmi.
   </p>
   <p>
    I ostatní vážili, dobre prezerali, čo leží všetko na tej miske, ktorú preváži ťažké,
         slávne meno.
   </p>
   <p>
    „Nech ostane nateraz medzi nami, o čom sa hovorilo,“ radil starý pán. „S menami
         vystúpiť, myslím bude dosť času, keď príde na lámanie chleba.“
   </p>
   <p>
    Všetci vydýchli ako oslobodení od ťarchy, ktorá priveľmi tlačila plecia.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2591030" name="ftn.id2591030">
        35
       </a>
       ]
      </sup>
      <span class="emphasis">
       <em>
        obeť na oltár národa… veľká, temer abrahamovská
       </em>
      </span>
      — podľa
               Starého zákona Abrahám, praotec Židov a Arabov, chcel obetovať svojho syna Izáka
               Bohu
     </p>
    </div>
    <div class="footnote">
     <p>
      <sup>
       [
       <a class="para" href="#id2591117" name="ftn.id2591117">
        36
       </a>
       ]
      </sup>
      <span class="emphasis">
       <em>
        Ludwig XIV. povedal, štát som ja
       </em>
      </span>
      — Ľudovít XIV. (1638 —
               1715), tzv. kráľ slnca, vládol neobmedzene a sám rozhodoval o všetkých štátnych
               veciach, preto sa mu pripisuje tento výrok
     </p>
    </div>
    <div class="footnote">
     <p>
      <sup>
       [
       <a class="para" href="#id2591294" name="ftn.id2591294">
        37
       </a>
       ]
      </sup>
      <span class="emphasis">
       <em>
        in flagranti
       </em>
      </span>
      (lat.) — pri čine
     </p>
    </div>
    <div class="footnote">
     <p>
      <sup>
       [
       <a class="para" href="#id2591403" name="ftn.id2591403">
        38
       </a>
       ]
      </sup>
      <span class="emphasis">
       <em>
        O Ladislavovi Kumánskom
       </em>
      </span>
      — Ladislav I. (1040 — 1095), uhorský
               panovník, r. 1086 odrazil útoky Kumánov a pripojil k Uhorsku Chorvátsko a
               Sedmohradsko
     </p>
    </div>
    <div class="footnote">
     <p>
      <sup>
       [
       <a class="para" href="#id2591449" name="ftn.id2591449">
        39
       </a>
       ]
      </sup>
      <span class="emphasis">
       <em>
        Zalán futáša
       </em>
      </span>
      (z maď.) — Zalánov útek, názov eposu Mihálya
               Vörösmartyho, (1800 — 1855), básnika maďarského romantizmu, ktorý svojimi eposmi
               písanými v mladosti, chcel oživovaním minulosti povzbudzovať národ k boju za
               samostatnosť
     </p>
    </div>
    <div class="footnote">
     <p>
      <sup>
       [
       <a class="para" href="#id2591472" name="ftn.id2591472">
        40
       </a>
       ]
      </sup>
      <span class="emphasis">
       <em>
        čítať Svätopluka od Hollého
       </em>
      </span>
      — Svätopluk, Víťažská báseň ve
               dvanásti spevoch od Jána Hollého (1785 — 1849) vyšiel roku 1833
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2591889">
       </a>
       11
      </h2>
     </div>
    </div>
   </div>
   <p>
   </p>
   <p>
   </p>
   <p>
    V tie dni prišli do Badišova i Čuhárčania, doniesli, ako každé leto v prednovku, starému
         rechtorovi angariu a súdok dobre vyležaného čuhárskeho piva. Ohlásili sa, ako po iné roky,
         u kurátora, aby prišiel v ten a ten deň na Machnáče, keď tam budú oni. Tieto tri roky
         nevystal kurátor ani raz na tej schôdzke.
   </p>
   <p>
    Richtár Klaviaň od tých čias nenarástol, a Heverin neopeknel. Klaviaň, ako vždy, i teraz
         vyvracia hlavu nazad, keď stane pred neho a Heverin sa tisne medzi nich, predchytávajúc
         reči malému richtárovi.
   </p>
   <p>
    „Toho roku mi nedochodí,“ vyhovára sa im kurátor, trochu utrápený. Hotový je dať
         výplatok Jankovi, ale srdce bolí.
   </p>
   <p>
    „Robota ide nesporo?“ vyzvedá sa richtár.
   </p>
   <p>
    Heverin sa hneď pomkol, zažmurkajúc svojimi zaťaženými mihalnicami.
   </p>
   <p>
    „Ak by ste nestačili, prišli by sme vám pomôcť. V jeden deň vám zložíme žito, ak sa
         chytíme.“
   </p>
   <p>
    Kurátor v tieto časy nebol tvrdý, ako indy; pôsobili naň veľmi také dôkazy ochoty,
         obmäkčujúce srdce. Zapakoval Heverinovi a jeho čuhárskym priateľom.
   </p>
   <p>
    „V robotách nezaostávame. Chlapci sa usilujú. A naši tiež sa núkajú pomáhať, ak by bolo
         treba.“
   </p>
   <p>
    „Ak sa núkajú, pekne od nich. Badišovanov neurazíme, predchytávajúc im, čo sami sa
         chystajú robiť.“
   </p>
   <p>
    Richtár ešte doložil, že najväčší dar je sedliakovi, keď mu pomôžu, kde on nestihne.
   </p>
   <p>
    „Nebyť to, čo sa stalo, nebol by ani vedel, že naši sa tiež vedia preukázať. Keď sme
         stavali kostol a faru, neraz pohundrali, že som prísny, ale teraz sa udobrili.“
   </p>
   <p>
    Heverin si prešiel hladkou dlaňou po tvári o širokých ústach a potom uprel prst do
         kurátora.
   </p>
   <p>
    „Nahliadli, že ste sa ustávali im k dobrému.“
   </p>
   <p>
    Gazdiná doniesla vína a na zájedku chleba a klobásky. Posadali za stôl gazda i hostia,
         ona ostala pod pecou. Bola veľmi smutná. Hrýzlo ju, ako synovi urobila nástrahu, do ktorej
         padol nevinne. Keď sa šlo do Posadiny konať, bola sa poúfala veľmi, ale ju potom zronilo
         ešte väčšmi, keď muž začal spomínať výplatok.
   </p>
   <p>
    Pri víne sa zhovárali o bitke v Zácelí i Čuhároch. Heverin bol zdržanlivý pred gazdinou,
         máločo povedal. Bál sa ženy, že mu bude letieť k hlave od žiarlivosti. Pri reči o nedeľnej
         škole zabudol na opatrnosť a rozhovoril sa, ale sa nachýlil ku gazdovi, aby ho Klaviaň
         zastrel od gazdinej. Musel sa nachýliť hodne, keď richtár bol takej malej postavičky.
   </p>
   <p>
    „Náš Húska sa nedurí vyšetrovania, ani Rybárik zo Zácelia. Proti opitým zemanom majú sto
         triezvych svedkov, že nebúrili. Ale ani zemania už viac neprišli. Naši boli posocali
         Ústeľnického daromníka Gusta. Môj švagor pričapil za ním dvere, dvere ho búšili po hlave, a
         ako sa vzpieral, privrzli mu štyri prsty. Dobre, že mu ich vraj neodsekli.“
   </p>
   <p>
    Richtár sa hodil nazad, že gazdiná mala zasa len pred očima širokú tvár Heverina s
         veľkými ústy. Heverin sa tiež chytro hodil nazad.
   </p>
   <p>
    „Ani v Zácelí sa už neukázali v škole. Rybárik ju tiež odbavuje ako náš Húska.“
   </p>
   <p>
    Heverin sa zas ukázal gazdinej na chvíľku, ale sa hneď skryl za richtára. Opatrnosť ho
         nepúšťala, ani keď mal čo takého zábavného rozprávať, ako teraz.
   </p>
   <p>
    „Do Zácelia prišli robiť vzburu zo Záhradného, Imro a Relo.“ Nachýlil sa ku kurátorovi a
         riekol, nadložiac dlaň k širokým ústam. „Slúžnodvorský ich poslal.“
   </p>
   <p>
    Kurátor buchol o stôl.
   </p>
   <p>
    „Ešte čo! Neboli v priateľstve.“
   </p>
   <p>
    „Znôtili sa. Sľúbil im službu pri ceste. I nášmu Gustíkovi. Teraz už vidíte, ako sa to
         všetko skladá dovedna proti nám a proti škole.“ Ešte väčšmi pridusil hlas. „A osvietený
         netúrne, hoc i boli uňho farári. Senior tiež na zdravej strane. Ale už sa nedáme.“
         Zažmurkal namáhave lenivými mihalnicami, lebo prišlo vyjaviť veľké tajomstvo. Z Čuhár a
         Zácelia zberajú sa najlepší gazdovia, jedno tridsiati, do Ozubín k osvietenému. Podkúria
         slúžnodvorskému. Jednou cestou pôjdu i k veliteľovi Wallmodencov, aby k nim nechodili
         toľko, že sú nie buričia. Heverin zakyvkal kurátorovi prstom, aby sa nachýlil ešte bližšie.
         Pošepkal mu do ucha: „Veliteľ sám im dal radu, aby prišli.“
   </p>
   <p>
    Kurátor vypočul dôležité noviny. Pokyvoval hlavou. Majú sa k svetu Čuhárania a
         Záceľania. Ale to je všetko málo. Vyslovil doprosta mienku.
   </p>
   <p>
    „Dobre urobil, Pavko, váš švagor, že oplanovi dal po hlave a privrel mu prsty. Načo ich
         pchá medzi dvere? Ešte lepšie urobil Skokan. Dal obom trhanom, čo im patrilo. Teraz,
         chudák, sedí. Po Števkovi Košinárovi som mu poslal vína po žajdlíčku na poludnie a večer.
         Syna mi zastal ako patrí. Dosiaľ som vždy len, že si nenadobývať ošklivosti, ale odteraz
         len päsťou na nich. U osvieteného nevykonáte nič. Vraj netúrne, lebo vrana vrane oči
         nevykole. Päsť na nich a obuch.“
   </p>
   <p>
    Buchol päsťou o stôl. Hostia sa vystreli a pozerajú, čo sa robí rozvažitému Drozdíkovi.
         Umienil si vandrovať za synom po svete, alebo odvisnúť, ak ho lapia? I žena pod pecou
         utierala slzy zásterkou. Nebola už herská, mocná žena. Kloptu čepca, ktorú podvihla prvej
         pri tajných šepotoch Heverina, aby dopočula čo-to, spustila dolu. Slová mužove i tak hučia
         v hlave. Vidno, že ide byť zle.
   </p>
   <p>
    „Päsť na nich i obuch je Štúr.“ Zasvietili mu oči, nachýlil sa k nim a vyzradil im:
         „Najviac tuto,“ poklepal si na hlavu, „má náš farár, hoci je ako pierko. Vynašiel Štúra.
         Ten ich ohluší.“
   </p>
   <p>
    Vyjavil im, čo sa robilo onehdy na fare v Posadine. Hostia skočili z miesta, chytili sa
         za opasok.
   </p>
   <p>
    „Budeme zaň robiť!“ hrozili päsťami, najmä malý richtár. „Pôjdeme do Raškovej a
         Korbeľova obrobiť zemanov. Veď sa oni nahľadia, keď im vysvetlíme, čo sú hospodárske
         spolky!“
   </p>
   <p>
    Kurátorova žena mnoho myslela od tých čias na Štúra. Jej muž tiež videl len v ňom čosi
         sľubného. Na druhý, či tretí deň zle ho malo, keď mu zdelil starý pán, že pôjdu do Ozubín k
         osvietenému. Skoro spurne ho zakríkol:
   </p>
   <p>
    „Čo tam?“
   </p>
   <p>
    Starý pán ho tíšil. Úfnosť je húževnatejšia od paciencie.
    <sup>
     [
     <a class="footnote" href="#ftn.id2592180" name="id2592180">
      41
     </a>
     ]
    </sup>
    Ohlušíš ju, zdegvíš, a zas podvihne hlavu a príde k sebe. Návšteva u Elečka
         ohlušila dosť dobre starého pána, ale pozdejšie si rozvážil tak, že ešte neprišiel čas
         zhovárať sa s Elečkom o veciach ducha. Príde hodina i jemu, ba i zatvrdnutému Ozubinskému.
         Každý človek prejde svoj Damask:
    <sup>
     [
     <a class="footnote" href="#ftn.id2592200" name="id2592200">
      42
     </a>
     ]
    </sup>
    jeden včaššie, iný neskoršie. Nejeden sa chytí pokánia v ostatnú hodinu sťa
         lotor na kríži.
   </p>
   <p>
    Kráčali do Ozubín poľom. Bol utešený letný deň. Pred dedinou zišli z poľa na hladkú
         ozubinskú cestu.
   </p>
   <p>
    Prešli popred sivý kaštieľ o ozornom krove; stará, rozčapená budova. Nepozreli ani naň.
         V ňom sedí, ani jazvec v diere, záškodný Ozubinský. Čosi ďalej od kaštieľa je rozsiahla
         budova, iba ovakovaná zhruba s hodným širokým komínom. Chýrna výnosná pálenica pána
         Ozubinského. Mať blesky z očú farárových, moc hromu, pevná budova bola by už iste na hŕbe.
   </p>
   <p>
    Lepšie im padlo, keď prišli k úhľadnej ohrade o pilieroch vybielených, medzi ktorými idú
         šranky o končitom vŕšku. Za ohradou sú stromy, nie machnaté, zanedbané, ako okolo nižného
         kaštieľa, ale vyriadené. Pred domom, ako na stráži na oboch uhloch, stoja staré košaté
         lipy.
   </p>
   <p>
    Len čo prekročili bránu, otvorenú dokorán, a stúpili na cestu, vysypanú bielym štrkom,
         prišiel proti nim Skorocel. Nebrechal, možno by mrdal chvostom, keby mu ho neboli odťali.
         Šiel k domu popri starom pánovi. Vyšli na široký trnác so stolom a stoličkami, ale otvorené
         dvere do domu volali ich, že lepšie ísť rovno.
   </p>
   <p>
    Vyšiel opatrný Ondrej, oblečený za hajdúcha. Obzeral si ich, ale sa im hneď priznal,
         zložil čiapku.
   </p>
   <p>
    „Radi by sme hovoriť s jeho osvietenou milosťou,“ oznámil mu Bohumil Valizlosť.
   </p>
   <p>
    Skorocel šiel od jedného k druhému, oňuchávať ich.
   </p>
   <p>
    „Ležať, Skorocel!“
   </p>
   <p>
    Starý pán si ho obzrel lepšie, počujúc mu meno.
   </p>
   <p>
    „Nuž, Skorocel, Skorocel,“ potľapkal ho po pleci. „Prišiel si o chvost i uši.“
   </p>
   <p>
    Skorocel zaskučal, pohýbal okypteným chvostom, bol by iste stúlil i uši, keby ich mal,
         zato oblízal z povďačnosti starému pánovi suchú ruku.
   </p>
   <p>
    Ondrej nevedel, čo urobiť s hosťami: vpustiť ich do izby, alebo ich najprv oznámiť. Na
         šťastie v pitvore sa zjavil sám osvietený. Mal popolavý oblek, šnúry, i to uzučké, boli len
         napredku na kabáte. Čižmy boli tiež dosť hrubé, neblyšťali sa veľmi. Bol holohlavý, svetlé
         vlasy sa mu dvíhali v mäkkých vlnách na hlave.
   </p>
   <p>
    Oči sa mu usmiali, keď ich zazrel. Podal ruku veľmi ochotne starému pánovi, neobišiel
         ani kurátora. Ruku mu stisol, že kurátor cítil v tom stisnutí teplotu. Nepamätal, že by sa
         bol zvítal kedy v živote takto s pánom.
   </p>
   <p>
    „Prišli sme k nim v jednej veci,“ začal starý pán. „Tak poďme.“
   </p>
   <p>
    Držal starého pána za ruku až k prahu izby. Tam ich pustil pred sebou.
   </p>
   <p>
    Svetlica bola veľká. Pod oblokom bol stôl s knihami a spismi. Pred ním drevené kreslo.
         Proti stolu bol kožený diván. Pomkol im kreslá a stoličku, on si sadol za stôl.
   </p>
   <p>
    Obrátil sa k starému pánovi.
   </p>
   <p>
    „Ešte nikdy neboli u mňa.“
   </p>
   <p>
    „Bol som tu raz za nebohého osvieteného.“ Len toľko, že nedoložil: ,Ten bol pyšný,
         neprijal ma takto.‘ Ale radšej pokračoval inakšie. „Bude šestnásť rokov v auguste. Bol
         seniorálny konvent v Ozubinách. Po konvente bola hostina tu v kaštieli. Viem, že bol i
         hlucháň z panských hôr Teružnej.“
   </p>
   <p>
    Hlucháň na stole — to sa mu zapáčilo. Usmial sa. Hej, tato bol taký: veľmi gazdovlivý,
         keď boli sami, ale keď vytresol traktu, nechýbalo nikdy niečo ozaj panského, jeleň, hlucháň
         alebo medvedie laby v octe. Staré, pekné časy. On bol vtedy v Madride alebo hádam vo
         vidieckom dvorci s kráľovskou rodinou. Bolo hej-haj, ale dlžoby ho už dusili. Vtedy dostal
         z domu po nose pre márnotratnosť a oznam, že potiahne domov, pod otcovskú feruľu. Prešiel
         si dlaňou po čele a vrátil sa k veci.
   </p>
   <p>
    „Vtedy sme boli ešte lovci. Teraz sme zdreveneli.“ Ukázal na parohy na stene. „To všetko
         postrieľal nebohý tato, ale tak, že si sám vystriehol divinu.“
   </p>
   <p>
    Proti poľovníckym pamiatkam boli na stene staré pušky, pištole a v prostriedku šable,
         podajedna s drahocennou rukoväťou. Slnce padalo oblokom do izby, opierajúc sa celou
         prudkosťou na brunastú kožu medveďa, prevesenú na operadle druhého divána o tenkých
         nôžkach. Sotva by uniesli ťažkého chlapa. Ostatne dnes by nesadol na rozhorúčenú kožu ani
         zimomrivý: len pozrieť na ňu, a už sa znoj tisne na čelo.
   </p>
   <p>
    „Ako sa tam majú v Badišove? Museli mať roboty, kým si zriadili všetko znovu.“
   </p>
   <p>
    Bohumil Valizlosť mu zdelil, že jej bolo dosť i bude ešte. Zriadili sa ako-tak. Nalieha
         starosť o novú školu.
   </p>
   <p>
    „Vytrovili sme sa, roky sú nie najlepšie podoberať sa na stavby.“
   </p>
   <p>
    Osvietený pochválil, že sa v Badišove usilujú.
   </p>
   <p>
    „Po tieto dni som prešiel viac ráz hore dedinou. Všetko pekné, úhľadné domy, i nových
         čosi. Usilovní. Vidno, nepijú veľmi.“
   </p>
   <p>
    „Veľmi nie. Ale ani nevylejú. V spolku miernosti je ich dosiaľ tristo. Robí sa prietrž
         pijatike, ale pomaly.“
   </p>
   <p>
    Išla reč o pijatike. Bohumil Valizlosť brojil proti páleniciam. Osvietený zasa mienil,
         že pálenice stavia samo korheľstvo. Choroba pijatiky dokaličila Slovákov. Zmohla sa prudko
         a rozšírila napospol.
   </p>
   <p>
    „V našich krajoch ju napomáha bieda a hlad. Menej biedy a ľudia by pili menej. Ak časom
         zbohatnú, odhodia sa od pálenky, ale nie od pitia. Budú piť víno, alebo pivo. Lebo, myslím,
         kým svet svetom bude, bude sa v ňom piť.“
   </p>
   <p>
    Starý pán a jeho syn videli tiež našu utrápenú planétu. Zem v parách nie vody, ale
         alkoholu, tvoriac si z nich umelú atmosféru, v ktorej sa ľuďom pláva pohodlnejšie, ani rybe
         vo vode. Starý pán sa vrátil k svojej najväčšej záľube.
   </p>
   <p>
    „Keby sa ľud chytil včelárstva, mohol by si robiť medovinu z medu ako jeho predkovia.“
   </p>
   <p>
    Osvietený sa obrátil živo k nemu. Spod čuchratých fúzov blysli mu zdravé, pekné zuby.
   </p>
   <p>
    „Naši predkovia, tí mali v dome pálenicu.“ Pozrel na farára, ktorý brojí proti nim, hoc
         ich niet v každom dome, ba ani každej dedine. „Boli múdrejší od nás, lebo si vedeli
         prihotoviť zdravý domáci nápoj. Mali i iné dobré obyčaje; škoda, že sa ich spustili a
         prijali horšie. Tak by, možno, i nám napospol bolo lepšie.“
   </p>
   <p>
    Spustil oči k zemi, jeho ostatné slová vyzneli žiaľne. Kurátor sa pohol na stoličke,
         vytriešťal oči. Veď je to nie rozhovor s hlavným išpánom, ale ako s ktorýmkoľvek dobrým
         Slovákom. Teda i on sa číta medzi nich? Starý pán bol tiež naradovaný. Vidno, má hlavu a
         srdce na mieste tento veľký pán a túlil sa k svojeti. Bohumil Valizlosť prežieral trpké
         sliny. On videl v držaní a reči len panskú návyku ísť ľuďom po srsti: čo znamená zmýšľať
         medzi štyrmi očima dobre a verejne vystupovať v obrátenom kožuchu. Elek Stupnický pred nimi
         tiež hovoril takto i netakšie, ale keď mu priháralo, vedel ich odkopnúť surovo.
   </p>
   <p>
    Ale hoc nevidel za slovom skutkov, — veď boli uňho Slováci so svojimi krivdami, a
         neturnul, bol uňho o hodne, hodne prvej Dechtiar pýtať od neho podpis na Štúrove noviny:
         vymkol sa mu i vtedy, vyhovárajúc sa, že úradné postavenie nepripúšťa taký krok — hoc
         videl, že nieto kremeňa a ocele v konaní veľkého pána, jednako myslel, že bude dobre
         skerovať k pálčivej rane života na Slovensku. Veru cudzie obyčaje, cudzie chyby a
         skazenosť. Veď panská mládež Rubárskej stolice prisvojuje si reč i kroj od Maďarov.
   </p>
   <p>
    Medzi sebou nehovoria už po slovensky, hoc v ich domoch len do včera vládla slovenčina.
   </p>
   <p>
    Osvietený len stisol plecia.
   </p>
   <p>
    „Taký je už prúd v krajine. Maďari si vytvorili národné povedomie prvej ako my, keď
         prestala latina. Mládež si ho jednoducho osvojila. Možno z lenivosti nevytvorila svoje, ale
         si vzala cudzie.“
   </p>
   <p>
    „Zemianska mládež, vieme už, nie je naša, ani nebude. Nestratila sa, tu je, hlási sa k
         činu. A k akým činom!“ Tu Bohumil Valizlosť vyrozprával, čo vyparatil Elečko v Badišove a
         ako pochodil kurátorov Janko. „Pokrýva sa teraz poriadny mládenec ani zbojník, sami
         nevieme, kde,“ zlyhal Bohumil Valizlosť, lebo pánom neveriť, i keď hladkajú po srsti.
         „Vrátiť sa domov: pán slúžnodvorský by ho dal zlapať brachiom. Hovoria, že ho chce vstrčiť
         do regimentu ako dákeho tuláka. Tak prišiel tuto kurátor, otec, prosiť osvietenú milosť, či
         by ho nezastala.“
   </p>
   <p>
    Osvietený bol dosiaľ veselý, ale teraz veľmi zvážnel. Oči nemali prelietavý úsmev,
         naskočil na ne smútok.
   </p>
   <p>
    „Bude hádam mýlka, nedorozumenie. Vynasnažím sa, dopomôžem im k pravde.“
   </p>
   <p>
    Vstal od stola, pochodil po izbe. Pozerali jeden na druhého. ,Panské sľuby,‘ čítali v
         očiach jeden druhému. Vtedy ho čosi zašlo, bočnými dvermi vošiel do hlavnej svetlice. Z
         povaly visí luster, v ňom dvanásť sviec. Na stenách sú sviecne, každý o dvoch sviecach. Na
         oblokoch visia ťažké záclony, náradie oblečené v damašku svetloolivovej farby. Na stene
         veľké jasné zrkadlo a na stene oproti obrazy predkov. Podajedni sú v zemianskom obleku, v
         mentieke a so šabľou. Dakoľko ich je vo francúzskom obleku s čipkami pod bradou a okolo
         pästí. Starý otec sa vyobliekal po zemiansky, pozerá zo steny ako živý. Osvietený pozerá mu
         do tváre; čím ďalej pozerá do nej, tým väčší strach ide naňho. Tak sa mu mení, akoby z rámu
         pozerala naň tvár kurátora z Badišova. Videl ju prvý raz vtedy na kongregácii, podobnosť ho
         ohlušila. Červenkavé vlasy, trochu preriedené nad čelom, tie isté pásiky lícnej brady na
         stranách. I pohľad ten istý.
   </p>
   <p>
    ,Rodina sme, a blízka, strýčni bratia. Ako som k nej prišiel? Kto mi ju z vás zadovážil:
         ty, starý otec?‘ Nuž mohol byť ktorýkoľvek i zo starších. Zemskí páni mali veľkú moc, neraz
         ju vynakladali hľadať švagrovstvá po domoch komorníkov a poddaných. Také prechmaty ostávali
         obyčajne pod pokrývkou. Ženy a dievky, keď pokĺzli s pánom, sa nechválili veľmi, lebo
         nebolo sa čím chváliť, radšej hľadeli hanbu zatutlať, a keď boli následky, hľadeli mať i
         muža. Iba príroda sama vyniesla najavo po mnohých rokoch, o čom hádam nikto netušil vtedy,
         keď sa vec skutočne stala.
   </p>
   <p>
    „Ako ho obrániť, starý otec — poraď, ako?“
   </p>
   <p>
    Starý otec s vydrou na mentieke akoby mu bol žmurkol a usmial sa.
   </p>
   <p>
    „Poraď si sám, synku. Veď si osvietený. Máš i brachium. Ja som ho nemal.“
   </p>
   <p>
    „Nech čert vezme i brachium.“ Hrešil, klial ako najhorší paholok. Bol by dupol nohou,
         ale v susednej sedia, čakajú. Čakajú spravodlivosť, či už zostúpi stadiaľ, kde tróni, a
         sadne raz za ten stôl. Nečakajú daromne? A ďaleký strýčny brat zaslúži nielen
         spravodlivosť, ale i odplatu. Odviedol predsa Adama Hudáka, keď vykrikoval vtedy pred
         stoličným domom. Dal mu dvadsiatnik, hádam i rimštiak, aby mu zapchal ústa.
   </p>
   <p>
    Tá kongregácia vtedy. Na nej sa mu zvrtla celá suďba.
   </p>
   <p>
    Musel ísť do Viedne a Prešporka, potom do Budína. Bol vo veľkom pohybe, prekypoval
         silou, vôľou: také boli mesiace, ako ich býva iných, keď sila zmalátnie, vôľa zadrieme a
         priplichtí sa lieň, slabosť, nechuť.
   </p>
   <p>
    Bolo sily i vôle ísť do miest, ale nebolo drobných. Od stolice si predsa nemohol dať
         platiť kelčíky ako dáky hladoš. Pred večerom, pamätá sa, šiel z ratúza rovno do skliepka
         múdreho Šalamúna. Bol oblečený dosť chudopansky. Sivý oblek obnosený, na kabáte mal
         kožuštek s čiernym barančím prámom okolo hrdla. Kto ho neznal, bol by ho mal za zemiančeka
         tam z Korbeľova, alebo Raškovej, a nie za hlavného išpána Rubárskej, cisárskeho komorníka
    <sup>
     [
     <a class="footnote" href="#ftn.id2592725" name="id2592725">
      43
     </a>
     ]
    </sup>
    so zlatými kľúčmi.
   </p>
   <p>
    Múdry Šalamún ho poznal, i Heršlík ho poznal a uškeril sa mu, prestupujúc na širokých
         nohách, lebo ho oziabalo tuho. V ten deň bola čliapkanina, začínal sa odmäk. Skočil múdry
         Šalamún a podložil mu kreslo, upletené z koreňov borovčia.
   </p>
   <p>
    „Nechajú, Šalamún. Sadnú si oni.“
   </p>
   <p>
    On si sadol bez všetkého na vrece, ako stálo hore koncom, nevedieť už, či s ovsom, alebo
         jačmeňom. Malo uzlík navrchu. Heršlík vyskakoval, dúchal na štipku. Cedilko nazadku, čo mu
         trčalo z košele, podskakovalo hore-dolu. Čiapočku si strčil na stranu na kučeravej hlave.
   </p>
   <p>
    „Prichádzam do tohto príbytku, nie aby odniesol, ale aby rozmnožil hojnosť jeho,“ začal
         osvietený akosi slávnostne, v akejsi žalmovitej reči.
   </p>
   <p>
    Múdry Šalamún sa prihrbil, zložil ruky. Sivkastá už brada sa mu rozšírila po prsiach,
         pozrel oddane, oči mu svietili. Keď osvietený hovorí žalmovite, je znak, že potrebuje
         groše. Týmto žartom priodieva časté rozpaky, ako on dobrým zárobkom hľadí zladiť ústrky a
         urážky násilných.
   </p>
   <p>
    „Máme v dome všetkého dosť, až primoc,“ pokračoval osvietený svojím jasným, zvučným
         hlasom, ktorý sa tisol rovnako k srdcu. „Zbytok, škodiac vo všetkých veciach, čo zvyšuje,
         nesiem sem, aby Šalamún z neho nasýtil hladných.“
   </p>
   <p>
    Šalamún zdvihol ruky.
   </p>
   <p>
    „Požehnaný od Hospodina, kto na cestách života nestratil súcit k hladným, súc sýty. Má
         srdce čisté a veselé; ani jedna cesta a námaha nie mu je na ťarchu, ale na pozdvihnutie
         ducha.“
   </p>
   <p>
    „Aby cesta veselému bola ľahšia a podujatia sa mu darili, prišiel do tohoto stánku
         zbaviť sa zbytku. Chcel by predať tohoročný jačmeň na koreni.“
   </p>
   <p>
    Tak sa jednali a pojednali. Odišiel zo skliepku s peniazmi na cestu do Viedne. V
         polopôste ho už čakal koč pred kaštieľom. Na trnáci lúčil sa s osvietenou, štíhlou a
         chudou. Len rojta okolo hrdla a pästí na serbianke miernila tú štíhlosť a či chudobu
         postavy.
   </p>
   <p>
    „Bol by ťa prosil, aby si ma odprevadila aspoň do Prešporka, ale viem, že sú oračky
         predo dvermi. Nemohol by si nechať robotu.“
   </p>
   <p>
    Sklonila hlavu. I keby bola nešla, dobre by jej bolo padlo počuť to ponúknutie od neho.
         Skorocel stál za ňou, videl, že gazda ide na ďalekú cestu. Núkal sa i on ísť s ním, hýbuc
         okypteným chvostom a ušima.
   </p>
   <p>
    „Nebude ti treba dačo?“ spýtala sa ho. Úfala sa do ostatnej chvíle, že príde pýtať k
         nej, čo mu treba.
   </p>
   <p>
    Stvrdla mu tvár a z očú odletel večný úsmev. „Na tento čas ďakujem.“ A vypustil štíhlu
         ženu z náruče, ktorá ju i tak zvierala slabo. Vysadol do koča a kývol jej rukou. Skorocel
         položil predné laby na stupaj. Pritiahol kýpte uší k samej hlave. Gazda mu vzal laby do
         ruky. „Pozor, Skorocel, že ťa neprejde koleso,“ riekol mu i spustil laby na zem.
   </p>
   <p>
    Vo Viedni boli ešte úzke, tesné uličky vtedy, skrúcali sa všakovak. Vidiečan sa nevyznal
         ľahko v nich. Ale on mal školu, naučil sa chodiť a pretískať, kde je tesno. Vynašiel
         cestičky a chodníčky i mizierky. Najvyššia moc bola akosi rozcapartená v mnohých rukách.
         Jej kúsočky boli po kútoch a všakových komôrkach. On bol diplomat, úhľadný dvoran, vedel
         skladať pekne tie kúsočky dovedna. Nie darmo jeho predok vraj držal tú uzdu, na ktorej
         Svätopluk dal odviesť do maštale bieleho koňa, čo vykupčil od vlasť kupujúceho Arpáda za
         Veľkomoravskú ríšu.
    <sup>
     [
     <a class="footnote" href="#ftn.id2592895" name="id2592895">
      44
     </a>
     ]
    </sup>
    Bol všade po troche, v predizbách i svetliciach, kým nevychodil všetko, čo si
         vzal pred seba. Na pomoc si vzal kmotrovstvá nebohého otca a mocné švagrovstvá, ktoré mal
         po osvietenej manželke.
   </p>
   <p>
    Do Posadiny doniesol istotu, že päť tisíc v striebre príde. Doniesol i vymenovanie
         Floriškovi na vysoké sudcovstvo. V Prešporku obrobil starého Ďorďa Drobniaka, rozprával mu
         o srnách, zajacoch, a najmä o vlkoch. Tie prichádzali i do dedín oňuchávať ovčínce, keď
         napadlo mnoho snehu. Starý vyslanec sa dal zviesť a sľúbil vrátiť stolici svoj poverovací
         list.
   </p>
   <p>
    Bola zasa veľká porada na vidieckom dome, kde stavať cestu, kde začať a končiť, koho
         pripustiť na robotu, kto bude mať správu v rukách a kto dozor. Dlhá, nesnadná porada, potom
         zvada medzi Ozubinským a Záhradníckym. Protivy ožili, zaostrili sa. Floriš sa fúkal, že mu
         Ozubinský odvábil Imra a Rela, ktovie akými sľubmi. Floriš to bral za osobnú krivdu a
         hádky. Prišla naň zasa lieň, nechcelo sa mu ozrieť o nič, a potom bol zaujatý živými
         dojmami a skúsenosťami z vysokých a najvyšších miest. Porada naveľa uzniesla sa na tom, že
         Baltazár požičia päťtisíc stolici, kým prídu groše od komory, na veľmi nízke úroky. Zato
         bude mať správu v rukách, prijímať, vyplácať robotníkov.
   </p>
   <p>
    On sa utiahol do Ozubín odpočívať na vavrínoch. Po Veľkej noci kedysi prišiel spis z
         Viedne, že môže vyzdvihnúť peniaze z komory na úrade. Horko-ťažko sa vykýval do Ohradnice
         po ne. Na pokladnici mu vyčítali hotových päťtisíc. Dávno nemal toľko peňazí v ruke. Tu,
         ako i v Madride, smrdel grošom. Bol jarmočný deň, vo veľkom hostinci sa zišiel s pánmi,
         ktorí predali jačmeň a polovinu, čo ostalo od siatia, podajeden i voly a jalovice. Po obede
         sa pokutovalo a zhováralo. Prišli i karty, čas treba zabiť, ak sa nechce míňať podobrotky.
         Lieň z neho spadla odrazu, nadišla ho veľmi dobrá vôľa.
   </p>
   <p>
    Bol veľmi mrcha hráč, pri hre sa dal schytiť horúčke. Hádam sa plnilo na ňom i to, že v
         láske šťastie, v kartách nešťastie. Možno i vínko vošlo do hlavy. Tokajské je veľmi, veľmi
         náhlivé. Z viedenskej hŕbočky ubudlo dosť hodne. Štrbinu bude treba naostriť o múdreho
         Šalamúna. Pukne na to dosť ľahko i ovos na koreni.
   </p>
   <p>
    V tých počiatočných starostiach chcel sa utiahnuť, ale sa odchýlili dvere a v nich sa
         zjavila pekná čierna brada Piťu. Za ním stálo triadvadsať počerných chlapcov. Páni skríkli,
         Piťo vtiahol opatrne a začal húsť. Sprvoti išlo akosi okúňave, ale onedlho sa zahrial,
         začal rezať dotuha. Páni popíjali, hrali v karty, hádzali papieriky na cimbal. On prestal
         hrať, oprel hlavu o dlaň, valil sa naň príval rozbúrených citov. Piťo videl, komu zadrela
         ,husľa‘ do srdca: videl v oku rozcítenú, rozbolenú dušu. V jeho husli je na to dobrý
         balzam. Pomaly sa blížil k nemu, husľa ho ta ťahala. Vtedy už husľa spievala nežne, sladko,
         tu i tu skvílila. To opíjalo väčšmi ako samorodné. Srdce pukalo od veľkej nehy a bôľu. Keď
         srdce prekypovalo, odľahlo mu len vtedy ako-tak, keď šmaril bankovku na cimbal a zareval:
   </p>
   <p>
    „Ešte jednu z tých našich, zbojník jeden!“
   </p>
   <p>
    Piťo hral, tokajské tieklo, bankovky lietali. Vtedy už nevedel, kde je, čo tu robí. Piťo
         húdol okolo uší. Naraz trafil na tú: ,Od Oravy dážď ide…‘ Nemohol vydržať, skočil ako
         besný, chytil sa za hlavu:
   </p>
   <p>
    „Ale ty tak, oplanisko!“ Hodil na cimbal gundžu bankoviek, že cimbalista začal tárať.
         Ale Piťo hodil ta ľahostajne okom, husľa kvílila, kvílila o daždi od Oravy.
   </p>
   <p>
    Bola v tú noc taká zábava, akej Ohradnica nikdy nevidela. Víno, karty a muzika — tiež
         žena, to pohýbalo spoločnosťou. Osvietený potom nepil, ale bol opitý, opitý. Slzy sa
         kotúľali z očú ani hrachy, tiekli do dlane. Hľa, čo neurobí ochmelenie, komu radosť a
         smiech, komu žiaľ. Keď šiel do pajty, cele rozobratý, nevediac, kadiaľ ide, Piťo tiahol za
         ním. Vrela dvorom na svitaní a niesla sa po nižnom konci Ohradnice: ,Od Oravy dážď ide.‘
         Osvietený mu hodil do čiernej dlhej brady pugilár, čo mal v bočnom vrecku. Nepotreboval ho.
         Bol prázdny.
   </p>
   <p>
    Keď líhal doma, slnce vykuklo spoza Hundráča a zasmialo sa.
   </p>
   <p>
    „Ale som si dal! Obrali ma, zbojníci! Oholili ma bez britvy!“
   </p>
   <p>
    Na druhý deň prichodilo ísť do nižného kaštieľa. V stolici sa vedelo, že peniaze prišli.
         Ozubinský čakal na ne ako kaňa na dážď.
   </p>
   <p>
    „Ako sa ti vodilo, Mikuláš? Vykonal si dačo?“
   </p>
   <p>
    „Veď vykonal, pekne vykonal. Bodaj by bol radšej nohu zlomil!“
   </p>
   <p>
    Natešená tvár Ozubinského sa predĺžila, keď zvedel, že nieto ani groša. Slabá náhrada mu
         bola počúvať o veľkej zábave v Ohradnici. Chytal sa za hlavu. Keby sto-dvesto, ale tisíc.
         Remene mu lúpiť z chrbta! Obžalovať ho verejne pred stavmi a radmi, čo urobil. Napísať list
         do Viedne na cisárovu komoru, alebo skôr na Metternicha, Kolowrata, alebo starého palatína Jozefa.
    <sup>
     [
     <a class="footnote" href="#ftn.id2593129" name="id2593129">
      45
     </a>
     ]
    </sup>
    Ten ho naučí po kostole hvízdať.
   </p>
   <p>
    „Čo, obžaluješ ma? Probuj.“ Osvietený zdvihol päsť naňho. „Myslíš, že sa dám zhodiť? V
         ten istý deň sa zastrelím, a ty pohľadávaj, u koho chceš, prašivé peniaze. Ale som ja
         hocikto, dáky Boltko Ozubinský, páleničiar a úžerník? Ja som Mikuláš Uzdic. Ďakuj Bohu, že
         sú ti pľuhavé peniaze u statočného človeka.“
   </p>
   <p>
    Ale nakoniec sa stíšili oba. Ozubinský si rozmyslel lepšie. Peňazí mal dosť v truhle,
         zaobíde sa bez prašivých päťtisíc. Ale si vezme náhradu, ej, úroky, úroky, nie čo cvendžia,
         lepšie ešte.
   </p>
   <p>
    A osvietený nechcel pristať na ne. Také ústupky! Vlasy mu dupkom stávali. Miška
         Smoleckého poslať na diétu, nie Raška, viceišpánstvo pustiť jemu miesto úrokov. Chytal sa
         za hlavu. Rubárska stolica bola v chýre pre ovsík a švábku s kapustou, a teraz má ostať v
         chýre pred celou krajinou, že nemá ani ľudí. Miško na viceišpánstvo zbaví, nezavadí nikomu,
         ale na diéte bude na posmech svetu.
   </p>
   <p>
    Baltazár Ozubinský šípil, že je čosi nie na mieste medzi Uzdicom a paňou. Čo? Kto by to
         vyňuchal? Uzdic sa nepochváli, grófka zasa je veľmi hrdá: radšej vychudne na trlicu, ako sa
         zdôveriť komu, tobôž jemu, surovému starému mládencovi.
   </p>
   <p>
    „Nuž dobre, Miklúško. Nemaj starosť o peniaze. Tu sú Ozubiny, zbožie býva ako múr,
         švábky viac ako u mňa. Predaj na koreni, vyplatíš ma i tri razy.“
   </p>
   <p>
    „Nesužuj ma. Z Ozubín nemôžem predať ani byľky. Nie sú moje.“ Ozubinský vytreštil naň
         oči. Uzdic potvrdil: „Mojej ženy sú.“
   </p>
   <p>
    „Ale, Miklúš, čo má žena, akoby mal i muž. Tak je v našich famíliách.“ Tu zasa Uzdic
         vytreštil naň oči a hodil hlavou, čo ho po famíliách. Ozubinský cítil, že je na dobrej
         ceste. Začal dokazovať: „Som istý, keby osvietená vedela, v čom si, dala by i desatoro
         toľko. Má z čoho. Dom v Prešporku, panstvá na Považí a v Novohrade.“
   </p>
   <p>
    Uzdic sa rozpajedil. Hrozil mu päsťou.
   </p>
   <p>
    „Opováž sa! Rozmlátim ti hlavu, a potom sa zastrelím. Do akých vecí pcháš nečistý
         ňucháč?“
   </p>
   <p>
    Ozubinský sa schúlil nad stolom a čušal. Preľakol sa ho. Už videl, že nevyžmýkne z neho
         ústupku. Zložil ruky a pozeral do povaly, ukazujúc nebesám svoju krivdu.
   </p>
   <p>
    Uzdic sa stíšil. Čo to vyvádza? Ale už nepríde k rozvahe? Drží sa svojho stanoviska,
         inému nechce povážiť jeho. Iným vytýka krutosť a násilnosť a on je horší od nich.
   </p>
   <p>
    „Dobre, Boltko. Pôjdem k Miškovi; chorý je, hádam pristane. Ak nepristane, peniaze budeš
         mať do Brtomila. Kým ich nedostaneš, budeš zastupovať viceišpána.“ Pomlčal chvíľu, potom
         hodil rukou oželený: „Hoci i mňa. Mne sa všetko zohudilo, všetko. Pôjdem do kúpeľov,
         stratím sa.“
   </p>
   <p>
    Ozubinský si šúchal ruky. Dosiahol niečo, ak nie všetko. Uzdic, hoc bol ako zmoknutá
         sliepka, počul, ako si Boltko šuchá ruky. Pohol plecom. Už vie, že je zle. Na ostatnej
         kongregácii i po nej sa vozil po Boltkovi, dával mu frčky, tu i tu i oflinček. Mal moc a
         obľúbenosť. Nuž ide dolu vrchom. Kus moci mu vykrútili z ruky, vykrútia mu i ostatok.
         Vyjedia ho z moci ako hrušku, keď vyje červiak. Ostane len kožka, škrupina.
   </p>
   <p>
    Dneska už i on cíti, že ho vyjedajú a moc upotrebujú rovno proti nemu. Stojí pred
         obrazom predka a spytuje sa:
   </p>
   <p>
    „Poraď, starý otec. Tvoji potomci zle prejdú, zákonití i nezákonití. Poraď.“
   </p>
   <p>
    Starý otec pozeral naň posmešne, trochu s opovržením. „Ľahká rada. Máš brachium, nedaj
         si ho.“
   </p>
   <p>
    Cítil, že brachium je tu, v ruke. Bude zas ako býval, mocný, obľúbený Uzdic. Vrátil sa k
         hosťom.
   </p>
   <p>
    „Pousilujem sa, čím skôr sa prezviem, čo je vo veci. Odpomôžem.“
   </p>
   <p>
    Myslel, že je všetko na mieste a hostia uspokojení. Ale sa nepohli z miesta ísť domov so
         sľubom. Starý pán si popravil vyplavený kabát o vysokom golieri.
   </p>
   <p>
    „Jesú i iné sťažnosti, týču sa širších záujmov.“
   </p>
   <p>
    Začal mu rozprávať o výčinoch v Zácelí a Čuhároch, o Wallmodencoch, o brojení proti
         nedeľným školám. Wallmodenci odvádzajú nevinných na vidiecky dom.
   </p>
   <p>
    Osvietený vedel už o tom všetkom. Bol i major Wallmodencov uňho, prišiel na inšpekciu do
         Posadiny. Divil sa, že vojaci nechytili ešte ani jedného buriča z Haliče, ale majú po
         dedinách toľko roboty. Pozrel na osvieteného vážne.
   </p>
   <p>
    „Vari je vzbura i v Rubárskej stolici? Ak je málo vojska, poviem komandu, aby poslalo
         posilu.“
   </p>
   <p>
    Osvietený stŕpol. Dôstojník pýtať posilu, chýr o vzbure v Rubárskej zájde do Viedne.
         Zašpiní mu tam dobrý chýr ako dobrého dôverníka vlády. A tu teda žaloby z dedín proti
         násiliu v stolici. Jeho dobré meno sa mrví, mrví, pod jeho záštitou sa deje útisk ľudu i
         vzdelancov.
   </p>
   <p>
    Starý pán mu tiež spomenul, že by mal brániť ukrivdených a nevinných. Tým by hájil svoje
         dobré meno.
   </p>
   <p>
    „Nedajú robiť násilia pod svojím menom. Zakročia sami, kde je neposluch. V ich správu
         máme všetci dôveru a úfanie. Ak trescú, vieme, že trescú v záujme veci, a nie z pomsty.
         Hája si miesto i v senioráte, ľud sám ich posadil naň. Ak nezastanú nevinných, podsadnú ich
         iní. Už číhajú naň.“
   </p>
   <p>
    Osvietený nevedel, na čo bije starý Zábor, ale videl, že hovorí úprimne, hoc nie jasne.
   </p>
   <p>
    „Ak by prišla voľba nového inšpektora v senioráte,“ vysvetlil mu už určitejšie Bohumil
         Valizlosť, „my Slováci nevolili by sme pána Ozubinského, i keby nás zatvoril polovicu do
         vidieckeho domu, a ani jedného z našich pánov. Sú veľmi ľahostajní k veciam našim a
         poslušní Pešti, k cirkvi ani teplí, ani studení, nehotoví obetovať a pracovať za ňu.
         Nájdeme si široký štít, smelého obrancu. Pohľadáme si Štúra za inšpektora.“
   </p>
   <p>
    Keď osvietený vyskočil a začal chodiť po izbe, predesený, čo sa mu to robí za chrbtom,
         Bohumil Valizlosť mu riekol:
   </p>
   <p>
    „O jeho rúcho metajú lós. To rúcho je vaše, inšpektora i hlavného špána.“
   </p>
   <p>
    Bohumil Valizlosť vstal, postavil sa proti nemu prísne, ani sudca, i vytrčil prst proti
         nemu. Jeho sivé prísne oči akoby ho mali preboriť. Z nich kričalo naň: „Dáš sa zvliecť do
         naha, chabý? Nieto v tebe hrdosti brániť sa?“ Starý pán pozeral do zeme, tiež už stojac,
         prichystaný na odchod. Keď už bol vo dverách, obrátil sa ešte raz nazad. Jeho suchá ruka
         schytila Uzdicovu a stisla ju tuho.
   </p>
   <p>
    „Nedajú sa obrať o dedičstvo. Bránia si ho. My sme ešte pri nich. Nie sú sami.“
   </p>
   <p>
    V slovách bolo napomenutie, ale i cit. I v hlase bolo rozoznať jeho chvenie. Osvietenému
         bolo i žiaľno, ale i sladko. Veď tie isté slová akoby boli povedali posmešné ústa tamtoho v
         ráme, keď sa ho šiel radiť.
   </p>
   <p>
    Osvietený vrátil sa do izby, hodil sa na kreslo a zakryl si tvár dlaňami.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2592180" name="ftn.id2592180">
        41
       </a>
       ]
      </sup>
      <span class="emphasis">
       <em>
        paciencia
       </em>
      </span>
      (z lat.) — trpezlivosť
     </p>
    </div>
    <div class="footnote">
     <p>
      <sup>
       [
       <a class="para" href="#id2592200" name="ftn.id2592200">
        42
       </a>
       ]
      </sup>
      <span class="emphasis">
       <em>
        každý prejde svoj Damask
       </em>
      </span>
      — t. j. príležitosť obrátiť sa.
               Podľa Nového zákona Šavol sa vybral do Damasku prenasledovať kresťanov, ale po ceste
               počul Kristov hlas a obrátil sa na kresťanskú vieru.
     </p>
    </div>
    <div class="footnote">
     <p>
      <sup>
       [
       <a class="para" href="#id2592725" name="ftn.id2592725">
        43
       </a>
       ]
      </sup>
      <span class="emphasis">
       <em>
        cisársky komorník
       </em>
      </span>
      — vysoký úradník, ktorý stál na čele
               komory, t. j. ústredného poradného a dozorného orgánu, ktorý bol zriadený v
               Habsburgskej monarchii r. 1498 a obnovený Ferdinandom I. r. 1537. Názov komory neskôr
               preniesli aj na iné orgány, ktoré vykonávali svoju pôsobnosť kolegiálne, napr. komory
               civilné a trestné, komory pre obchodné veci pri krajských súdoch ap.
     </p>
    </div>
    <div class="footnote">
     <p>
      <sup>
       [
       <a class="para" href="#id2592895" name="ftn.id2592895">
        44
       </a>
       ]
      </sup>
      <span class="emphasis">
       <em>
        bieleho koňa, čo vykupčil od vlasť kupujúceho Arpáda za Veľkomoravskú
                  ríšu
       </em>
      </span>
      — narážka na vybájenú legendu z tzv. Anonymovej kroniky z
               rozhrania 12. a 13. storočia, podľa ktorej Svätopluk predal vodcovi maďarských kmeňov
               Arpádovi svoju ríšu za biele kone
     </p>
    </div>
    <div class="footnote">
     <p>
      <sup>
       [
       <a class="para" href="#id2593129" name="ftn.id2593129">
        45
       </a>
       ]
      </sup>
      <span class="emphasis">
       <em>
        palatín Jozef
       </em>
      </span>
      — Jozef Anton Ján (1776 — 1847), roku 1796
               zvolený za palatína, nadržiaval Maďarom
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2593471">
       </a>
       12
      </h2>
     </div>
    </div>
   </div>
   <p>
   </p>
   <p>
   </p>
   <p>
    Bol dosť dlho pri stole, s tvárou v dlaniach. Akoby bola prišla naň nevládnosť. Všetko
         praští, ide sa rozrútiť, čokoľvek mal, čím sa honosil. Ide ostať bez všetkého, s rozmrhaným
         dedičstvom. Pocítil, že ho čosi bodlo do kolena. Prebral sa zo zamretia, videl Skorocela.
         Zaskučal radostne a či s ponosou, schúlil okyptené uši k hlave.
   </p>
   <p>
    Vzal klobúk, pobral sa do sadu. Pochodil popod stromy, rozvažoval. Ale na rozvažovanie
         nebolo stihu. Krv v ňom vrela, rozhorčenie mu hnalo krv do tváre.
   </p>
   <p>
    Pred večerom sa vybral do nižného kaštieľa.
   </p>
   <p>
    „Boltko, čo to robíš? Zle robíš, čo robíš.“
   </p>
   <p>
    Ozubinský stál proti nemu s rukami vo vrecku. Mal moc v ruke, počúval pokojne, kým Uzdic
         hovoril, vzrušil sa. V očiach nemal svoj úsmev, ale starosť a strach. Videl, že je zle.
         Vyrátal prechmaty vrchnosti proti Drozdíkovi, Spevákovi, Zácelským, Čuhárom. Ukázal mu, že
         moc nevie užívať, len zneužívať: v ňom je var nespokojnosti, zášti proti ľuďom. Treba
         napraviť na mieste, čo pokazil.
   </p>
   <p>
    „Ja chcem pokoj so všetkými, Slovákmi i Neslovákmi. Mne sú všetci jednakí. Peštiansky
         duch mňa nezakníše, Boltko; z neho skrsne len zlo, ak mu dáme prístup do stolice.“
   </p>
   <p>
    Ale Ozubinský, ruky vo vrecku, mu dokázal, že je všetko v poriadku. Drozdík urazil
         zemianstvo, za to musí znášať, nepoddal sa vrchnosti, vrchnosť ho rozmliaždi. Spevák búri
         proti vrchnostiam, okúsi následky. Nedeľné školy sú politické školy, na prevrátenie
         poriadku: pre ne je vzbura v obciach, preto ich treba zrušiť. Moc treba užiť ako patrí,
         bude poriadok a pokoj.
   </p>
   <p>
    Uzdic vyšiel z kaštieľa, nevedel sám, ako. Nevedel dobre, naisto, čo robiť. Postavenie
         celé od počiatku do konca bolo rozdrndané. Nemal sa už ani na koho obrátiť. Kde vziať
         peniaze, od koho?
   </p>
   <p>
    Ozubinský sa díval za ním s úsmevom. Aký je smiešny bez moci, neistý sebe samému,
         rozdráždený. Dobre, že si nechce sám nájsť rady. Ako skočil, keď mu spomenul grófku. A
         grófka by dala peňazí, má ich dosť: ako by nedala, keď bez nich spraští všetko, moc i
         sláva?
   </p>
   <p>
    Osvietený sa rozhliadol po nebi. Nieto obláčka, na nebi sa zapálili zore. „Bude chvíľa
         zajtra,“ tešia sa ľudia. Zbožia sa začínajú klasiť, žitá kvitnú, úroda sa ukazuje dobrá
         toho roku.
   </p>
   <p>
    ,Ako komu, ako komu. Mne nie. Moja nie je už moja.‘
   </p>
   <p>
    Pomyslel na Schönbeina. Jeho Smolce on bude zberať toho roku. Ovos ešte sa drží gazdu.
         Dokedy? A švábku ak bude prichodiť predať cudziemu, kým vlastná pálenica halaškuje? Čo by
         povedala žena?
   </p>
   <p>
    Utieral si pot z čela, ale chrbtom prechodil mrázik.
   </p>
   <p>
    Na druhý deň išiel do Posadiny. Na vidieckom dome sa mu zaradovali napospol. Števko
         Košinár pozrel naň veselo a Anton Raško prestal strúhať perá a postavil sa ani psík, keď mu
         zahrozia: ,Slúžiť‘. Nezohrial sa v izbách, išiel dolu námestím do skliepka proti ratúzu.
         Jednu nohu podvihol ako hus, ale ju držal nie pod krídlom, ale tľapkou opretú o stenu.
         Nohavice a kamizol mal v jednom kuse šité, z tlačeného plátna i cedilko nazadku ako malí
         chlapci, hoc mu už bradu a odutú gambu pokrývalo dlhé, hoc nie husté chmýrie. Heršlík nemal
         na sebe známky svojho národa, skôr akéhosi ľudu, ktorý za starodávna býval okolo pyramíd a
         sužoval Izrael. Heršlík sa uškeril a strčil čiernu čiapočku nad ľavé ucho.
   </p>
   <p>
    Keď vchodil osvietený do skliepka, pred vidieckym domom už stál Nehemko Žulovic s dlaňou
         nad očima. Postál chvíľku, vrátil sa do úradu slúžnodvorského a šepol:
   </p>
   <p>
    „Išiel k nemu.“
   </p>
   <p>
    Slúžnodvorský sa uškrnul.
   </p>
   <p>
    „Šťastlivú cestu!“
   </p>
   <p>
    A osvietený vyhladil vrásky, do oka zavolal úsmev. Bol veľmi veselý, hádam väčšmi než
         inokedy.
   </p>
   <p>
    „Prišiel som hľadať, čoho nemám, a ponúknuť, čoho mám dosť i moc a tuná ho nieto.“
   </p>
   <p>
    „Na tom spočíva šťastie synov ľudských, keď môžu dať iným, čoho majú, a mať od iných, čo
         im chýba.“
   </p>
   <p>
    „Moja noha z tohto príbytku vykročí ľahká, z neho neponesie starosť, ktorú sem musela
         niesť.“
   </p>
   <p>
    „Môj stánok sa vyvýši nad ostatnými domami tohto mesta, ako céder nad borovčím, akonáhle
         nájdu v ňom večný hrob starosti vzácnych priateľov.“
   </p>
   <p>
    Bolo moc pekných rečí. Ale keď mu ponúkol úrodu zo Smoliec na budúci rok, Šalamún sa
         zľakol. Vysvetlil mu to veľmi obrazne.
   </p>
   <p>
    „Na ceste do budúceho roku nachodí noha moja veľmi vysokú skalu. Je ako bralo v Tatrách,
         že nedá pozrieť, čo je za ňou, a najmä akou nás úrodou obdarí budúci rok.“
   </p>
   <p>
    „Skalu tú prevýši ľahko, kto na ňu priloží poriadny rebrík viery a úfnosti.“
   </p>
   <p>
    „Priložil by ho vďačne pozrieť, čo nás čaká za vysokým bralom, ale ako sa už prikladal
         primoc ráz, vylomili sa mnohé štebliny na ňom, že by sa už nevydriapal naň.“
   </p>
   <p>
    Osvietený sa zarazil. Múdry Šalamún nedal mu pocítiť nikdy, že by mal nedôveru k nemu.
         Pozrel naň pozorne, keď mu kupec dal znať, že by mu dal peniaze na úrodu v Ozubinách toho
         roku. Chytil ho za prsia: ako prišiel na to zamiešať Ozubiny do veci, ale Šalamún sa zaťal,
         nechcel vyjaviť ani slova. Sám v sebe, vidiac veľkého pána znechuteného, zalomil rukami.
   </p>
   <p>
    „Šalamún, teba navdal slúžnodvorský, Baltazár Ozubinský!“ Chytil ho za prsia a striasol
         ho.
   </p>
   <p>
    „Ach, ponad ústrky a hrozby, krivdy a hanbu hľadá človek potuchnutý kúsok chleba. Ach,
         trpký chlieb, trpký, zmáčaný slzami.“
   </p>
   <p>
    V očiach mal naozaj slzy, pozerajúc na osvieteného. Zložil ruky, prosiac za prepáčenie.
         Slúžnodvorský ho skutočne poobrábal dva-tri razy: zastrašil, že sláva osvieteného zájde,
         len čo Pešť príde k väčšej moci. Potom bude beda všetkým, ktorí držali horekoncom jeho
         rozkývanú slávu.
   </p>
   <p>
    Osvietený vyšiel na ulicu. Pekný letný deň. Ako mu je v tej kráse dňa ťažko. Ani čo by
         sa Hundráč valil naň. Šalamún dosiaľ dával vďačne, začieral hlboko do vrecka, teraz ho
         zaobišli, iste zastrašili. Nuž syn ľudu, ktorý medzi útiskom a ústrkmi vie si prebíjať
         cestu zdaru.
   </p>
   <p>
    Kde dostať peniaze? Gašpar Hrabina v Ohradnici má ich dosť, hádam viac ako Šalamún.
         Zalieča sa mu, keď sa zídu. I o Veľkej noci pri kartách mu núkal dudky, že si smelšie
         zahrá, majúc viac v mešci. Gašpar Hrabina mu dá, len ísť do Ohradnice. Dostane nazad moc,
         oj, dostane.
   </p>
   <p>
    Spod brány vyšiel proti nemu chlap, ledva sa vlečie. Z kožúška trčia chlpy dlhej ostrej
         vlny dierami. Spod širokého klobúka hľadia na osvieteného smutné oči na podpuchnutej tvári.
         Osvietený zastal. Najradšej by utiecť. Pozrel hore mestom, či ho dakto nevidí.
   </p>
   <p>
    „Tam nikoho, ani tam nikoho,“ ukázal chlap dolu mestom. „Osvietený, odpusť, čo som
         pošpinil na teba. Odpusť. Také boli časy.“
   </p>
   <p>
    „Veľmi vďačne, Hudák, od srdca. Neťažkal som si.“
   </p>
   <p>
    „Ťažkal si si, bál si sa ma. Odpusť.“
   </p>
   <p>
    Osvietený pozeral naň zarazený. Aký vrtoch vošiel do pomýlenej hlavy korheľa? Také sú to
         hlavy, raz špintať, raz prosiť odpustenie. Ale sa mu ho uľútilo, s účasťou pozeral na
         smutnú, spustlú tvár, zlomenú postavu. Opierala sa na čugaňu a triasla sa i ruka, i celé
         telo. Nohy sa ledva vliekli.
   </p>
   <p>
    Usmiali sa bledé pery, zvädnuté ako vyžmýkaný vecheť.
   </p>
   <p>
    „Idem domov. Dosť som sa natúlal. Hej, treba ísť domov. A ty odpusť, osvietený. Boh ťa
         opatruj.“
   </p>
   <p>
    „Čo vám je, Hudák?“ spýtal sa ho a v hlase mu previevala teplota. Iste zo srdca vyliala
         sa do hlasu. „Treba vám dačo?“
   </p>
   <p>
    Pokrútil hlavou, obzrel sa okolo po domoch. Koľké bohatstvo naokolo, všade. Z toho
         všetkého mu netreba nič.
   </p>
   <p>
    „Idem domov, osvietený, domov. A ty odpusť.“
   </p>
   <p>
    Osvietený šiel, ani čo by mal centy na nohách. Srdce sa naplnilo bôľom, žravým, ktorý
         kdesi učupený čakal a vovalil sa doň celou povodňou. Bolo mu tak, horšie, ako vtedy, keď z
         Piťovej husle zakvílila bôľne: ,Od Oravy dážď ide‘. Obzrel sa. Dolu mestom sa vlečie o
         čugani zlomená, spustnutá postava. Taká teda sa vracia domov. Na čo vyjde skvelá, vyslnená
         minulosť.
   </p>
   <p>
    Pred vidieckym domom sňal sa s Plochom a Dechtiarom. Prišli do Posadiny pre väzňov; keď
         už ich nemôžu vymôcť, aspoň hodia na kastelána Antola Rašku, aby im bol milostivý. Teraz
         počuli, že osvietený zavítal do vidieckeho domu, poúfali sa, že sa azda stane premena.
         Číhali naň.
   </p>
   <p>
    Vyviedol ich do parádnej svetlice na prvom poschodí.
   </p>
   <p>
    „Mne je bez Skokana ťažko,“ prosil ho Dechtiar. Do Zácelia som šiel per pedes
         apostolorum: stadiaľ ma doviezli inou príležitosťou. A prečo má trpieť Skokan toľké tresty?
         Veď vlastne doň zapárali,“ nachýlil sa k osvietenému a šepol mu, „najatí holomci, Imro a
         Relo.“
   </p>
   <p>
    Ploch stál pred ním rozkročený vo veľkých čižmách. Päsťou zavesloval v povetrí, že sa
         vydul široký rukáv dlhého kabáta. „Najatí holomci od jeho veľkomožnej milosti pána
         slúžnodvorského tejto ochodze.“ Hlas jeho zhrmel, až obloky zdrnčali. „Nahuckal na nás
         besných psov, náhončích a teraz Wallmodencov pre školy.“ Urobil krok k nemu a zahrmel naň.
         „V tejto svetlici dala osvietená milosť slovo, že nám zastane nedeľné školy. Čo urobí
         osvietená milosť?“
   </p>
   <p>
    Akoby ho boli sprebíjali, keď sadal do koča. Farárov utíšil sľubmi a peknými slovami. V
         koči prišiel čosi k sebe. Treba si moc vydobyť nazad, čím skorej. Krivda volá na ratu,
         čestné slovo kdesi kvičí, pricviknuté medzi dvere, nemôže prísť, kde mu je miesto.
   </p>
   <p>
    A jednako nemôže vziať peniaze u Gašpara Hrabinu. Je ctibažný, chvastal by sa všade, že
         zratoval osvieteného Uzdica, Je úžerník, pýtal by veľké úroky a pýtal by záloh na Smolce.
         Je vypočítavý. Pýtal by, aby mu obľúbená osoba u cisára vymohla z povďačnosti zemianstvo.
         Je bezočivý. Doredikal by sa mu do kaštieľa i s tučnou paňou na návštevu; volal by ho na
         najbližšie krštenie za kmotra i s grófkou.
   </p>
   <p>
    Krútila sa mu hlava. Nevidel východiska.
   </p>
   <p>
    Keď sa doviezol domov, ani nešiel do domu. Bál sa svojich myšlienok, samého seba.
         Obrátil sa do sadu. Vráta do gazdovského dvora boli otvorené. Kočiš zatiahol s prázdnym
         kočom pred kôlňu, začal vypriahať kone. Skorocel obskakoval okolo gazdu. Bol by sa mu chcel
         dostať k ruke a polízať ju. Vrátami bolo vidno k maštaliam. Pred maštaľou stála osvietená,
         v čižmách, v tmavej sukni bez obručí, v ľahkej serbianke. Bola ešte štíhlejšia ako
         obyčajne, čierne vlasy boli zvlnené umelými vlnami nad vysokým čelom.
   </p>
   <p>
    Prešiel popred vráta ako tôňa, rád, že ho nezazrela. Bola veľmi znepokojená. Červená
         stene, hádže sa. Možno kolika. Dala ju trieť octom, okadiť. Bolo by dať hádam žĺtky
         rozmútené v rumančeku a ľanovom oleji, ale od jednej veci by pomohlo a pri druhej by
         zaškodilo. Červená by mohla zvrhnúť. Hodil okom na jej postavu, nie vábnu, ale na ktorú už
         privykol. Ach, vstať z hrobu jeho otec a vidieť nevestu pred maštaľou a v čižmách, spokojne
         by si ľahol nazad do hrobu, presvedčený, že zaistil šťastie jedinému synovi tou uhádnutou,
         múdrou ženbou. Čo chýba synovi dnes? Oženiť ho menej múdre, bol by vyšiel na mindžáre a
         nemal by slanej vody chlipnúť.
   </p>
   <p>
    Sadol na lavičku pod lipu. Skorocel sa mu uložil k nohám, pysk položil na čižmu. Pýtať
         osemtisíc od grófky? Má ich i desať i dvadsať, vypriadla by i sto. Chytro by vybrala kľúč
         zo zväzku ostatných a išla do truhlice. Dala by osem i desať s jasom v tvári. Dostala by za
         ne, to sa vie, ústupky. Koľko ráz utiekol sa k nej ponížený, v pomykove, nevediac kam z
         konopí! Našiel vždy otvorenú ruku dať, ale i pýtať ústupky.
   </p>
   <p>
    Tak to už zariadil nebohý otec, vidiac, že syn vie rozhadzovať. Keď bol v Madride,
         nasekal mnoho dlhov, otec ich vyplatil a syna dal preložiť do Viedne. Tam sa znôtila svadba
         medzi ním a bohatou, nie veľmi peknou grófkou. Keď mal umrieť, mladý pár už bol v
         Ozubinách. Aby syn nestrečkoval priveľmi, otec na smrteľnej posteli vzal od neho sľub,
         čestné slovo, že sa nikdy nezastarie do gazdovstva v Ozubinách. Nevesta, ako dobrá,
         šanovlivá gazdiná, dostala kľúče do ruky. To isté chcel, aby urobila mať so Smolcami, ale
         osvietená priveľmi zbožňovala syna, hoc bol rozpustený. Vzala mu len sľub, že nedá nikdy na
         Smolce záloh a tým menej ich predá.
   </p>
   <p>
    Osvietený bol teda bohatý, ale sám v sebe chudobný, ak nechcel odvisieť od ženy.
         Závislosť uznal, len keď musel a keď klopal u ženy na dvere, dal zakaždým kúsok
         neodvislosti, hádam i hrdosti. Ísť ju prosiť i dnes… Ach, nie! Všade inde, len u nej
         nehľadať pomoci v závoze, do ktorého vlastne vošiel pre dážď od Oravy. Nie, u nej v tej
         príhode nemôže hľadať pomoci.
   </p>
   <p>
    Zašuchotal pri ňom piesok, Skorocel skočil. Práve bol myslel, ako je osamotený a pri ňom
         osvietená v čižmách, opľasnutej sukni, ktorá priliehala k telu. Čo robí v sade. Vlastne ak
         je nie v dome, je v poli v Ozubinách, alebo Smolciach. I v dome sa nasedí za knihami
         opisujúc, kto a čo platil dánku alebo dežmy zemskému pánovi. Pomkol sa jej, ak by si chcela
         sadnúť.
   </p>
   <p>
    Ona len pristúpila, nesadla si.
   </p>
   <p>
    „Čo urobíme so Stupnickým? Už ani do poľa nechce vyjsť.“
   </p>
   <p>
    Usmial sa, ale v ňom vrelo na Stupnického.
   </p>
   <p>
    „Zunovalo sa mladému pánovi na dedine?“
   </p>
   <p>
    Bola by dupla. Posmešná poznámka ju pohla.
   </p>
   <p>
    „Môžem svedčiť, že bol dobrý, súci v gazdovstve, ale len počúvať. Nedomyslí sa urobiť,
         ak mu nenapomenieš. Nepachtil za mestom, teraz ešte menej, keď ho zošpatili, chudáka.“
         Rozosmiala sa pridusene. „Nos mu pozerá kdesi na Červenú Lehotu.“
   </p>
   <p>
    „Hm-hm,“ pokrúcal hlavou osvietený.
   </p>
   <p>
    Ona si prisadla k nemu.
   </p>
   <p>
    „Pomysli si, ešte ho nemajú, zbojníka, čo to urobil. Schoval sa kdesi.“
   </p>
   <p>
    „Hľadať ho, Evička. Čo kto hľadá, nájde.“
   </p>
   <p>
    Nezbadala, že sa jej posmieva.
   </p>
   <p>
    „Že je vraj v hore. Najskôr na Hundráči.“
   </p>
   <p>
    „Hrbáč je veľký, nie ľahko nájsť koho, kto sa skryje v ňom. Bola si na Hundráči?“
   </p>
   <p>
    Chcel ju odviesť od predmetu, ale ona si dala pozor. Nedala sa odvábiť nastranu.
   </p>
   <p>
    „Ale jednako by ho len mohli lapiť. Pôjdu dakedy azda k nemu otec, alebo bratia. Mali by
         číhať na nich.“
   </p>
   <p>
    Osvietený sa zahniezdil. Zišlo mu na um, ako prišiel o moc. Sľúbil, že vyslobodí
         Drozdíka, Skokana, Zácelanov, a nemôže nič urobiť.
   </p>
   <p>
    „Kde oni idú, mali by ísť za nimi: našli by tam i zbojníka. Nemohol by si sa ty zaujať?“
   </p>
   <p>
    „Keď mám moc iných starostí.“ Pozrel na ňu zboku, v očiach mu blyslo. „Ale poviem
         Boltkovi. On pošle lapajov za ním. Keď ho lapia, dám ti znať. Prídeš sa pripáčiť naň.“
   </p>
   <p>
    „Pripáčiť!“
   </p>
   <p>
    „Vyplatí sa. Budú ho vyplácať. Hneď, ako ho odvedú, vysádžu mu štyriadvadsať. Mohli by i
         päťdesiat, je mladý a mocný. Slané virgy naučia ho zbíjať.“
   </p>
   <p>
    „Vari ich solia?“
   </p>
   <p>
    „Akože! Tri dni v soli odmäknú, aby boli hybké a švihli naokolo i po bokoch. Uvidíš, ako
         sa zabavíš. Virga zhviždí, krv vymoká, kde šiblo; zbojník skríkne, bude sa zvíjať. Ale sa
         nebude môcť zvíjať veľmi. Ruky, nohy mu priviažu o dereš. Môže si zato hrýzť rukáv, ak sa
         mu dostane do úst.“
   </p>
   <p>
    Osvietená pozerala naň zdesená.
   </p>
   <p>
    „A ja sa dívať na to?“
   </p>
   <p>
    „Prečo nie? Zajtra vyhreš Boltka, prečo ho nedal zlapať. Keď ho zlapajú, len zaslúžiš
         pokochať sa na tom, čo mu urobia.“
   </p>
   <p>
    „Myslíš, že ma to baví?“
   </p>
   <p>
    „Myslím, že ťa baví, keď pachtíš toľme dať ho zlapať.“
   </p>
   <p>
    Zamĺkla. Pozrela naňho zboku. Pobadala, že to boli šľahy na ňu. O chvíľu riekla:
   </p>
   <p>
    „Miklúš, ty si veľmi smutný.“
   </p>
   <p>
    Pohol plecom, usmial sa.
   </p>
   <p>
    „Ani chýru, Evička.“
   </p>
   <p>
    „Smutný si.“ Skoro dupla nohou. „Vidím ja, smejú sa ústa, ale nie oko. Badám oddávna. I
         teraz si pri mne,“ položila mu dlaň na plece, „ale si nie pri mne. Prvej tiež iné si
         myslel, iné hovoril. Chválil si, ako ho budú biť, a tebe sa protiví na to len myslieť. Ale
         o mne si predpokladal, že ma bude baviť pozerať, ako ho budú biť a ako sa bude zvíjať.
         Ďakujem ti.“
   </p>
   <p>
    Odvrátila sa urazená. On sa obrátil k nej. Bol podráždený.
   </p>
   <p>
    „Nezabudni, že si si ty žiadala vidieť ho v rukách slúžnodvorského. Ja som ti len
         poukázal, čo ho čaká, ak sa ti splní žiadosť.“
   </p>
   <p>
    Zamĺkla. Bolo jej ľúto, že jej nevyjavil myšlienku dorovna, ale ju viedol sem-tam, kým
         ju dostal, kde ju chcel mať. On vôbec jej neotvoril dvere k jadru veci, ukrýval ho kdesi
         pred ňou. Nevkročila jej noha nikdy do svätyne, kde je sama os, okolo ktorej sa krúti
         duševný život.
   </p>
   <p>
    I teraz poodstúpil od nej ďaleko, ďaleko. Bola by mu rada povarovať hlavu na hrudi,
         pozotierať vrásky z čela: žiadalo sa jej požiť chvíľku jeho životom. Ale on sa vymkol i
         teraz.
   </p>
   <p>
    „Mala si pravdu, trochu som smutný. Zíde sa mi trochu poprechodiť. Posadina sa mi
         sprotivila. Zajtra vybehnem do Záhradného a na Mutiny ta do Sychravy.“
   </p>
   <p>
    „To musí byť ďaleko. Nikdy som tam nebola.“
   </p>
   <p>
    „Nebolo cesty, teraz ju stavajú novú.“
   </p>
   <p>
    „Išla by i ja.“
   </p>
   <p>
    „Nemôžem ťa pojať. Tohto razu nijako. Najprv lebo idem pešky.“
   </p>
   <p>
    „Pôjdeš na vŕšky! Išla by i ja.“
   </p>
   <p>
    Krútil hlavou. „Všade vŕškami.“ Zasvietili mu oči divným ohňom. Koľko rokov, čo nešiel
         tými chodníkmi! „Cestou musím prezerať robotu, ako stavajú cestu, vyzvedieť sa, koho vzali
         do roboty, koho nevzali. Chcel by nazrieť i do dedín, či je hladu ešte moc a ako
         odpomáhať.“
   </p>
   <p>
    Pozerala naň smutne. Vďačne by šla i pešky, jedla by čokoľvek. Ale on má robotu, toľkú
         robotu: mal by s ňou oštaru a ľudia po dedinách daromné rozpaky.
   </p>
   <p>
    Osvietený vstal zavčasu zarána. Obliekol sa do obnosených šiat, ako keď ide do poľa
         pozerať na robotu. Vzal hrubú palicu a zakrádal sa z domu, aby ho nepočuli. Keď bol v
         pitvore, z dverí vyšla osvietená, celá v bielom. I na čiernych vlasoch mala biely čepiec.
   </p>
   <p>
    Muž stál pred ňou a začal ju hrešiť, že je ešte len štyri. Vysmiala ho, že v roboty
         vstáva i včaššie. I dnes sa zobudila, keď vrzli dvere. Nešla si ľahnúť, sedela proti nemu
         pri tom istom stole, keď pil čokoládu.
   </p>
   <p>
    Rozlúčili sa. Keď chcel zatvoriť dvere, ona stála pri nich.
   </p>
   <p>
    „Choď spať. Ešte máš času vstať.“
   </p>
   <p>
    Pokrútila hlavou a stala za dvere. Keď otváral dvere pri bráne, videl jej podlhovastú,
         vážnu tvár. Čierne oči pozerali za ním. Menilo sa mu, že sa blyštia vlahou. Zakýval jej
         hlavou. Skorocel obskakoval okolo neho.
   </p>
   <p>
    „Neblaznej. Ostaneš doma.“
   </p>
   <p>
    Zaprel dvercia. Skorocel skučal za nimi. Vo dverách vysoká, biela postava akoby smutne
         pozerala za ním. Veľký dom tiež bol akýsi smutný. Akoby sa ho spytoval: ,Prídeš skoro?‘
         Pozrel k trnácu, vysoká postava ešte tam stála. Zakýval jej klobúkom.
   </p>
   <p>
    I jemu bolo, akoby sa lúčil s domom. Nechal v ňom čosi, čo je zbytočné nosiť sebou, čo
         ťaží v ceste. Nemal pri sebe ničoho, čo teší a obohacuje. Cítil veľkú chudobu. Život svoj
         videl rozsekaný na kusy, hoc nebol ešte starý, kusy vychodia akési dlhé. Poprezerať každý o
         sebe, v každom sa nájde niečo cenného, ale nasledujúci je vždy chudobnejší od predošlého.
         Teraz sa odsekol zasa jeden kus, je v ňom veľmi málo, čo by zavážilo. A pri sebe nemá už
         ničoho nič, čo odniesť do nasledujúceho. Vyplatí sa ho vôbec začínať naholo? Či ho bude
         robiť z púšte?
   </p>
   <p>
    Za dedinou sa obzrel ešte raz na Ozubiny. Bolo mu ako v cudzom svete. Tmavý krov, okolo
         neho zeleň a pod krovom celý jeho svet. Pod krovom vysoká, štíhla. Hádam plače, že je sama.
         On nad dedinou smutný, ako cudzí, tiež len sám. Či je to svet? Počuť zďaleka zavýjať psa.
   </p>
   <p>
    Aha, Skorocel kvíli, tiež, že je sám.
   </p>
   <p>
    Keď prišiel k Záhradnému, svet našiel pri robote. Kopali tu motykou, tu čakanom.
         Prerábali mrcha poľnú cestu na stoličnú, aby bola širšia, koľaje a jamy pozasýpané, garády
         popri nej. Niekde ju už vysýpali skálím, kde boli močaristé miesta. Ľudia robili sami.
         Zjednali sa od kusa a vyrábali ho v kamarátstve na ozajstnú cestu. Ani ho nepoznali.
   </p>
   <p>
    „Kto tu dozerá?“
   </p>
   <p>
    Chlap sa oprel o čakan a pozeral naň zadivený.
   </p>
   <p>
    „Keď toto obriadime, príde Jakub odobrať robotu. Dá nám bliašky.“
   </p>
   <p>
    „Načo sú vám bliašky?“
   </p>
   <p>
    „Za ne nám dá pálenku, alebo takto strovy.“
   </p>
   <p>
    „Iný nepríde?“
   </p>
   <p>
    „Relko by prišiel, ale vraj nemôže stať na nohu.“
   </p>
   <p>
    Zišiel mu Dechtiar na um a Michal Skokan. Predsa len doriadil chudáka Relka.
   </p>
   <p>
    V dedine prešiel popri bielisku. Na brehu pri potoku bolo rozostreté plátno po žŕdkach.
         Podpäté ženy ho polievali. Boli v opleckách, v kloptavých čepcoch, ale poniektoré mali
         okrúhle čepčeky na hlave, i tmavé kabátiky. I bielisko si oddelili: nepatrí sa im ani v
         robote kamarátiť so sedliačkami.
   </p>
   <p>
    Zastal pred dvorom o rozváľanom plote. Vráta viseli o jednom pánte, nachýlené nabok. Vo
         dvore narástla burina. Na humnových vrátach chýbajú dve dosky. V maštaliach a ovčiarni
         ticho. Pred maštaľou nieto hnoja. Jama je suchá. Stál pod oblôčikom do komory. Dve tably
         chýbajú, druhé dve sú zaprášené. Komora je zaprataná haraburdím. Za dverami je kôpka
         raždia.
   </p>
   <p>
    Srdce sa mu stislo. Steny na komore nebielili dávno. Vidno veľké vyrýpané záplaty.
   </p>
   <p>
    Potiahol motúz na dverách, vošiel do pitvora. Prevalil sa akýsi kolík, opretý o dvere.
         Pri dverách do kuchyne bola panva, opretá na dvoch nohách. Pri nej tešlica.
   </p>
   <p>
    „Mara, kde si? Poď sem!“ Hlas znel akoby zďaleka, spod zeme skôr.
   </p>
   <p>
    Za hlasom vošiel do izby. Tu bol ešte stôl, v kúte posteľ. I izba je zaprataná vecami,
         ktoré nepatria do nej. Pri štíhlej lavici sú orné kolieska, pri nich prešporská miera, ale
         bez jednej dúžky s obručami na spadnutí. Na posteli ležal človek, pokrytý handrami.
   </p>
   <p>
    „Kde si bola? Čo neprídeš? Obráť ma, daj ruku.“
   </p>
   <p>
    Osvietený odložil klobúk a palicu na motovidlo, opreté o pec. Nachýlil sa nad človeka,
         oblapil ho popod pazuchy a obrátil. Bol tvárou k stene, teraz bola obrátená k povale. Oči
         ako zájdeté dymom otvorili sa naširoko. S údivom chodili po tvári hosťa.
   </p>
   <p>
    „Osvietený!“
   </p>
   <p>
    „Prišiel som, Hudák. Nevyženiete ma?“
   </p>
   <p>
    Hudák sa usmial a pohol plecom.
   </p>
   <p>
    „Koho by vyhnal? Treba ma obracať, nieto ja obracať koho.“
   </p>
   <p>
    Osvietený pozeral naň ľútostive. Až teraz videl, keď nebolo na ňom kožúška, že je kosť a
         koža. Prsia sa ledva dvíhali, akoby ležal na nich Hundráč. Prihol sa k nemu, oprúc sa
         päsťami o brloch v handrách. „Hudák, včera sme sa znezrady sňali. Ja som sa zbalamutil.“
         Prihol sa ešte bližšie k vpadnutej tvári o širokých ústach. „Ja som vám odpustil. Bolo
         ľahko, keď nebolo čo.“ Priložil mu ústa skoro k samému uchu. „Odpustíte vy mne, Hudák?“
   </p>
   <p>
    „Boh odpusť všetkým.“
   </p>
   <p>
    „I takým ako ja?“
   </p>
   <p>
    „Všetkým.“
   </p>
   <p>
    „Ďakujem. Dáte mi ruku?“
   </p>
   <p>
    Padla mu do ruky chudá, temer studená ruka. Osvietený ju držal, druhou dlaňou ju hrial.
         Nikdy nemal takej vyžiadanej ruky vo svojej. Bolo mu tu dobre, lepšie, ako vo Viedni v
         najnádhernejšej svetlici. Prihol sa znova k nemu a šeptal mu:
   </p>
   <p>
    „A jej, neborkej? Odpúšťate?“
   </p>
   <p>
    „Boh odpusť všetkým.“ Ledva vyšli slová z hrdla. Spretŕhali ich ťažké vzdychy.
   </p>
   <p>
    „Mohla by prísť?“
   </p>
   <p>
    Chorý sa díval naň ako na nevídané podívadlo. „A prišla by?“ Osvietený prikývol i veľmi
         mu hladil ruku svojou panskou dlaňou. „Ak má prísť, nech nemešká.“
   </p>
   <p>
    Osvietený zvedel naostatok, ktorá je to Mara. Šiel na bielovisko spýtať sa, kde býva.
   </p>
   <p>
    „Nie je veru doma,“ štebotali nevesty so šechtármi. „Bude u Adama.“
   </p>
   <p>
    „Tam jej nieto.“
   </p>
   <p>
    „Tak u Relka alebo Imriška. Bude ich obkiadzať.“
   </p>
   <p>
    Zasmiali sa. Na bielovisku je veselo. Tu i utrpenie prevracia sa v radosť a smiech.
         Belelo sa na slnci plátno, blýskali sa i ich zuby. Ich blesk vyhnal i jemu smútok zo srdca.
   </p>
   <p>
    „Ukážte mi, kde býva ten Relko, alebo Imriško.“
   </p>
   <p>
    Ukázali mu neveľký dom. Napredku vraj býva Imriško, nazadku Relko: dvaja vraj veľkí
         magnáši v malom dome.
   </p>
   <p>
    Stará Mara bola tam. Obkiadzala Relkovo koleno. Bolo dosť opuchnuté. Priväzovala naň
         psince stlčené s horcom a rutou. Pri tej opatere nemal sa Relko zle, koleno už nebolelo
         toľme. Temer skočil na rovné nohy, keď videl osvieteného. Poznal ho hneď.
   </p>
   <p>
    „Nuž, pán brat, ako sa majú?“
   </p>
   <p>
    Relko mu vyrozprával, ako ho Skokan nadelil na koleno, bez príčiny, rozpajedený,
         neskrotný sedliak, len preto, že zastal bratanca ako statočný zeman.
   </p>
   <p>
    V prednej ležal Imro. Bratanci sa mohli i zhovárať, keď ostali otvorené dvere na prednej
         a na komore. Oboch, súc starí mládenci, opatrovala tá istá žena. K obom chodili tie isté
         muchy na návštevu, ktorých boli roje, hádam pre obkladky. Imro mal štyri dni na boku, kde
         ho klalo, ovčiu čiernu pečienku, kýmkoľvek neuschla. Už mládenec v rokoch zapustil v
         posteli i bradu.
   </p>
   <p>
    „Hej, i v Zácelí sme boli na nedeľnej škole,“ chválil sa Imro. „Sedliakov sme vybili.
         Drobniakovcom poprebíjali hlavy, ale nám nič, ani vlasa nám nepohli.“
   </p>
   <p>
    Osvietený chcel vedieť, ktorý Drobniak je zbehlý v dejepise, že chcel počuť, čo povie
         rechtor o Kumánskom Ladislavovi.
   </p>
   <p>
    „O tom kráľovi nás učil Gustík z Ústeľníc.“
   </p>
   <p>
    „No, treba sa učiť všetkému,“ pochválil ich osvietený. „V chorobe sa nezanedbať, liečiť
         sa. Ťažko stolici zaobísť sa bez najzručnejších synov.“
   </p>
   <p>
    Ženu poslal k Jakubovi, aby doniesla Hudákovi, čo treba. Dal jej čosi peňazí, aby mu nič
         nechýbalo.
   </p>
   <p>
    Zo Záhradného šiel kusom cesty, ktorú stavali. Ľudia, kde ho poznali, mali sa k nemu
         akosi mile. Hľa, prišiel ich pozrieť o paličke, bez pýchy. Keď prišiel, kde nebolo ľudí, na
         ceste za vŕškom, hodil sa šťúplymi ovsíkmi k hore. Bol sám, nikde v poliach živej duše. Z
         hory zakukala kukučka, ale akosi okúňave. Dnes-zajtra je Jána, príde jej zanemieť do takto
         roka.
   </p>
   <p>
    Keď prišiel horou na hrebeň, občerstvený chladom, lebo v poli už pripekalo tuho, ukázali
         sa lúky až dolu do doliny. Ale pod horou je čosi i zemičiek, pri nich dosť úhľadný
         sedliacky dom.
   </p>
   <p>
    Postál chvíľu, srdce mu búchalo. Skoro by sa vrátil: čo ide ešte, čo tu hľadá? Ale zas
         tamdnu rozkaz ísť, hľadať zmysel a vysvetlenie všetkého. Raz i tak musel prísť. Čo preto,
         že práve dnes, alebo možno práve dnes bolo najslušnejšie.
   </p>
   <p>
    Okolo domu bol plot zo svrčinových haluzí. Na ňom boli rozostreté sedliacke biele háby.
         Spoza plota vyčnieva, ani veľké gomby, rad slnečníc ešte nerozkvitnutých. Cestou,
         vykladanou tľapkami, prešiel k dverám, otvoreným dokorán. Vpravo a ľavo je záhradôčka s
         kvietim a tam ďalej s kapustou. Hore motúzmi sa ťahá k ústrešiu mladá fazuľa. Je bujná, ale
         kvetu nemá ešte.
   </p>
   <p>
    Načúval. Všade ticho. Má zaklopať, či volať? Jeho tôňa je dosť dlhá, zaľahla hodným
         kusom pitvora. Do prednej sú otvorené dvere, z nej iste videli jeho tôňu. Ozval sa váhavý
         hlas: „Kto to?“
   </p>
   <p>
    Srdce mu zabúchalo ako na poplach. Myslel, že ho čuť do izby, do hory, ba i v Ozubinách,
         kde vysoká, štíhla iste sedí na trnáci a vyčkáva. Aké odseky života sa mu dostali za údel,
         že ho vyčkávajú v Ozubinách, a tu nemajú tušenia, že jeho tôňa ľahla temer celým pitvorom.
   </p>
   <p>
    Bol by sa ozval, ale nebolo dúšku. Pokročil k dverám.
   </p>
   <p>
    Naprostred izby stála žena. Obrátila tvár k nemu, ale tá tvár bola skamenela. Nespustila
         očí z neho predesených, ustrašených. Dala dva-tri kroky nabok a spustila sa na lavicu pod
         pec. Spamätala sa chytro. Tvár ožila, podliala sa krvou, oči zvlhli, dívali sa naň, kým sa
         na spodnej mihalnici nezozbierala krupaj, ktorá sa nalievala, rástla. Žena myslela, že je
         ozorná, sťaby šla zatopiť všetko, čo je a čo bolo a prešlo i neprešlo ešte.
   </p>
   <p>
    „Kde sa tu berú, pán osvietený?“ počul divný, divný hlas zďaleka. Hádam hen spoza hory.
   </p>
   <p>
    „Ohlásil som sa.“ Vyriekol to veľmi tenkým hlasom, bez chlapského zvuku. Nespúšťal očú z
         tváre medzi dlhými kloptami bieleho čepca s rozliatym rumencom po nej, ani v tých časoch
         vtedy. Ale vtedy nemala čepca. Slzy sa skotúľali dolu tvárou, tmavé oči horia plameňmi. Ako
         vtedy, ako vtedy. A on tu ani kolík v plote. Nevie prehovoriť. Hodil rukou rozhodne. „Horký
         tam jeho ohlásil. Prišiel som rovnou cestou, Judka, ak ma nevyženieš.“
   </p>
   <p>
    „Kde by vyhnať, osvietená milosť.“ Vstala. Spotené ruky od veľkého vzrušenia, utierala
         do tmavej tlačenej zástery s hviezdičkami. Pozerala naň ešte vždy preľaknutá: či je to on,
         alebo azda lesný človek. „Nech sa páči sadnúť.“ Už bola na mieste. Zvrtla sa hybko, utiera
         zásterou lavicu na štíte.
   </p>
   <p>
    Pekná je to žena. Tvár pekná, okrúhla, svieža, nieto na nej vrások. Oči žiaria radosťou,
         ústa sa smejú vábne, veru vábne. Z pohybov nevytuchala mladistvá pružnosť.
   </p>
   <p>
    „Koho máš doma, Judka?“ sadá za stôl, utierajúc tvár. Oblieva ju znoj, hoc v dome je
         chládok.
   </p>
   <p>
    „Jano je pri rubačoch.“
   </p>
   <p>
    Prišiel pomaly k sebe. „Sadni si trochu, Judka!“ Položil dlaň na lavicu k sebe a tľapkal
         ňou. Prisadla si okúňave, ale nie tam, kde jej ukázal. Oprel čugaňu o zem a na ňu obe ruky.
         Tak sa obrátil k nej. „Ako sa máš?“
   </p>
   <p>
    Ďakovala za opýtanie. „Dobre, chvalabohu. A oni?“ Tmavé oči sa ho dotkli zbežne, potom
         sa prichytili tváre.
   </p>
   <p>
    „Veď ti rozpoviem. Ale sa ozaj nehneváš, že som tu? Ak hej, radšej pôjdem. Aby si nemala
         pre mňa ošklivosť.“ Pobehal očima po veľkej, čistej izbe, s posteľou v kúte, vystlatou
         dovysoka. Pripomenula mu, že má pri sebe ženu vydatú. Doložil ticho, nezdvihnúc oči: „I tak
         si vystála dosť.“
   </p>
   <p>
    „Nech sa neboja, osvietená milosť.“ Oči jej zvlhli na jeho citné slovo i na to, čo
         vystála. Dvaadvadsať rokov bude na Michala, čo ho nevidela. Nemá ťažké srdce na nikoho. Ako
         sa stalo, tak sa muselo stať, nie inak. Mali sa veľmi radi, to muselo byť, srdce si nedalo
         rozkázať. Rozísť sa museli, i to muselo byť, keď ich suďba roztrhla. Keď zdvihol k nej oči,
         bola v nich ľútosť, hádam i zahanbenie, že si ju lepšie neobránil. Nebolo by škodilo viac
         smelosti a stálosti. „Nech si necnejú, pán osvietený.“ Jej hlas mu znel mäkko, ani hudba, v
         jej oku nevidel výčitky ani opovrženia. „Ja viem, že na nich nebola vina. Nikdy som nemala
         ťažké srdce na nich.“
   </p>
   <p>
    Zasa mu kvílil jej hlas v ušiach, ako v tú jeseň, keď si spievala: ,Prišiel by on, jaj,
         Bože, pre zlé cesty nemôže…‘ Jemu nedávala vinu a z neho vyšiel počiatok.
   </p>
   <p>
    „Či som nechodil za tebou a nezvádzal ťa, kým som ťa nezviedol?“
   </p>
   <p>
    „Chodili, viem. Ale, myslím, prichodili, lebo museli. Pri našej ľúbosti, čo bolo, muselo
         byť. Ja som musela slúchať, čo mi kázala, nie, čo som ja chcela. Ľúbosť je mocná reťaz,
         tuhšia od železa. Ohnivá držia tuho dovedna jedno s druhým. Kto by ju roztrhal? I v ľúbosti
         tak idú kroky, ako tie ohnivá. I my prešli ohnivo za ohnivom.“
   </p>
   <p>
    Sklonila hlavu a usmievala sa. I on pokyvoval hlavou. Veru vôľa a rozmysel nemali tam
         miesta, čo prebŕdli. Všetky kúty zaplnila akási radosť: všetko v nich spievalo, smialo sa,
         štebotalo sťa tie lastovičky pod odkvapom. Bolo tam kdesi ich hniezdo, i sem sa zatárali
         akosi. „Keď som sa, Judka, poberal vtedy k tebe, zeme som sa netýkal. Čosi ma nieslo, sťaby
         bol mal krídla.“
   </p>
   <p>
    Doniesla mu chleba, kyslého mlieka. Bol smädný, ale nemohol ani piť. Bol zasýtený, akoby
         bol vstal od stola: a chlieb bol dobrý, čerstvý, jačmenný, maslo voňalo kvietím. „Málo by
         bolo treba k spokojnosti, Judka, ale my, blázni, myslíme, že moc. Preto sa máme zle. Nám
         dvom by i tu bolo bývalo dobre.“
   </p>
   <p>
    „Hej, mohlo nám byť, ako nám nebolo.“
   </p>
   <p>
    Tu odpil čosi mlieka, miešal po ústach jačmenný chlieb, ktorý sa mrvil. Bolo by ho dobre
         jesť, keby býval tu, s ňou. Ale sa chcel oslobodiť tých myslí. Pozrel na jej strojnú
         postavu.
   </p>
   <p>
    „Máš mnoho detí, Judka?“
   </p>
   <p>
    „Toho jedného.“ Niečo ju donútilo pozrieť k nemu, to, čajsi, čo jej vohnalo jas na oči,
         keď dodala: „Nášho.“
   </p>
   <p>
    Postavil hrnčíček s mliekom na stôl. Ústa zastali v robote, oči sa otvorili naširoko.
   </p>
   <p>
    „Máme chlapca? Koľko má rokov?“
   </p>
   <p>
    „Bude mať dvaadvadsať v ten deň pred obrátením sv. Pavla. I volá sa Pavko.“
   </p>
   <p>
    Prehrebal sa v rozpomienkach. Ostatný raz bol pri nej na Michala. Od Matky božej vzal ho
         otec do rezu. Zakázal sa mu túlať po dedinách večerom v sedliackych šatách. Vtedy sedliacky
         oblek prekryl a poslal ho jej: že utečie z domu k nej, preoblečie sa u nej na sedliaka a
         vyberú sa svetom spolu, do Banátu ako iní chudobní. Na Michala im utiekol. Vtedy počul,
         učupený za plotom jej hlas, keď spievala: ,Od Oravy dážď ide…‘ Nemal sa ani kedy
         preobliecť. Prišli hajdúsi, chytili ho a odvliekli do Ozubín. Lialo ako z cievok. Trhal sa
         im, kopal ich, ale hajdúsi ho držali dobre.
   </p>
   <p>
    „Nech len bijú, pán urodzený, koľko chcú, ale ich nepustíme, na spasenú dušu!“
   </p>
   <p>
    I dovliekli ho do Ozubín, pred nebohého osvieteného. Bol nahnevaný, čakal ho s korbáčom
         v ruke. Osvietená ho tíšila, plakala. „Dám ho stiahnuť a vyťať ako paholka!“ reval, trhajúc
         sa jej. Potom ho poslali do Viedne a z Viedne do Madridu.
   </p>
   <p>
    Ona tiež myslela na noc na Michala. Priletel otec, počul kdesi, čo sa stalo. So sekerou
         chodil po stavoch, že zatne do nej. Tú noc ju mať schovala na pôjde pod ľan, ako sa sušil
         okolo kochu. Ju nenašiel, hoc tri razy prešiel popri nej. Zato zbil mater, že obľahla, a
         hneď v tú noc šiel z domu a opil sa prvý raz. Od tých čias začal piť. Ona utiekla do
         Posadiny, k svákovi Cajníkovi. I odtiaľ ju chceli vysotiť, keď vyšlo najavo, že bude mať
         dieťa. Totka nechcela pozrieť na ňu, svák by ju nedbal poobháňať lápsikom. Ale osvietený
         poslal hajdúcha Jana Sušalu; ten si ju vzal za ženu ešte pred Adventom a prešiel do služby
         u grófa za hájnika.
   </p>
   <p>
    „Necnejú si, pán osvietený,“ riekla mu ešte raz. „Pri našej ľúbosti bolo všetko, ako
         muselo byť.“
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2595111">
       </a>
       13
      </h2>
     </div>
    </div>
   </div>
   <p>
   </p>
   <p>
   </p>
   <p>
    Bolo im ľahšie, keď sa vytúžili. Srdcia patrili dovedna, ale ich rozdelili dva svety.
         Dnes sa zišli po rokoch a medzi dvoma svetmi je spojka, ich Pavel.
   </p>
   <p>
    Tu osvietený sa chytil za hlavu. Rád by utiecť zo svojho sveta. „Nemôžem v ňom nájsť
         miesta, nemôžem, Judka.“ Buchol päsťou na stôl, že podhodilo hrnček i chlieb. „Neuznám ho
         za svoj. Nič ma v ňom neteší.“
   </p>
   <p>
    Pozerala naň ľútostive. Ťažko počúvať žalobu od toho, komu by sme žičili šťastia. Dotkla
         sa mu ramena.
   </p>
   <p>
    „Nech si ho popravia. I tento dom bol na spadnutie, nečistý. Popravili sme ho. Máme,
         ľaľa, i záhradku a kvety.“
   </p>
   <p>
    Hodil rukou netrpezlive, i obrvy zobral.
   </p>
   <p>
    „Čuš, Judka! Čo ty vieš o našom zmotanom svete? Zbridil sa mi. Vidíš ma — tu som ti ako
         palec, sám. Do toho ta sveta sa nepracem, do tohto nemôžem.“ Šmaril klobúk na lavicu a
         vytrčil proti nej ruky rozčúlený, akého ešte ho nik nevidel. „Stojím na ostrom hrebeni
         medzi dvoma svetmi. Všetky vetry ma šibú. Všetky pľušte ma bijú.“
   </p>
   <p>
    Poschodilo mu na um, čo ho dosiaľ pozachodilo. Všetko sa mu robilo preto, že je na
         ostrom hrebeni. Na ňom robil prvé krôčky, ako chlapec, keď ho prísny otec obháňal
         lieskovicou, ak sa chcel zabávať s chlapci komorníkov, na ňom ráňa nohy dnes, keď povinnosť
         volá do Ozubín a Posadiny, a čo je veľkého a ozajstného, ťahá ho sem.
   </p>
   <p>
    „Mne ich je ľúto.“
   </p>
   <p>
    Zrazu sa jej otvorili oči, rozoznávala dobre, čo dosiaľ nebadala. Tušila čosi o dvoch
         svetoch, hoc tentam nepoznala veľmi.
   </p>
   <p>
    Zaradoval sa, že ho počúva, hľadí mu rozumieť. Začal jej dokazovať: „Ja by chcel byť,
         Judka, všade a vždy, čo som tu.“ Položil si dlaň na prsia. „Žiada sa mi robiť, čo ja chcem,
         nie, čo mi natisnú. Chcel by nepozerať na neprávosť a nemusieť ju robiť. Ja som Uzdic a
         chcel by byť Uzdic, sám svoj, ako je Zábor Zábor alebo Dechtiar Dechtiar.“ To už ťažšie
         chápala, prečo nemôže byť Uzdic ozajstný Uzdic, ale akýsi inakší. Ako chcú iní, nie on.
         Myslela, že každý je, čím je. Ale zišlo jej na um, že ani ona nie je Judka Hudákovie, čo
         mala byť, ale akási Sušalová. Ale zato ona vrástla do svojho sveta, hoc horko-ťažko.
         Nechcela by chodiť medzi dvoma, po hrebeni, lebo to je ako sedieť na dvoch stoličkách,
         alebo byť zo dvoch dvorov pes.
   </p>
   <p>
    „Kde je Pavko, Judka?“
   </p>
   <p>
    „Na salaši, valach.“
   </p>
   <p>
    „Ďaleko?“
   </p>
   <p>
    „V Badišove.“
   </p>
   <p>
    Nezapáčilo sa mu. Jeho vlastný syn valach na badišovskom salaši. Ešte väčšmi sa mu
         nepáčilo, že sa sám pýtal na salaš. Nechcel byť v dome. Oči mu zasvietili od radosti.
   </p>
   <p>
    „Daj ho mne. Dám ho vyučiť, zaopatrím mu úrad. Bude mu lepšie.“
   </p>
   <p>
    Strhla sa preľaknutá. „Ja si ho nedám, môj je syn. Hoc mu je nie chýrne, nedám ho do
         sveta, kde je tak zle i otcovi. Vy nemôžete tam obstáť, a jeho by ste ta vstrčili!“ Pozrela
         naň s výčitkou. Osvietený sa zahanbil. Veru by mu pomohol. „Na salaši mu je dobre, pri
         dobrých ľuďoch. Tu sa cíti v cudzom, keď zíde do dediny, musí sa zahanbiť za starého otca.“
         Vtedy jej vyjavil, čo sa stalo s jej otcom i že môže ísť k nemu. Vyskočila od radosti.
         Dávno nepočula takej noviny.
   </p>
   <p>
    Vysvitlo, že Sušala nebol dobrý otec, ani otčim. Vyhadzoval mu na oči ešte i pôvod.
         Božil sa, že ho nedá zapísať na svoje meno. Zapísať ho dal, tak sa bol zaviazal, ale Pavko
         neprijal ten nútený dar. Keď prišiel na rozum, písal sa všade po materi.
   </p>
   <p>
    „Nuž tak,“ zobral sa osvietený. „Poďme zasa k nim, čo nás čakajú — ty k otcovi, ja do
         Ozubín. Videl som, ďakovať bohu, kde bývaš a kde býva tvoj syn. Uznávam, tvoj.“ Slzy mu
         zahrali v očiach.
   </p>
   <p>
    Judka ich videla, cítila ich trpkosť z jeho hlasu. Prišlo i jej veľmi ľúto. Slzy jej
         vypadli z očí ani horúci letný dážď. Priložila zásterku k očiam.
   </p>
   <p>
    „Neplač. Viem, dosť si sa naplakala. Plakala si, keď som ja v iných krajoch hajdákal a
         bújal. Neplač.“ Ostal ešte predo dvermi. „Nuž horáreň, parožky srnca nado dvermi. Všade
         čisto a poriadok: dobrá si gazdiná. Čistotu a poriadok videl som i vtedy u vás: to ma
         ťahalo veľmi do Hudákov. Nemysli, že ma vábila k tebe len túžba za tvojou krásou. I to, že
         si bola taká pekná, ale i tvoj svet ma schytil tuho. K nemu sa srdce ťahalo.“ Prezeral
         všetko v izbe, ešte i rámy s mištičkami a krčiažkami; i kozub, teraz vybielený, lebo v lete
         naň nekládli. Videl na žrdiach sviatočné chlapské háby. Iste Sušalove. Tu mu čosi zišlo na
         um. Vrátil sa doprostred izby.
   </p>
   <p>
    „Judka, pamätáš sa, keď začalo byť zle, keď mi zakázali chodiť k vám, bol som ti poslal
         oblek, že v ňom utečiem s tebou do Banátu.“
   </p>
   <p>
    „Tu je ešte dodnes.“
   </p>
   <p>
    Búšil čugaňou o zem.
   </p>
   <p>
    „Tu ešte! Ak je pod rukou, ukáž mi ho.“
   </p>
   <p>
    Zaradoval sa, smútok uletel. I ona sa zaradovala, že je nie smutný. Odísť od nej tak,
         ako bol pred chvíľou, celý život by nebola mala pokoja. Odbehla ľahkým podskokom, ani za
         dievoctva. Dýchal voľnejšie. Povetrie u nej mu bolo svojské, dobre sa v ňom dýchalo.
   </p>
   <p>
    Doniesla háb celé náručie. Čiernu hunku o širokých zelenkavých šnúrach, biele nohavice z
         valaského súkna s tulipánmi okolo háčikov a rázporkov. Bol i klobúk, ale menší, než sa nosí
         v kraji. Okolo dna má biele kôstky miesto stužky alebo remenca. Doniesla i krpce a valašku
         s porištekom z tisiny.
   </p>
   <p>
    Obzeral svoje vlastné háby z tých čias. Bolo mu, že ich parádnejších nevidel ani u
         najväčšieho veľmoža.
   </p>
   <p>
    „Judka, ja by ich obliekol. Nože, či by vedel chodiť v nich. Daj mi i košeľu. Nie
         Sušalovu, Judka. Synovu!“
   </p>
   <p>
    Doniesla mu košeľu synovu i kopicia.
   </p>
   <p>
    Keď sa preobliekol, nazeral sa dlho do zrkadla, čo bolo na štítnej stene. Hoc sa nevidel
         celý, zo zrkadla pozeral naň iný človek: mládenectvo vstúpilo doň. Nadišli ho nádejné
         myšlienky i obzor sa čistil. „Kde si bol dodnes? Hanba a posmech nevedieť nájsť samého
         seba!“
   </p>
   <p>
    Našla ho pred zrkadlom, ako hrešil samého seba. Obrátil sa k nej prudko a zadíval sa na
         ňu. Akoby v jej očiach bol zachytil dávny nežný pohľad. Utajil sa hádam tam kdesi a teraz
         sa ukázal spoza hustých plotov zabúdania. Nezapatrošil sa cele medzi žiale a odriekania.
         Duša predsa nestarne, má silu mladnutia v sebe.
   </p>
   <p>
    Zatočil valaškou nad hlavou.
   </p>
   <p>
    „Ešte by ju vedel zaťať do zrúba, Judka, a vyjsť po nej na strechu. Ej, bisťubohu!“
   </p>
   <p>
    „Ako vtedy, ako vtedy,“ opakovala. Tmavé oko sa pozabudlo na ňom, okolo úst sa potuloval
         tichý úsmev.
   </p>
   <p>
    Zastal pred ňou. Nachýlil hlavu nabok, rozšíril ruky, s valaškou v pravej, ale ich
         nezdvihol. I vtedy tak robieval. S rozšírenými rukami čakal, ako sa mu hodí do náručia, aby
         ju pritisol nežne, opatrne na prsia a zahľadel sa jej hlboko do očú, hľadajúc v nich žiare
         ľúbosti. Tak ju čakával, práve tak, vtedy.
   </p>
   <p>
    Zabudla na horáreň, na Sušala. Do očí vošla žiara, krv sa rozpálila. Akoby čula neznámu
         silu — tisla ju, hodiť sa mu na prsia. Bola hotová počať všetko znova, prejsť od počiatku
         celú reťaz. Bolo v nej moc tŕnia a bodliakov, ale boli ruže nádherné. Ich vôňa prerážala
         bôle. Bola hotová zasa. Ale on sa spamätal; nešiel k nej, ostanúc na svojom hrebeni medzi
         ňou a Ozubinami. Zabelel sa mu okolo zažiarenej tváre čepiec. Jej rameno už nebolo tiež
         okrúhle, zatiahnuté brunastým nádychom. V ňom sa už utvorili dlhé brázdy medzi svalstvom,
         ktoré do ramien vrážajú roky ťažkou, stálou robotou. Ruky sa spustili bezvládne dolu.
         Zahanbila sa za ochotu počať znovu, čo prešlo.
   </p>
   <p>
    „Nehanbime sa, Judka. Všetko minulo, ale rozpomienka žije. Tu je u mňa a sladká. Len
         onehdy som sa rozplakal, starý chlap, keď Piťo húdol: ,Od Oravy dážď ide‘. Čo bolo
         prihrmelo zasa všetko na mňa ako búrka. Ja znášal znova bôle a radosť, že som necítil zeme
         pod sebou.“ Poobracal sa trochu, dupol si. „Popýšim sa takto trochu, Judka. Panské šaty ti
         nechám do zálohu. Pôjdem trochu do sveta.“
   </p>
   <p>
    Zľakla sa, čo sa mu robí. Bol akýsi iný, ako prvej, divný.
   </p>
   <p>
    „Poznajú ich ešte, pán osvietený. Čo povedia, ak ich vidia?“
   </p>
   <p>
    Dupol nohou, valaškou buchol o zem. „Dosť tej osvietenosti, Judka, i tých ,oni‘. Netup
         tieto hábiky!“ Podhodil si hunku na pleciach. „Nepoznajú ma. Ledva sa ja poznám, samého
         seba. Nepôjdem po Posadine alebo Ozubinách. Šaty schovaj, kým neprídem.“
   </p>
   <p>
    „Neoneskorte sa. Jano príde o západe slnca. Rada by ísť i do Záhradného k otcovi.“
   </p>
   <p>
    „Nečakaj ma dnes. Hádam zajtra kedysi, pozajtre.“ Videl ju zarazenú. „Do Záhradného
         nezmeškáš. Ja pôjdem po dedinách trochu, skúsiť sveta.“ Švihol valaškou nad hlavou a vyšiel
         pred horáreň.
   </p>
   <p>
    Stála pred domom, pozerala za ním. Žmýkala prsty, až boleli. Ako vtrhol do domu
         znezrady, rozbúril všetko, čo bolo v nej. Čo zažila, pretrpela, stálo pred ňou živé, sťaby
         bolo zo včera. Vek ľudský je predsa len primalá nádoba skryť a zasypať v sebe miešaný
         obsah.
   </p>
   <p>
    Keď vyšiel na hrebeň, poobzeral sa krajom. Tie isté polia a lúky, ako prvej, po vrchoch
         temnisté hory. Tam vľavo sa belejú dediny v dolinách. Slnce sa smeje na kraj, drozdy sa
         ozývajú v hore jeden druhému. Tam nad prielohmi pradie číhavá pustovka. Z ktorejsi dediny
         dolieha hlas zvona, roznáša sa ďaleko, sťaby mŕtvy chcel pozdraviť pokonný raz milý kraj.
   </p>
   <p>
    Nedal sa do dedín. Obrátil sa napravo, rovno dohora.
   </p>
   <p>
    V krpcoch sa mu išlo ľahko, akoby ho niesli samé dohora. Svrčiny stáli ani svieca.
         Skočila veverica so zdvihnutým chvostom. Díva sa naň posmešne spomedzi haluzí. Kdesi dlube,
         sťaby mlatčekom búchal. Ďateľ sa túla po pni a majstruje čosi na kôre, podopierajúc sa
         chvostom. V diaľke skvákali vrany, akoby mu dávali výstrahu.
   </p>
   <p>
    Prišiel na kiare. Po skalách visia chĺpky sena, iste nie tohoročného, lebo ešte tu
         neváľali batohy toho roku. Slnce začalo pripekať, oprelo sa rovno o kiar. Dolu nad mladou
         horičkou a chudými lúčkami sa už začal vzduch triasť.
   </p>
   <p>
    Kiar ho vyviedol na bralá. Z ozorného podstavca vidí pred sebou polovicu rubárskeho
         kraja. Badišov mu je ako pod nohami. Trochu nabok odstúpili Smolce. Nad nimi a za nimi sú
         jeho lány. Veru jeho. Mať mu ich nevzala z ruky ako opatrný otec, ale prosila na smrteľnej
         posteli, prosila v slzách, nedať nič do zálohu, nepredať nič. Jeho sú lány, ale úroda na
         nich Šalamúnova. Zachmúrilo sa mu čelo. Zasa ho preskočila myšlienka, že nadarmo chodil k
         nemu ostatný raz. Boltko ho predišiel zarútiť mu i tú studnicu. Vidno i Ozubiny. Sú jeho,
         ale zasa ako nie jeho. Vidno i ďalšie dediny. Belú, ako sa hadí sťa stuha, aby sa skryla po
         zácelské dúbravy.
   </p>
   <p>
    „Ach, náš drahý kraj, drahá Rubárska stolica! Tvoja švábočka mne lepšia od pšenice
         koláčov inde. I-hu-hú!“ zahúkal do otvoreného kraja. Hlas odznel tamdolu kdesi nahlucho,
         sťaby bol padol do studne.
   </p>
   <p>
    „I-hu-hú!“ ozvalo sa mu skadiaľsi z inej strany, ani čo by z iného sveta. Obrátil sa k
         vrchu, zahúkal znovu. Znovu sa mu stadiaľ ohlásilo. „Budú rubači najskôr,“ pomyslel si.
   </p>
   <p>
    Tu sa už šlo pekne horou, nebolo ani do vrchu veľmi. Chodníky vystlalo črtenie, išlo sa
         ani po koberci. Bolo hádam poludnie, keď vyšiel na polianku. Na hornom kraji, akoby sa
         opierala o svrčinový vankúš, stála popolavá koliba. Ďalej k stredisku sa rozložili košiare.
         Zem je tu zdepčená, černie sa na zelenej lúčine. Statok ju zmiesil, ale i vypravil. Onedlho
         príde prekladať košiare.
   </p>
   <p>
    Do koliby sa černie otvorenými dverami. Pri nich sa vinie tenký stĺpik dymu dohora. Hrá
         do belasa na tmavom úzadí hory, potom sa rozpriada na jemné vlákenká a trati vo výšave.
         Zabrechali psi. O chvíľu ako na odpoveď zgrúlili bravy.
   </p>
   <p>
    „Ideš, Dunaj!“ okríkol psa hlboký hlas.
   </p>
   <p>
    Chlap sedel na klátiku pri vatre. Trochu podvihol tvár pod ligotavou partou klobúka a
         pozrel na chlapa, čo zavítal k nim.
   </p>
   <p>
    „Pán boh s nami!“ pozdravil hosť gazdu.
   </p>
   <p>
    „I Duch svätý!“ ďakoval chlap z klátika hlbokým hlasom. Nohy mal vystreté, siahali
         ďaleko. Na podošve krpcov sa ligotali vyhladené podkovy so zúbkami.
   </p>
   <p>
    „Čo porábate?“
   </p>
   <p>
    „Len sa trápime.“
   </p>
   <p>
    „Nepoznať na vás veľkého trápenia.“
   </p>
   <p>
    „Každý vie, v ktorom krpci ho omína. Pred svetom neukazovať boľačku, skôr sa pochváliť.
         Čo ti z hanenia, keď nemáš nič z hany.“
   </p>
   <p>
    Hosť postál, prizeral sa. Chlap mal v ruke krpec s veľkou dierou na podošve. Krpec bol
         rozmočený, najmä podošva. Chlap ho priložil na kožu a šidlom si robí znak, koľko z nej
         odšvacnúť na poriadnu záplatu.
   </p>
   <p>
    „A vy sami plátate?“ spýtal sa ho hosť.
   </p>
   <p>
    „Ťuž veru!“ Pozrel na hosťa trochu zboku, ako mimochodom, ale jeho čierne oko
         poprezeralo si ho dosť dobre. Nepoznať na ňom, že by sa mu hosť bol zapáčil. „A vy hádam
         neplátate sami?“
   </p>
   <p>
    Hosť podhodil hunku na pleci. Vytýka si, že už zastrelil jedného capa. Ešte sa prezradí.
         Hľadel napraviť chybu.
   </p>
   <p>
    „I ja, akože. Len včera som si plátal krpce.“
   </p>
   <p>
    „Prichodí ich poplátať, keď sa prederú. Ale tieto ste neplátali!“ Šibol okom na hosťove
         krpce. Nebolo na nich záplat.
   </p>
   <p>
    „Plátal som ich žene. Poderie krpcov, ledva stačím kupovať.“
   </p>
   <p>
    „Vaša sa krpčí i v lete?“ Pozrel už naň rovno. Jeho tmavé oči si ho prezerajú dosť
         dobre. „Naše idú bosé. Nerečiem do žatvy, že by sa neobuli. Strnisko obáda.“
   </p>
   <p>
    „I naše tak. Ale žatva je nie ďaleko. Prichodí sa poobzerať za horúca, nie keď začne
         prihárať.“
   </p>
   <p>
    Neodpovedal mu nič.
   </p>
   <p>
    Obrátil hlavu trochu na stranu.
   </p>
   <p>
    „Chlapče, kde si?“
   </p>
   <p>
    Chlapec vyšiel z koliby v čiernej košeli. Vo dverách sa zohol temer vo dva konce. Bol
         hádam o pol hlavy vyšší od hosťa.
   </p>
   <p>
    „Daj dačo tuto!“ ukázal bradou na hosťa. V rukách mal krpčiarsku kožu a nožík. „Budete
         kyslej a či sladkej radšej?“
   </p>
   <p>
    „Ja už len radšej tej sladkej.“
   </p>
   <p>
    „Nájde sa ešte.“ Uškrnul sa, vyrezávajúc záplatu. „Psiarky, alebo lepšej?“
   </p>
   <p>
    „Nuž ak by bolo z tej lepšej.“
   </p>
   <p>
    „Nájde sa azda. Zamiešaj, chlapče.“ Potom sa chcel vyhovoriť, že musí mať na zreteli i
         takú malú vec. „Nerozkáž najmenšej veci, nedomyslia sa.“
   </p>
   <p>
    Chlapec doniesol črpák žinčice, hustej ani kyj. Hosť ho priložil k ústam. Zašla ho vôňa
         čečiny a kvietia. Potiahol dúšok a v ústach sa rozšírila dobrá chuť, akej neostane po
         mlieku. „Dobrá je.“ Oblizoval gamby, vydychujúc. Pozrel na chlapa, ktorý mu doniesol črpák.
         „Ako sa voláš, chlapče?“
   </p>
   <p>
    Chlap pohol plecom, pozrel naň s opovržením. Opovážil sa mu kadejaký odkundes nadávať
         pred samým bačom do chlapcov. Odvrkol veľmi nerád:
   </p>
   <p>
    „Jano.“
   </p>
   <p>
    „I ja Jano,“ pochválil sa hosť, že udobrí chlapa.
   </p>
   <p>
    „Hej, najviac sa volajú Jano,“ prikývol chlap na klátiku, vyťahujúc mocnými zubmi
         rozmočenú kožu, aby hádam bola širšia, lebo ju vykrojil priúzku.
   </p>
   <p>
    „Ale vy sa voláte Ondráš, bača,“ napomenul ho chlapec.
   </p>
   <p>
    „Ja Ondráš, môj brat Juro. Jano nám umrel, Pán Boh mu daj slávu večnú: tak ho nemáme.“
   </p>
   <p>
    Hosť si ho obzeral. Páčil sa mu; bol chlap na mieste, musí byť mladý ešte. Iba okolo uší
         čo má dakoľko vláken sivých.
   </p>
   <p>
    „A ja som valach, nie honelník,“ vysvetľuje valach hosťovi.
   </p>
   <p>
    Hosť podhodil hunku na pleciach. „Zastrelil som druhého capa.“ Začal sa vyhovárať, že ho
         počul tak volať od baču. Bača sa smial, že on už len tak všetkých. Od neho musia prijať.
   </p>
   <p>
    „Vám nik nič nepovedal!“ riekol valach bačovi.
   </p>
   <p>
    „Veru capa bradatého a rohatého.“ V rozpakoch poťahoval z črpáka, ako ozajstný znalec,
         kochajúc sa v dobrej chuti žinčice.
   </p>
   <p>
    „Nebudete piť?“
   </p>
   <p>
    „Veď pijem.“
   </p>
   <p>
    „Preciedzate cez zuby. Ja že ho vytrúsite črpák na dúštek.“
   </p>
   <p>
    „Daj pokoj, chlapče. Keď vypije, už ti dáme črpák,“ ozval sa bača.
   </p>
   <p>
    Záplatu primeriaval. Zakrývala dieru, ale nie naďaleko okolo. Hosť si myslel, že valach
         stojí pred ním kvôli jeho spoločnosti, a ono čakal len na črpák. Sponáhľal sa a vytrúsil ho
         odrazu do dna a podal ho chlapovi. Zato dostal ho hneď plný. Zaďakoval chlapovi a odchlipol
         trochu.
   </p>
   <p>
    „Vypijem ho pomaly,“ dal mu hneď znať, aby ho nečakal.
   </p>
   <p>
    „Sadnite, švagre,“ ponúkol ho bača. „Stojíš — nestojíš, jednaká ti je pláca.“
   </p>
   <p>
    Osvietený si sadol na prázdnu geletu pri vatre. Bola tam hádam na to. Pozeral, ako bača
         prebodol šidlom záplatu a krpec a voviedol hrubú ihlu s dratvou do dierky. Cítil by sa
         dobre, nech nepostrieľa hneď z príchodu toľkých capov.
   </p>
   <p>
    Bača mal dosť roboty, kým zdnuka trafil, kde prvej šidlo vytiahol. Bol začal prišívať
         záplatu od pysku. Ale i pri tej starosti mal kedy myslieť na dôležité veci.
   </p>
   <p>
    „Odkiaľ ste?“ spýtal sa ho.
   </p>
   <p>
    „Z Červenej Lehoty, bača.“
   </p>
   <p>
    „Nože, no. Hodný kúsok do nás.“ Šibol naň okom zboku a riekol: „A nenosíte sa ako v
         Červenej Lehote. Tam majú červené šnúry a nosia haleny, nie hunky.“
   </p>
   <p>
    „Býval som dosť dlho na Horniakoch, bača. Tam sa nosia hunky. Naučil som sa na ne.“ Čo
         má z toho za osoh, že si oblek zložil sám a nedržal sa módy, takže vlastne chodí v šatách,
         akých nenosia ani v jednej dedine.
   </p>
   <p>
    „Nie ste veľmi zrobený,“ podotkol bača, pritískajúc podošvu ku krpcu. Chcela nasilu ísť
         za šidlom, keď ho vyťahoval z nej. „Budete hádam dáky pán.“
   </p>
   <p>
    Osvietený sa znepokojil. Nebude ľahko prekabátiť baču, najmä pri toľkých capoch, ktoré
         sú už postrieľané. Vidno, bača ho zvŕta, prezvedá sa. Usmial sa veľmi skromne a pokrútil
         hlavou.
   </p>
   <p>
    „Horké moje panstvo! Ja som záhradník v Červenej Lehote.“
   </p>
   <p>
    Bača pozrel naň, v očiach mu preletel smiešok. Dávno vedel, že sedliactvo len prevesil
         na seba. Sedliak nemá biele ruky, nenosí zlaté prstene, nemá rozčuchrané fúziky a ostrihané
         vlasy. Ak je záhradník, šiel by v beláskach. A iste sa preobliekol z belasníka na sedliaka.
         Háby má, akých ani v jednej dedine nenosia, prsia na mieste, kde vyzerajúc z rázporka na
         košeli, neohoreli: tiež znak, že nenosia sedliackej košele.
   </p>
   <p>
    I osvietený už videl, že mu sedliactvo pristane ako psovi piata noha. Pri bačových
         podchytoch spadne ho za každým po kúsku z neho. Ostalo mu len to záhradníctvo. Už sa ho
         musí držať zubami-nechtami, aby ho nevyprášili i zo záhrad.
   </p>
   <p>
    „Moc roboty v Lehote?“
   </p>
   <p>
    „Z jari hodne. Teraz menej.“
   </p>
   <p>
    „Čo máte v tej záhrade. Fazule a hrachy?“
   </p>
   <p>
    „I tekvice a uhorky, i všakovej kapusty. Máme štepené ruže, teraz pestujeme ďordinky,
         ktoré voňajú, bača, ako rezeda.“
   </p>
   <p>
    Bača pokyvoval hlavou. Štepené ruže a ďordinky, čo voňajú! Môžu byť i štepené zajace!
   </p>
   <p>
    „Pán Hrušovic prvej nedal moc na ruže a ďordinky. Ale naštepil chýrnych hrušiek a jabĺk
         hen z Nemecka.“
   </p>
   <p>
    Osvietenému bolo horúco na gelete. Bača trhal z neho i záhradníctvo. Ledva si našiel
         výhovorku, že sa dali veľmi na kvietie, lebo čakajú pánov tejto jesene a moc hostí.
   </p>
   <p>
    „A čo vás donieslo k nám?“
   </p>
   <p>
    Hosť by bol podskočil od radosti. Idú sa teda skončiť podchyty. Ale odpovedal veľmi
         ustaraný:
   </p>
   <p>
    „Prišiel som hľadať voly!“
   </p>
   <p>
    Bača sa vyrovnal na takú novinu a vytreštil naň oči. Osvietený vysvetľoval ľútostive:
         „Sám neviem, kde sa podeli. Pár dobrých volov. Ryše. Alebo zastrečkovali, alebo mi ich
         ukradli.“
   </p>
   <p>
    „Kdeže vám zastrečkujú až sem! Kradnúť voly tiež nekradnú chlapi zo salaša.“ Stisol
         plece a dodal tichšie: „Nerečiem dobrú jarku, alebo morku.“
   </p>
   <p>
    Osvietený sa hneď zastarel, že prišiel pozrieť, či ich kmíni neprehnali tadiaľto.
         Ukradnutý statok sa ženie po horách, nie cez dediny.
   </p>
   <p>
    „Tadiaľto?“ divil sa veľmi bača. „Nerečiem popod Hundráč. Mali ste ísť na Malužinú, ak
         by ich hnali na Heľpu, alebo pod Šturec. Mali ste rovno kerovať na paludzské salaše. Z nich
         ľahko prejsť na Čertovicu i na Šturec.“
   </p>
   <p>
    Osvietený sa veľmi škrabal za ušima. V našich krajoch je viacej chodníkov ako ciest.
         Čakáš kmína na jednom, a on ti zatúka hen z tretieho. Už i sám vidí, že ich už sotva chytí.
         „Hm-hm,“ pokyvoval bača hlavou. „Moc je chodníkov, všade moc. Kto trafí na ozajstný, kde
         treba?“
   </p>
   <p>
    I osvietený sa poškrabal. Vidí, ako dratva prišíva záplatu na krpec. Bude hádam lepší od
         nového. I on mal zádery i hodné diery: kde nájsť záplatu na ne a súceho majstra? Šiel k
         Hudákovi, tam mu odpustili, čo narobil zle; šiel k Judke, tam ho oviali vetríky mladosti.
         Je sputnaný na rukách, nohách. Nebyť pod závozom, bol by pri Judke zasa vyhádzal všetko, čo
         mal, ako vtedy Piťovi. Od Oravy dážď ho premočil až do kosti, urobil z neho sedliaka a
         teraz už záhradníka z Červenej Lehoty, ktorý hľadá voly.
   </p>
   <p>
    Pospomínali všeličo, kým bača zaplátal krpec. Keď záplata sedela pevne, osvietený
         obdivoval majstra. Ej, vedieť on plátať diery a trhliny! Ale nevie sa hnúť, kade-náhle
         Steiner nechcel otvoriť mešec. Príde podložiť Smolce. Šalamún škúli za nimi! Zahľadel sa do
         zeme, pohadzoval hunku. Dakedy i dupol nohou.
   </p>
   <p>
    Potom bača vošiel do koliby. Pri pahrebe bol raňajší pôdoj zakľaganý, pokrytý
         rozsievkou. Pozrel tu i tu tamvon k vatre. Hosť sedel smutný na gelete. Ale nepôjde na tie
         Boce, alebo Revúce? Kedy zastihne voly, ak bude tu vysedávať?
   </p>
   <p>
    „Ponúkni, chlapče,“ ukázal valachovi bradou na hosťa. Ruky nemal zasa slobodné. Umýval
         ich pečlive i biele mocné ramená až vyše lakťov. Čierne rukávy košele vydvihol až po
         pazuchy a späl ich v tyle remencom. Keď vošiel do mlieka rukami, para sa dvíhala, ruky
         zberali syr a narážali ho k jednému boku do hrudy. A mäkká rozídená kašička pomaly zhustla
         pod rukami; teraz keď je ako veľká hruda, ruky ju miesia, stískajú, vytláčajúc z nej
         srvátku.
   </p>
   <p>
    Hosť s črpákom v ruke stál proti bačovi a prizerá sa, ako robí dobrý syr. Mlieko len
         prihrial, ale dal doň dobrého kľagu. Z rozídenej trasľavej usadiny, hľa, žmýka a miesi
         chýrny badišovský syr. Ale on nelenil, nečakal, kým mlieko nakysne. On zbíja dovedna do
         hrudy, čo bolo roztratené. Nerozhadzuje.
   </p>
   <p>
    „Vyradujete, bača?“
   </p>
   <p>
    „Azda len hej. Od mladi bačujem, vyradoval som každý rok dodnes.“
   </p>
   <p>
    „Dobre sa držia ovce?“
   </p>
   <p>
    „Do Jána dobre. Keď kukučka zanemie, ovciam ubúda mlieka: už nezurčí, iba crká. Bača
         nech sa obhadzuje do Jána. Ak sa do Jána nezmôžeš, po Jáne nenahradíš.“
   </p>
   <p>
    Osvietený prikyvoval.
   </p>
   <p>
    „Pravdu máte. V každej veci máte Jána, keď sa treba usilovať. Kto prepasie svoj čas,
         pozdejšie mu nevychodí rováš.“
   </p>
   <p>
    Bača sa usmieval, stískajúc hrudu v ručiskách. Šiel hľadať voly, a teraz rozpráva tu o
         Jáne a rovášoch. Prezeral si ho, či sa ozaj usiloval do Jána, ako hovorí, a či len búcha do
         sveta. Vie zo skúsenosti, že nejeden halaškuje do Jána, nekľagá, kým je čo kľagať, ovce
         nedojí do ostatnej kvapky, ale nechá, čo je najlepšie, v škuráte, a potom skuhre, že sa
         nedá vyradovať.
   </p>
   <p>
    Slnce zapadlo, keď vyšla črieda na poľanu. Popredku šiel valach s hunkou na jednom
         pleci. Pri ňom šiel veľký biely pes. Ovce šli ticho, máloktorá zabľačala. Podajedna išla
         meridzajúc. Dvaja valasi šli za kŕdľom. Nebolo treba zavracať, behať. Len hvizd tu i tu.
         Ovce samy išli, kde patrilo, do strungy.
   </p>
   <p>
    Bača stal pred kolibu. Ruky preložené na prsiach, prezerá kŕdeľ. Pozná každú ovcu. Na
         každej pozná, či sa napásla, alebo nie. Čo by bolo z kŕdľa, hoc najväčšieho, keby sa
         nenapásol, ako svedčí?
   </p>
   <p>
    Osvietený nepozerá ovce, ale valachov. Chcel by im nazrieť do duše. Ovce vošli do
         košiarika za strungou. Jeden z valachov šiel práve popri ňom. Osmelil sa a spýtal sa ho bez
         všetkého:
   </p>
   <p>
    „Ako sa voláš?“
   </p>
   <p>
    „Pavo Hudák.“
   </p>
   <p>
    Srdce mu zabúchalo. Predtucha ho predsa neklamala. Prišiel hľadať syna, a poznal ho hneď
         prvým razom. Predtucha ho neklamala a či akýsi hlboký, záhadný predcit. Bolo mu voľne i
         sladko. I polianka sa mu zelenala krajšie; hora dýchala naň tuhšou vôňou. Keď Pavko pozrel
         naň, v jeho oku poznal dávne pohľady Judky. Jeho postava je strojná, hybká, akú mala Judka,
         ale je plecitejšia.
   </p>
   <p>
    Veľká radosť sa v ňom rozmohla, tvár sa mu vyjasnila a premenila. Zabudol na starosti a
         biedy, pozeral na syna nežne, celou dušou. Sám Pavko sa mu usmial. Dosiaľ ešte nik
         nepozeral naň takto.
   </p>
   <p>
    Naostatok sa mu i prihovoril.
   </p>
   <p>
    „Vari sa známe, švagre?“
   </p>
   <p>
    „Prvý raz, čo ťa vidím, synku,“ priznal sa osvietený. „Ale tak mi je, akoby ťa vídal
         oddávna. Tvoja tvár mi je celkom známa. Sňať sa s najlepším známym alebo priateľom nebolo
         by mi tak milo, ako tu s tebou.“
   </p>
   <p>
    „I mne s vami je tak akosi,“ priznal sa mu valach.
   </p>
   <p>
    „Chlapče, poď sem,“ zakýval naň bača. Pavko sa pobral k nemu po pažiti, akoby sa jej ani
         netýkal. Bača držal ruku na opasku a hovoril valachovi veľmi ticho. „Povedz Jankovi, nech
         je, kde je, a nepríde. Pritiera sa k nám akýsi pobehaj. Iste oňucháva.“
   </p>
   <p>
    Pavko bol veľmi poslušný. Teraz sa opovážil myslieť inakšie i povedať gazdovi doprosta:
   </p>
   <p>
    „Hádam nie. Ja sa ho nebojím. Dobrý je takto človek.“
   </p>
   <p>
    Bača sa pohol, odvrátil trochu a stisol plecia.
   </p>
   <p>
    „Čo ty vieš. Vyskúsil som ho. Skrúca sa mi ani had v rázštepe.“
   </p>
   <p>
    „Janko ani nepríde pred dojením. A po dojení mu poviem.“
   </p>
   <p>
    Bača krútil hlavou znepokojený.
   </p>
   <p>
    „Zle sa dlho nerobí, vieš.“
   </p>
   <p>
    Valasi sadli pod strungu, bača s nimi. Zahradili jednou nohou otvor, ktorým vyťahujú
         ovcu za ovcou. Zo škurátov syčí mlieko do geliet. Mocné vysúkané ramená sa napínajú, keď
         ruka stíska škurát. Gelety sa plnia. Vylievajú z nich do prázdnej čistej putery. O hodinu
         už ovce meridzali spokojne v hlavnom košiari. Bača žmykol do plnej putery kľagu a pristavil
         ju k vatre. Z hrubej hrče, čo tlela na ohni, dvíhal sa v kolibe dym. Osvietený žmurkal
         tuho, držiac sa dorovna, naostatok i slzy počali tiecť. Vyšiel z koliby, aby mu oči
         nevytiekli. Valasi sa drgali lakťom a smiali potajomky, keď hosť utieral oči pred kolibou.
   </p>
   <p>
    Iba Pavko sa nesmial, pristúpil k nemu.
   </p>
   <p>
    „Keď idete do koliby, skrčte sa čím väčšmi, tak vás dym nezaslepí.“
   </p>
   <p>
    „Tritisíc jarabých! Nemôžu urobiť hodnú dieru na krove, a nebolo by dymu!“
   </p>
   <p>
    Pavko mu vysvetlil, že bez dymu nikam. Na ňom sa údia oštiepky v komore pod povalou, čo
         je hneď pri kolibe.
   </p>
   <p>
    I valasi vyšli pred kolibu a posadali okolo vatry. Na kolíku, čo trčí nad vatrou a volá
         sa kňaz, visí už kotlík so srvátkou. Vatra pomaly hreje, bača zberá penu zvrchu a odkladá.
         To je maslo, ktoré zabudlo ostať v syre.
   </p>
   <p>
    Srvátka sa zvarila odspodku. Keď počala vrieť, sňali kotál z vatry a bača mieša
         varechou. Čo ako mieša a prelieva, hore sa predsa len zbiera hustá, mastná urda. Tú zberajú
         nastranu. Obyčajnú, takú pijú valasi. Čo nestrovia, pôjde do putery, v ktorej je žinčica
         kyslá. Bača a valasi ju najradšej pijú kyslú.
   </p>
   <p>
    Prišli psi, keď začala voňať žinčica, prikmotrili sa i bravy a grúlia tuho.
   </p>
   <p>
    Honelník doniesol črpáky. Osvietenému dali hustej urdy; valachom sa už dávno prijedla
         hustá, popíjajú tenkej.
   </p>
   <p>
    „Pozri, chlapče, či bude ešte toho poplančeka.“ Jano vošiel do koliby a doniesol najskôr
         z komory hodný kabáč. Bača si odlomil z kraja a dal ho hosťovi. „Nebude ako u vás, v
         Červenej Lehote. Dávno nebola gazdiná.“
   </p>
   <p>
    Zahľadel sa do črpáka, prestal i žuvať. Zišlo mu na um, že žena tamdolu je sama. Má ju
         ako pred očima. Iste sa zvŕta okolo ohniska, varí čeliadke. „Bačovať je nežiaľ v dobré
         roky,“ myslí si, hľadiac do črpáka, „ale, hm, ťažko je zaobchodiť sa bez gazdinej.“
   </p>
   <p>
    Valasi vypili z črpákov, oplákli ich a zavesili do radu pod poličku. Vyšli na polianku,
         začali čertov lapať, pasovať sa, lámať kolesá. Bača myslí na sobotu, bude už pozajtre. O
         poludní zrediká sa pod kiar, sadne na skalu. Nebude čakať dlho, prikvitne gazdiná s košom.
         Sadnú si oba na skalu a pozhovárajú sa úprimne o deťoch, o dvore, o úrodách, o statku.
         Takto sami dávajú si ešte staré mená Ondrejko a Zuzka, ako vtedy, keď v sobotu chodieval po
         perečko, ale pred inými už len ide starý a stará. Nájdu sa i posmešníci.
   </p>
   <p>
    „Aká je táto skala pekná, Ondrejko!“
   </p>
   <p>
    „Privaľkal som ju tam odtiaľ, Zuzka. Dal som ju hore týmto krajom. Lepšie sa sedí na
         ňom.“
   </p>
   <p>
    „Veď si ty len mocný, Ondrejko. Ja by jej nepohla.“
   </p>
   <p>
    „Hej, uvládzem ešte čosi, keď sa posoším.“
   </p>
   <p>
    Kôš vezme na plece hore kiarom. I ju by ešte uniesol. Z brala tamhore gazdiná pozerá na
         vidiek. Vidno i strechu humna spomedzi hrušiek.
   </p>
   <p>
    Pred kolibou sa i valachom dostane z koša, halušiek, dakedy i pirohov. Gazdiná vymetie,
         vyriadi kolibu; on hľadí na ňu, ako sa usiluje.
   </p>
   <p>
    „Ach, Ondrejko, v tomto kade že ti nevytečú oči!“
   </p>
   <p>
    „Privykli. Zuzka, už im nebude nič.“
   </p>
   <p>
    Popráva mu koberec kozinový na lavici od komory, natriasa vankúš. „Ach, Ondrejko, veď ti
         je len tvrdo ležať na tejto lavici. Navädil si sa na nej, noc po noc, toľké letá.“
   </p>
   <p>
    „Horšie spať chlapcom, Zuzka, len tak na holom okolo vatry.“
   </p>
   <p>
    Keď ich obriadi, obšije, poberá sa domov. On ju odprevadí pod kiar. Ale pod kiarom je
         hora. „Ako pôjdeš horou sama, odprevadím ťa aspoň pod ňu.“ Pod horou, keď zašli, je už
         večer. Nad Roháčmi sa zapálili zore. Hora za nimi akoby horela, polia stíchli pod ružovou
         záplavou.
   </p>
   <p>
    „Ale už sa ti prichodí vrátiť, Ondrejko.“
   </p>
   <p>
    „Akože pôjdeš sama po chotári, Zuzka? Vidíš, nikde nevidno živej duše.“
   </p>
   <p>
    „To ako je sobota. Ženy majú riadiť v dome, poberú sa včaššie z poľa.“
   </p>
   <p>
    Tak ju odprevadí až k potoku chodníkom dolu úvraťami. Stanú trochu pod jelšami. Badišov
         je už nie ďaleko, dohodil by skalu do prvého humna. Počuť, ako zagágala kdesi hus. Ozval sa
         jej pes z ktoréhosi dvora.
   </p>
   <p>
    „Ach, Ondrejko, už sa len príde vrátiť.“
   </p>
   <p>
    „Do dediny nepôjdem. A zišlo by sa, Zuzka, zišlo pozrieť na gazdovstvo.“
   </p>
   <p>
    „Čo by povedali posmešníci! Že prezeráš gazdovstvo potme.“
   </p>
   <p>
    Sklonil hlavu. Hej, vyberali by figúry z neho, posmeškovali by. Ale sa potešil.
   </p>
   <p>
    „Kukučka onedlho prestane kukať. Radujeme dobre. O Michale sa zredikáme a rozsadíme ovce
         po dvoroch.“
   </p>
   <p>
    „Veď veru, Ondrejko, keby nie toho Michala, nebolo by sa čomu potešiť.“
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2596601">
       </a>
       14
      </h2>
     </div>
    </div>
   </div>
   <p>
   </p>
   <p>
   </p>
   <p>
    Bača sa prebral z myšlienok o sobote. Pozrel na valachov, ako sa pasujú. Bieli psi
         obskakujú okolo nich. Jano sa nepasoval. Držal sa pri bačovi; Pavko stál na strane, čakal,
         ako odskočiť k Jankovi.
   </p>
   <p>
    „Chlapče, dones ten oštiepok. Akýže radšej, švagre, mäkší alebo zrelší?“
   </p>
   <p>
    Osvietený pozrel naň s povďakom.
   </p>
   <p>
    „Čo sa budete trápiť, bača?“
   </p>
   <p>
    „Ja sa netrápim, švagre, keď je natrápené. O čo sa trápime, z toho i užijeme. Chlapcom
         sa tiež zíde povytierať zuby lecikedy, čo im od žinčice nasadá na ne.“
   </p>
   <p>
    Chlapci počuli dobré slovo, uškerili sa a prišli k vatre. Jano vyberá z plachtičiek, ako
         stoja v nich horekoncom, taký, aby nebol celkom biely, ale zas aby bol, keď ho chytí,
         mäkký. Taký máva pod kôričkou dierky, z ktorých má čo vymokať. V pravom kúte komory od
         Badišova ich je naodkladaných dakoľko, čo nepôjdu do dediny nikomu, ale prídu na lopár na
         salaši.
   </p>
   <p>
    Vyniesol hneď i lopár. Bača ho rozrezal napoly a podelil medzi valachov. Z tenšieho
         konca tej druhej odkrojil kúsok, ktorý sa už väčšmi vycedil a dal ho honelníkovi. „Na,
         hryz! Máš zdravé zuby.“ Hosťovi odkrojil zo samého prostriedka koleso. To bude
         najchutnejšie. Sebe odkrojil tenké koliesko z končitejšieho kraja. Chlapci si ujedali z
         oštiepka, v ktorom bola vôňa paše, i hory i dymu, ktorý ho zašiel pod povalou v komore.
         Bača zasa nemal tu čo robiť. Myseľ zaletela do hory, i ta dolu do chotára; spustila sa i do
         dediny a prezerá gazdovstvo. Hoc je tu hore do Michala, jednako je len tam dolu v svojom
         gazdovstve, ako hádam iný gazda, keď je od roka do roka doma. Dom nosí v hlave a srdci
         všade, nemal sa mu kedy zunovať alebo hádam spríkriť, ako podajedným, ktorí, i keď sedia v
         dome, blúdia po čertoch kdesi vonku a hádam i po pani matkách.
   </p>
   <p>
    Chlapci zjedli, i hosť sa najedol. Noc sa začala zakrádať z hory na polianku, že sa na
         nej pováľa. Ovce meridzali v hlavnom košiari, podajedna i ľahla. Dunaj a Tisa ležia pri
         lesine, pysk na predných labách, ale uši čujné.
   </p>
   <p>
    Osvietený vstal z gelety. Bača sa ponevieral zasa kdesi v Badišove. Chlapci sa ťahali za
         prsty, ktorý prevládze. Jano sadol pod smrečka, tuliká na píšťali. Poľana počúva pieseň,
         všetko akoby sa bolo pritajilo načúvať ju.
   </p>
   <p>
    „Chlapče, zanes mu,“ dal bača Pavkovi kus poplanka a oštiepka. „Nech sa neukazuje, kým
         je tento u nás.“
   </p>
   <p>
    Osvietený chodil hore-dolu, ale zazrel Pavka s črpákom a poplankom ísť do hory. Srdce ho
         ťahalo mocne za ním, bol by chcel byť s ním sám a pozhovárať sa s ním. Píšteľ tiež rozlieva
         akési sladké zvuky. Dal sa i on do hory, načúva, či nepočuje kroky. Pod svrčinami je už
         skoro tma, ledva rozoznať sivkasté pne. V nočnej tichosti bolo čuť hlasy. Šiel za nimi a v
         tej tme rozoznal skalu a dieru pod ňou. Pri skale stál najskôr Pavko.
   </p>
   <p>
    „Už sa mi zunovalo, Pavko. Čo robiť u vás?“
   </p>
   <p>
    „Vidíš, aký si. My sme celé leto tu, a nezunuje sa nám.“
   </p>
   <p>
    „Máte robotu. Keby bolo aspoň polená kálať, pne váľať.“
   </p>
   <p>
    „Ty stružlikuješ. Máš klietku a v nej drozda. Naučil sa dačo?“
   </p>
   <p>
    „Piskne lecikedy, ale zas zmĺkne. Nechce sa mu spievať v klietke. Keby bolo aspoň vidieť
         dakoho z dediny. Ty tiež nerozprávaš o Žofke.“
   </p>
   <p>
    „Nevídam jej. Vieš, že nesmiem ísť k nej. Okolo nás a okolo fary vždy strežú, rechtor a
         ten vysoký s prevrátenou gambou.“ Osvietený počul ťažký vzdych. Ale Pavko sa rozhovoril
         zasa. „Nech len číhajú. Mnoho vystrežú. Ja poviem jednako všetko, čo mám, Katre, a ona ide
         hneď do fary. Žofke je dobre, tebe je dobre. V sobotu príde totka Hamuľovie: zas od nej
         odkážeš, čo máš.“
   </p>
   <p>
    Zamĺkli. Janko iste rozmýšľal, či je to dosť k šťastiu, čo sa mu tu dostane. Rozmýšľa
         teraz, či by nebolo lepšie ísť do Trnavy. Tam by našiel hneď robotu.
   </p>
   <p>
    „Najlepšie ísť, už či do Trnavy alebo inde.“
   </p>
   <p>
    „Počkaj do Michala, Janko. Pôjdem s tebou.“
   </p>
   <p>
    „Čo povie mať?“
   </p>
   <p>
    „Mať bude plakať, ale inému nebudem chýbať. Nik, okrem nej nepozrie tam pekne na mňa.
         Dosť sa ma nasocali po kútoch. Mať iba plače.“
   </p>
   <p>
    Osvietený počúval pritajený. V hlase Pavkovom sa triasol bôľ a žiaľ. Jemu sa dvíhala
         horúčava do tváre a po chrbte mu prebehovali zimomriavky. Hľa, preňho znáša žena, ktorú
         chcel vyniesť na samý vrchol blaha, a syn ktorý ani netuší, že je pravý otec blízko.
   </p>
   <p>
    Janko začal rozprávať, ako je jemu doma. Celú zimu sú najviac spolu; mať pradie, otec
         majstruje okolo riadu. „A ja už s nimi nebudem — nebudem.“ Osvietený počúval vzdychy, i
         slová boli spretŕhané slzami.
   </p>
   <p>
    „Neborák!“ počul mäkký hlas Pavkov. Dobýjal mu mocne na srdce. „Ale vieš čo, Janko? Choď
         domov bez všetkého. Ak ťa zlapajú, ja sa zverbujem za teba. Mňa by nebolo škoda. Nemal by
         kto banovať za mnou.“
   </p>
   <p>
    „A mať?“
   </p>
   <p>
    „Veď mať — mať. Teraz, neborkej, bude jej plakať pre mňa. Ale hoci srdce puká, sama
         posiela ma z domu, lebo vidí, že mi je zle v ňom.“
   </p>
   <p>
    „Vieš ty čo, Pavko?“ Hlas Jankov bol zasa veselý. „Ja pôjdem do Trnavy a ty do Badišova.
         U nás ťa budú mať ako svojho. Zájdeš i do fary. Budeš sa so Žofkou zhovárať o mne.“
   </p>
   <p>
    „Žofka je pekná. Nemá páru v celom vidieku. Ale Katra je milá.“
   </p>
   <p>
    „Vezmi si ju, Pavko. Budeme v rodine.“
   </p>
   <p>
    „Kdeže by mňa u Ranostaja povážili!“
   </p>
   <p>
    Prestal rozhovor. Pred skalou sa odrazu ukázali dve postavy. Boli tej istej výšky.
   </p>
   <p>
    „Prečo sa mi zakázali ukázať, Pavko? Prišlo ľudí z dediny po oštiepky?“
   </p>
   <p>
    „Prišiel akýsi nocľažník. Svák sa hnevá, že na výzvedy.“
   </p>
   <p>
    „Z Posadiny? Mrcha človek najskôr.“
   </p>
   <p>
    „Nie je mrcha. Viem iste.“
   </p>
   <p>
    „Svák by mal lepšie vedieť. Bude mrcha.“
   </p>
   <p>
    Osvietený počúval chlapcov. Srdce mu pukalo, keď sa syn žaloval, že nemá miesta v dome.
         Ach, čiže by ho vďačne pritúlil u seba! Nedal by zlému vetríku fúknuť naňho. Teraz ho majú
         ešte za mrcha človeka na výzvedách: to nemohol preniesť.
   </p>
   <p>
    „Nebojte sa, chlapci. Ja vám neublížim. Janka nevyzradím.“
   </p>
   <p>
    Mládenci sa strhli. Pavko si stal k Jankovi, akoby ho chcel brániť. Ale Janko predstúpil
         pred cudzieho.
   </p>
   <p>
    „Ako viete, kto som? Čo máte so mnou?“
   </p>
   <p>
    „Viem, kto si, keď som počul, že sa pokrývaš. Teba som nevidel, ale viem, čí si, odkiaľ.
         Onehdy som sa zhováral o tebe s tvojím otcom.“
   </p>
   <p>
    „Poznáte môjho otca?“
   </p>
   <p>
    „Veľmi dobre. Sňali sme sa, keď šiel z Ozubín. Bol u osvieteného.“
   </p>
   <p>
    „Veď bol. Osvietený nasľuboval, čo len chceli, ale ja dosiaľ tuná. Panská láska na
         zajačom chvoste.“
   </p>
   <p>
    Osvietený nepovedal slova. Hoc bola tma, videl jasne hlbokú jamu pred sebou, čo by kopal
         Baltazár; sotiť ho do nej holého, ozbíjajúc ho o moc. Za prašivých päťtisíc ide ho
         pripraviť o moc, o dobré meno, obľúbenosť medzi podanými a nadovšetko katuje mu najbližšiu
         rodinu z Badišova a ide ju rozprášiť svetom. Robí to z pomsty, ale nejde sa pomstiť svojou
         rukou, bijúc, koho chce biť, spoza chrbta iného. Stisol päste a pritisol ich na prsia.
         Zaťal zuby, že mu pukalo v hlave. Ach, bol u Šalamúna Steinera, Steiner mu nechcel pomôcť.
         I toho priateľa mu odňal Boltko. Ísť k Hrabinovi do Ohradnice a dať Smolce pod záloh? Teda
         musí zrušiť sľub, čo dal materi, keď ju držal v náručí na smrteľnej posteli? Alebo sa má
         ponížiť do prachu pred ženou a z jej vrecka nahradiť, čo utratil pre dážď od Oravy? Triasol
         sa od hnusu: ako by mohol platiť ten dlh tými peniazmi? A jednako platiť ho musí. Musí ich
         mať, a čo by ich spod kože vydriapal. Mal sa v úmysle zastreliť: ale či mu dochodí vohnať
         guľku do hlavy, keď necháva tu všetko v rozháraní a neporiadku? Ak sa zastrelí, jeho žena
         jednako bude musieť platiť Boltka, či tak alebo inak. Za dážď od Oravy musí platiť
         osvietená z Ozubín, už či je muž živý alebo mŕtvy. Ak sa zastrelí, ešte len potom bude
         Boltkovi nežiaľ. Títo dvaja mládenci, jeho najbližšia rodina, padnú do jeho moci. Na nich
         sa vyvŕši.
   </p>
   <p>
    „Na osvieteného neváľaj všetku vinu, Janko. Bol by pomohol, keby mohol, na mieste. Čo
         sľúbil, buď istý, že splní, a čo by bolo čo. Neboj sa, ani nemáš po čo ísť do Trnavy. Čakaj
         tu, kým sa osvietený neozve. Bača má pravdu. Neukazuj sa nikomu, lebo číhajú na teba. Ak
         zbadáš, že idú po teba, obíď Hundráč, a budeš v inej stolici. Tam už nebudú mať moci nad
         tebou tí z Posadiny.“
   </p>
   <p>
    Počúvali ho mládenci pachtive. Každé slovo bolo ako dobrý klinec do vrchnáka rakvy, kde
         by chceli uložiť svoje veľké starosti. V Jankovi sa postavila na nohu znova úfnosť, ktorá
         už poďakovala dosť hodne. Bolo mu, akoby už bol spolovice vyslobodený.
   </p>
   <p>
    „Kto ste vy?“ spýtal sa nesmelo hosťa.
   </p>
   <p>
    „Ja som tvojmu otcovi dobrý priateľ. Osvietený mi urobí k vôli, čo len bude môcť. Pôjdem
         k nemu do Ozubín hneď stadiaľto. A teraz idem. Nepovedzte nikomu, ani bačovi, že som bol
         tuná.“
   </p>
   <p>
    Dal sa v tú stranu, odkiaľ prišiel. Keď vyšiel na poľanu, hlava mu bola ako v ohni.
         Srdce mu zaujala úzkosť. Nešťastie číha naň zo všetkých strán. Kdekoľvek sa obráti,
         neprejde bez úhony na cti, alebo bez veľkého nešťastia tých, ktorí sa mu úfajú a čakajú
         pomoc od neho. Zavrteli mu v hlave reči bačove, ani horúce železo. „Zle si bačoval, na
         posmech. Neusiloval si sa do Jána. Robil si naničhodne. Po Jáne nieto z čoho nahrádzať. Ako
         vyraduješ? Odkiaľ dáš každému, čo mu patrí spravodlive?“
   </p>
   <p>
    Všade bolo tma, iba čo na kraji polianky sliepňa vatra. Bača sedí na klátiku. Iste sa
         túla po Badišove. Doviedli ho na polianku chlapci, rozšantovaní. Pochytili sa vážiť dvaja a
         dvaja na chrbte tretieho, ktorý urobil stojac štvornožky kobylinu zo seba.
   </p>
   <p>
    „Chlapci, rozum, že si neublížite. Po smiechu býva plač,“ napomenul ich.
   </p>
   <p>
    I nebo stemnelo. Bolo by sťa tá hora tmavá a záhadná, ale sa na ňom zažali hviezdy. Cez
         nebo sa roztiahla širokou stuhou mliečna cesta. Ani ona je nie rovná, pravidelne stavaná.
         Na miestach keruje. Čajsi obchádza mrcha miesta. Miesty je chlpatá akási. Má vraj pri
         garádoch kriaky a strapaté dúpne vŕby?
   </p>
   <p>
    Pomaly sa stíšil osvietený a priblížil sa k vatre, kde tlie akýsi pník. Bača sa hneď
         vrátil z Badišova.
   </p>
   <p>
    „Mrcha hostina, švagre, u nás. Jarky neničejú. Ak by daktorá slabá dojka vyničela, bože
         vás uchovaj! Byť o Jakube alebo Brtomile, boli by chlapi šli aspoň naťahať švábočky.“
   </p>
   <p>
    „A kde, bača?“
   </p>
   <p>
    „Vari len už nie do badišovského. Poznalo by sa zaraz. V grúni na pravú ruku je kiarik,
         spúšťa sa rovno do ozubinského. Tam je švábočka chutnejšia.“ Osvietený krútil hlavou, že
         dosiaľ netušil, aby švábka z jedného chotára bola chutnejšia než z druhého. Ale bača mu
         vysvetlil, ako. „Na jednu hradu nasadila osvietená kartonky a z druhých úvrati rožkuľky.
         Upečú sa ani pampúchy, a sú ako múka. I osvietený by si jej zajedol, keby ju vedel upiecť,
         ako svedčí.“ Osvietený prikyvoval, že by si jej zajedol vďačne, hoc on sám nevedel, že má
         takú chutnú švábku. Myslel, že idú do ozubinského na švábku, aby vyplnili zákon: „Zďaleka
         kradni, zblízka sa žeň,“ a ono ta idú, lebo je lepšia.
   </p>
   <p>
    Bača sa zahľadel na valašku. Osvietený ju držal za porisko, že sa zablyšťala od ohňa.
         Nie blázon! Do tešličky vbili strieborných drôtov, že sa urobili cifry. Obuštek je na
         zúbočky a porisko z tisiny.
   </p>
   <p>
    „Pekná valaška. Bisťubohu, bola by hodna mrcha jalovicu. Neviem čítať, iba končité
         litery, tieto sú poskrúcané. Chlapci, čo ste líhali na dereš u pána rechtora, mohli by ste
         vedieť, čo vyznamenávajú.“
   </p>
   <p>
    Chlapci dali hlavy dovedna nad chýrnou valaškou.
   </p>
   <p>
    „M. U.,“ oznámil najučenejší z nich.
   </p>
   <p>
    „Kde ste ju len kúpili, švagre?“
   </p>
   <p>
    „Veru som ju nekúpil. Ale ju robil majster v Radvani. Volal sa Hlaváč.“
   </p>
   <p>
    „Veď mal i hlavičku. Povbíjať do ocele tenké drôtiky zo striebra! Mnoho ste za ňu dali?“
   </p>
   <p>
    „Darovali mi ju. Jeden dobrý priateľ.“
   </p>
   <p>
    I chlapci mali oči nechať na valaške, ako ju bača obracal, ba i švihol ňou. Ale
         najväčšmi vytriešťal nad ňou oči Pavko. Videl on tú valašku, videl, a nie raz. Keď ju videl
         prvý raz, bol ešte malý. Mať presúšala v to leto chlapský oblek: hunku, nohavice a krpce.
         Mastila ich i remence, valašku čistila a namastila tiež, aby sa jej nechytila hrdza.
         Plakala pri tej robote a nedala sa mu ničoho dotknúť. Ešte väčšmi plakala, keď zošívala
         rukáv na hunke, kde sa bol rozdrapil. Hunka bola takáto, vidno na rukáve, čo zošila mať
         trhlinu. Klobúk je tiež ten istý s bielymi kôstkami. Nemohol sa hnúť od divu, keď poznal na
         nocľažníkovi svoju košeľu. Mať mu všíva do tkanice červené krížiky, celý rad odrazu, hádam
         aby sa nepomýlila dať synovu košeľu Sušalovi. Pozeral na nocľažníka, akoby ho chcel pojesť
         očima; nocľažník tiež nespúšťa očí z neho, ale pozerá milo, že sa pohne srdce. Nikdy nik
         nepozrel naň takto okrem matere.
   </p>
   <p>
    Začali sa zberať spať. Na salaši zavčasu líhajú, do dňa vstávajú. Ovce treba podojiť,
         bača má obriadiť syr a zavariť žinčicu. Bača sa poškrabal za uchom.
   </p>
   <p>
    „Vy, švagre, už len ľahnite pod smrečka. Máme ich všade, ďakovať Bohu. Bude vám lepšie,
         ako pri vatre v kolibe. Psiská nasejú bĺch.“
   </p>
   <p>
    Je pravda, keby bol iný človek, neozrel by sa, čo by sa naň oborili všetky blchy, ale je
         taký, že ho nehodno vpúšťať do koliby. Najlepšie dozerať mu na každý krok.
   </p>
   <p>
    Hodil hlavou na Pavka, ako nezbadal hosť, a zaviedol ho za kolibu. Rozprával ticho,
         skoro pošepky.
   </p>
   <p>
    „Kto je, ten je, ale ho prichodí uctiť, keď je u nás. Nájdi smrečka, aby mu šla haluzina
         čajsi po samú zem, a posteľ mu. Ty už vieš. Nocuj pri ňom, nespusť ho z očí, lebo je vták.
         Neprišiel on hľadať voly: zháňa čertov tu. Nebodaj zaňuchal Drozdíkovho syna.“
   </p>
   <p>
    Pavko sa už nepriečil s bačom. Mal za moc, že uloží hosťa i prenocuje s ním. Bolo za
         kolibou sena. Rozostrel ho čosi pod peknú svrčinu, bude pod ňou ani v komore. Vyniesol
         hlavnicu i veľký koberec.
   </p>
   <p>
    Tak si ľahli na seno jeden k druhému. Pavko mu ponúkol hlavnicu pod hlavu.
   </p>
   <p>
    „Nebojte sa, čistá je. I koberec je čistý. Držím ho pod povalou v komore. Trochu razí
         dymom, ale psi doň nič nerozsiali.“
   </p>
   <p>
    „Na hlavnicu si môžeme oba položiť hlavy. Koberca mi daj len trochu na nohy. Mám hunku.“
         Pomlčal trochu s hlavou na hlavnici a doložil: „Ak sa ma nebojíš.“
   </p>
   <p>
    Pavko sa zasmial.
   </p>
   <p>
    „Čo by sa bál? Ani neviem, ako vás volať?“
   </p>
   <p>
    „Ako ma volať?“ Hlas sa mu zatriasol, srdce zabúchalo búrne. Akým srdcom by ho naučil,
         ako by si žiadal, aby ho zavolal! Ale stala mu pred oči horáreň a v nej gazdiná. Len ona má
         právo naučiť syna, ako volať koho. Jemu neostáva, ako ostrý hrebeň. Na jednej úboči pod
         nimi je všetko, čo je jeho. Ta ťahá srdce. Na druhej úboči, pustej a skalnatej, čaká
         povinnosť. Z tej i tej strany čakajú najskôr, vyzerajú, kedy sa k nim spustí. Dva svety:
         kto ich zviaže v jeden? „Volaj ma strýkom, hoďas som ti nie strýk. Krstným otcom ma nemôžeš
         volať, hoc by bolo pekne; neodriekal som ťa pri krste. Ja ťa budem volať môj syn, ale iba
         ak ty chceš.“
   </p>
   <p>
    „Veľmi vďačne, strýko.“
   </p>
   <p>
    „Ďakujem, syn môj, za toľkú dôveru,“ pošepol mu osvietený.
   </p>
   <p>
    Rozbúrilo sa v ňom akési sladké jazero, nemohol ostať nehybne. Vzal aspoň koberec,
         poukrýval ním syna až po bradu, sebe len na nohy dal jeden roh z neho. I Pavkovi bolo
         neobyčajne. Okrem matere nikdy nik nepečoval oň takto. Tej sa neťažilo vstávať po noci v
         zime a ukrývať ho. Nocľažníka nikdy dodnes nevidel, ale bolo mu pri ňom sladko na tej istej
         hlavnici. Nevedel, ako, prečo — pritúlil sa k nemu odrazu. Keď ho ukrýval, schytil mu ruku
         a priložil ju k ústam. Akýsi horúci, veľmi suchý smäd sa mu hasil, keď ju držal na ústach a
         ukladal na ňu bozk za bozkom. Dosiaľ mal len mater, na ktorej visel. V ostatné časy, odkedy
         je tu Janko, rodil sa v ňom nový cit ku Katre. Chodieval k nej s odkazmi od Janka, s
         malinami alebo jahodami Žofke. Tu odrazu sa mu zjavil mocný cit k neznámemu nocľažníkovi a
         prejal mu srdce.
   </p>
   <p>
    „Kde bývate, strýko?“
   </p>
   <p>
    „Býval som ďaleko, ďaleko, syn môj.“
   </p>
   <p>
    „Tak už neprídete?“
   </p>
   <p>
    Osvietený vycítil z hlasu žiaľ.
   </p>
   <p>
    „Žiadalo by sa, syn môj, bývať blízko a prichádzať. Pousilujem sa, ak sa to i tebe
         žiada.“
   </p>
   <p>
    „Ja by najradšej, keby sme boli vždy takto. Moja mať, vy a — a…“
   </p>
   <p>
    Osvietený už vedel, kto sa to pýta k rodičovskému páru. Naozaj ho má za veľa, že mu
         zveruje sladké túžby, ešte utajené.
   </p>
   <p>
    „Ty ju rád, Pavko?“
   </p>
   <p>
    „Veľmi rád. Pozerá milo.“
   </p>
   <p>
    „Maj ju rád, syn môj. Ak ťa i ona rada, nedaj sa odtrhnúť od nej.“
   </p>
   <p>
    „Strýko, ona je z veľkého gazdovstva. U nich je plná maštaľ statku: štyri voly a pár
         koní i kravy. Jej otec je bohatý. Hneď sa spýta: ,čo si nám doniesol, synku?‘ A čo by im
         doniesol, ja, valach…“ Bolo mu na samom konci jazyka ešte niečo horšieho od chudoby. Už
         vedel dávno, že sa píše po materi. Mohol by sa písať po Sušalovi, ale by sa nepísal za celý
         svet. Sušalo mu vyhodil na oči dosť ráz, že nebude plátať svojím statočným menom diery na
         čej poctivosti. Ako predstúpiť pred bohatého, pyšného gazdu s materiným menom? Pritisol
         tvár k plecu nocľažníka. Oddychoval sťažka, trhane.
   </p>
   <p>
    Tušil osvietený, že ešte niečo horšieho od chudoby zaľahlo na synovej hrudi? Položil mu
         dlaň na plece a hladil ho zľahka.
   </p>
   <p>
    „No, nič. Nezabudni, si môj syn, ja tvoj strýk.“ Bol by vďačne dodal: ,I viac, omnoho
         viac od strýka.‘
   </p>
   <p>
    Zatíchli. City sa rozbúrili v nich, bolo ich jazero, ale ťažko ich vynášať na svetlo,
         keď dosiaľ boli ututlané po tajných kútoch, ďaleko ľuďom od očí. Každý sa zavrel s nimi a
         bedlil, aby sa nerozlievali. Tu im zašušťalo kdesi za hlavou. Pavko sa zdvihol na lakeť.
   </p>
   <p>
    „Kto je?“
   </p>
   <p>
    „To ste vy?“ odpoveď bola veľmi tichá, ale rozoznal Jankov hlas.
   </p>
   <p>
    I osvietený sa oprel o lakeť.
   </p>
   <p>
    „Ľahni si k nám, Janko. Beztoho nemôžeme zaspať. Pomkneme sa ti.“
   </p>
   <p>
    Ľahol si k nim. I v ňom bolo rozbúrené jazero. Nocľažník mu pospomínal pred chvíľou také
         veci, že sa už nemohol stíšiť.
   </p>
   <p>
    „Ako sa má môj otec? Nepovedal, ako sa má mať? Nevidel som ich od toho večera. Ja
         nesmiem sa pohnúť odtiaľto, oni odtiaľ. Strežú ich vraj.“
   </p>
   <p>
    Vie sa vŕšiť Boltko, vie. I osvietený cíti jeho tvrdú päsť. Ale mu ju zdrví, oj, zdrví:
         čo by prišlo zrušiť sľub, čo dal vtedy materi a podložiť Smolce, alebo ísť k žene, odhodiť
         hrdosť a slušnosť. Ona, len ona donesie do poriadku, čo rozbúral dážď od Oravy.
   </p>
   <p>
    „Príde i tvoja hodina, Janko. Nebudeš čakať dlho, pôjdeš k otcovi sám.“
   </p>
   <p>
    Zhovárali sa ticho o Badišove a o všetkých, čo tam bývajú. Rozkladali si, že po Michale
         pôjde Pavko do Drozdíkov, ostane u nich cez zimu. Rozvažovali a radovali sa. Osvietený
         rozvažoval, čo jemu príde urobiť. Ak chce vykonať, čo berie pred seba, musí dostať najprv
         moc do rúk. Načo berie pred seba. Nastávajú mu krušné dni, hádam bôľu a výčitiek svedomia,
         hádam poníženia, hanby pred sebou samým.
   </p>
   <p>
    Noc sa míňala. Kedysi nad ránom zašušťalo za nimi. Janko sa vytiahol spod koberca a
         pošmykoval sa za jedľu.
   </p>
   <p>
    „Ale ste tu?“ bolo počuť hlboký hlas bačov.
   </p>
   <p>
    „Kto je?“ okríkol ho osvietený spurne, akoby sa bol strhol zo sna.
   </p>
   <p>
    „Prišiel som pozrieť. Ja som,“ tíši ho bača. „Čosi šušťalo.“
   </p>
   <p>
    „My sme spali,“ ohlásil sa Pavko. „Nepočuli sme nič.“
   </p>
   <p>
    Zakresal tuho. Vyletel celý roj zlatistých iskier spod ocieľky. Pri nich bolo dobre
         vidieť urastenú postavu bačovu, sťaby čarodejníka v kráži mihotavých svetiel. Jeho oči
         bedlive strihali okolo i do húšťavy. Janko sa učupil za chvojinu, ani nedýchal.
   </p>
   <p>
    „Ja, že je dačo. Čosi šuchlo. Nuž spite, keď je tak. Ešte nebila druhá.“
   </p>
   <p>
    Keď zatíchli jeho kroky, ozval sa Janko spoza chvojiny.
   </p>
   <p>
    „Pôjdem i ja na môj brloh. Ešte by ma napopáckal pri vás a poobháňal.“
   </p>
   <p>
    I oni sa utíšili a zaspali.
   </p>
   <p>
    Slnce už bolo na vysokom pánte, keď sa prebudil osvietený. Prihrievalo ho už dosť dobre
         po krpcoch i nohách do pol kolien. Ostatné telo bolo pod haluzinou, ani pod strechou. Bol
         poprikrývaný kobercom. Syn ho iste prikryl, keď odchodil od neho. Pretrel oči, vstal a
         poobzeral sa po polianke. Sťaby posiata perlami, menila sa pred očami hodvábnym iskrivým
         leskom. Bolo rosy, že ju slnce nestačilo vypiť. Prihol sa k tráve, prešiel rukami po nej.
         Netreba sa mu ustávať k studničke, umýval sa čistou vodou, akej sa nikdy nedotkli jeho
         ruky. O ovciach už neslýchať, chlapci ich podojili a odviedli na pašu.
   </p>
   <p>
    „Ako sa spí, švagre, na našej hospode? Od rána netu. Mohli ste dosiaľ obísť Hundráč a
         byť dávno v susednej stolici.“
   </p>
   <p>
    „Keby nebol zaspal!“ odpovedal mrzute.
   </p>
   <p>
    Bol sklamaný. Kým spal, odišiel i syn. Ani sa neodoberie od neho. Mal veľkú starosť. Ani
         netúrnul, že si ho bača prezerá veľmi nedôverčivo. Pri raňajšom slnci poznáva na ňom ešte
         zjavnejšie, že je akýsi obšivkár.
   </p>
   <p>
    Bača usúdil, že je nie to, za čo sa vydáva. Ruky sú nie záhradnícke.
   </p>
   <p>
    „Chlapče, vyslúž!“ zavolal od putery. „Treba preliať hrdlo.“
   </p>
   <p>
    Z koliby vyšiel Pavko, usmial sa na hosťa. Bača ho mal za poslušného a zadržal ho pri
         sebe na dnes. Na nevolaného hosťa treba pilne dozerať.
   </p>
   <p>
    Bača sedel pri putere. Pristavil si ju temer k samým dverám, akoby chcel zacloniť, čo sa
         robí v kolibe. I Pavko vyšiel spoza neho ako slnce zaránky spoza Hundráča. Miesil v srvátke
         podlhovasté bochníky zo syra a kládol na ne furmu. Stískal a vytláčal z nich srvátku, kým
         bochníky nemali podobu oštiepka s úhľadnými pupčekmi. Hotové oštiepky Pavko odnášal do
         komory a staval hore koncom do plachtičiek.
   </p>
   <p>
    „Už len počkáte, švagre, kým sa obriadime tuto. Zvaríme dačo žinčice. Teplá vám bude
         lepšia.“
   </p>
   <p>
    „I studená ujde,“ oznámil mu osvietený, ukazujúc na črpák s urdou od včerajška.
   </p>
   <p>
    Pavko vedel akýsi fígel, že mu jej začrel ešte hustejšej, ako bola včera.
   </p>
   <p>
    „Z volov neviem veru, či ešte dačo bude,“ poznamenal bača, hodiac naň okom zboku. „Sotva
         ich budete priahať. Kmíni nespia do pol poludnia.“
   </p>
   <p>
    Osvietený si zapil urdy z novej várky. Z nej dali všetku psiarku bravom, vypaseným a
         bielym. Keď oddával prázdny črpák Pavkovi, zaľahol naň veľký žiaľ. Minul sa nádherný
         sviatok, zálet do minulosti a do tej kvetnatej úboče. Prichodí sa driapať na ostrý hrebeň a
         doráňať nohy na skalách a kiaroch. Musí sa vrátiť medzi ľudí a ruvať sa s nimi o moc i
         obľúbenosť.
   </p>
   <p>
    Začal ďakovať bačovi za lásku a odberať sa od neho.
   </p>
   <p>
    „Keď sa vrátim do Červene] Lehoty, nikdy vám nezabudnem, ako ste ma uctili.“
   </p>
   <p>
    „Už nás len príďte opáčiť. Červená Lehota nie je tak ďaleko. Psiarky sa vždy nájde, do
         Jána i urdy. Príďte hoc i nebude prichodiť hľadať voly. A ty, chlapče, sa zober. Ukáž
         chodník. Zídi na Krista Pána chodníček. Ten ide pekne okolo Hundráča do iného vidieka.“
   </p>
   <p>
    Tak mal pri sebe ešte Pavka, nie tak, aby ho odprevadil, ako skôr, aby ho mal na muške,
         kým sa nezrediká až dolu. Nepotrvá dlho ich spoločná cesta.
   </p>
   <p>
    Horou sa spustili až na bralisko. Zasa ležal pred nimi celý vidiek, až hen po veľké
         Roháče. Ale akosi nebol čistý. Bol akoby pod pavučinou, zatiahnutý plachtičkou tenkej
         hmličky.
   </p>
   <p>
    „Sadnime si ešte, Pavko. Keď z volov i tak nič, nepôjdem okolo Hrbáča, ale sa vrátim
         domov.“
   </p>
   <p>
    „A voly?“
   </p>
   <p>
    Pavko vytreštil oči, ako mohol strýk premeniť úmysly cez noc a voly nechať volmi.
   </p>
   <p>
    „Azda ich i našli. Moc ľudí sa rozbehlo za nimi.“
   </p>
   <p>
    „Darmo ste sa ustávali.“
   </p>
   <p>
    „Horký darmo, synku.“
   </p>
   <p>
    Osvietený sa zahľadel naň, aby si odniesol jeho obraz sebou. Bude mu treba mať niečo pri
         sebe, čo ho pozdvihne z hlbín, kde ho sotili.
   </p>
   <p>
    „Kedy prídete?“
   </p>
   <p>
    „Sám neviem. Budem hľadieť prísť.“
   </p>
   <p>
    Ako to povedal, tak neiste! Pavko cítil, že ako ich tej noci zviazal dovedna tajomný
         cit, tak ich teraz delí nie cit, ale hádam sama suďba. Bolo mu smutno. Ako sedeli jeden pri
         druhom, vzal do ruky rukáv hunky. Našiel na ňom rozpáraninu, ktorú vtedy zošila mať. I
         valaška bola tá istá, nad ktorou plakala.
   </p>
   <p>
    Dnes už vedel, čo nevedel za malička: prečo starý otec Hudák neprišiel nikdy do nich,
         hoc sa túlal ustavične po kraji už či opitý, alebo triezvy, prečo mať plakávala nad truhlou
         s hábami, prečo bol Sušalo nachmúrený temer vždy a jeho volal nie menom, ale vždy
         ,podložok‘. V ostatné roky ho už tak nevolal, ale sa mu ani neprihováral. Keď prišiel k
         poznaniu, že nepochodí ako iné deti, z manželského zväzku, prišiel rad naňho plakať. Robil
         to potajomky, aby mať nezbadala. Ale ona vedela dobre, čo jej syna zjedá. Pred dvoma rokmi
         temer z nôh spadla, keď syn pred ňou a pred Sušalom povedal farárovi, že sa volá Pavel
         Hudák. Nebol by vtedy za celý svet podvihol oči od zeme, a i tak mu bolo, akoby bola povala
         strešťala a rútila sa na nich.
   </p>
   <p>
    Pozeral i na toho, kto sedel pri ňom, inakšie ako včera. Valaška a rukáv na hunke i
         tkanice na košeli dali výklad k záhadám, pred ktorými stál dosiaľ ako pred žulovým bralom,
         ktorým sa nedá vyjsť dohora, kde je sídlo pravdy. Srdce sa mu triaslo, lebo tušilo, že pre
         človeka s valaškou a hunkou plakávala mať. Srdce mu šepkalo, kto je človek pri ňom, prečo
         mu je každé tretie slovo ,syn môj‘. Pri tom slove cítil i on teplotu prúdiť od neho na
         seba, i jeho srdce sa jej otváralo ako ruža slncu. Ale teraz sa zavrelo: od človeka pri ňom
         prúdi chlad. Keď pozrel naň, hoc opatrne, zboku, cíti, že mu je cudzí. Prvej, keď sa ho
         spýtal, kedy príde, odpovedal, že sám nevie, hoc dodal, že bude hľadieť. Háby a valaška
         pôjdu zasa do materinej truhly alebo s ním do Červenej Lehoty, a strýk bude synovi zasa
         cudzí, ako bol do včerajšieho dňa. Nikdy neprišiel pozrieť, čo sa robí s materou a so
         synom.
   </p>
   <p>
    Nevedel sám, že sa odtiahol od strýka. Srdce začalo bočiť od neho. Nesedel mu, ako
         sprvoti, pri samom boku.
   </p>
   <p>
    „Neviem, kedy prídem, syn môj, ako prídem. Rozkazujú okolnosti v tej veci, ako vo
         všetkých veciach. Šťastný, kto nemusí okolnosti slúchať.“ Zamĺkol a pozeral na tmavú horu
         zádumčive. Pokýval hlavou a dodal ticho: „Bez okolností by trochu inakšie vyzeralo na
         svete. Čo je ďaleko jedno od druhého, bolo by blízko. Čo je zasa poviazané dovedna, rozišlo
         by sa a neslýchalo jedno o druhom. Okolnosti sú ti ploty, čo ľudia nastavali medzi sebou,
         aby ich malo čo deliť a zahrádzať. Čo smelší ich presadzujú, ale nie všetci vládzu
         preskočiť na druhú stranu. Podajeden si prebije hlavu. Nie každý vládze preskočiť, nie.“
   </p>
   <p>
    Pavko vtedy už vedel, aké okolnosti sú v reči. Jemu sa predstavili okolnosti ako
         výhovorky pozatierať trhliny a diery, ktoré pričinila chabosť. Ešte ďalej sa odtiahol od
         neho. Nechce počúvať o okolnostiach. Vtedy Pavko pocítil jeho dlaň na pleci. Stisla mu ho
         mocne.
   </p>
   <p>
    „Okolnostiam sa nedaj, syn môj. Postav im oproti stálosť a pevnotu. Obľúbil si dievča,
         nedaj si ho odňať. Ak ti okolnosti budú chcieť odvliecť, neboj sa. Ja sa im postavím, ja!“
   </p>
   <p>
    Stisol mu plece a potriasol ho mocne. Valaškou búchal zasa o bralo.
   </p>
   <p>
    Pavko, hoc výhovorky ho odháňali od neho, cítil zasa teplý prúd od neho prúdiť k sebe.
         Od človeka pri ňom už nešli výhovorky, ale sa ťahala pevná vôľa.
   </p>
   <p>
    „Nastavali tých plotov a ohrád, syn môj, vyše práva. Vieš prečo? Vraj vyskúsiť, kto je
         mocný. Nespočíva ich hlava na spoločnej hlavnici ako naša tej noci. A ak áno, nenadeli ju
         láskou, aby mala na čom odpočinúť ubolená hlava.“
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2597906">
       </a>
       15
      </h2>
     </div>
    </div>
   </div>
   <p>
   </p>
   <p>
   </p>
   <p>
    Slnce už vystúpilo vysoko, pripekalo nad braliskom. Osvietený sa zberal. Pozeral ešte
         ostatný raz na syna, odniesť si jeho obraz dokonalý. Zaň nechá na útulnej polianke dobrú
         polovicu srdca.
   </p>
   <p>
    Spoza brala sa ozvali hlasy: nebodaj prichodia na salaš po syr alebo oštiepky. Medzi
         hlasy miešal sa mekotavý škrek dieťaťa a milý ženský hlas: „Či-čí, či-čí.“
   </p>
   <p>
    „Už sme tu, deti. Najhoršie sme prešli. Príkry je kiar. Netrúfal by som si premerať ho
         ešte raz.“ Hlas bol spretrhávaný dychčaním.
   </p>
   <p>
    Skoro zápäť spoza brala sa ukázala dlhá, chudorľavá tvár, na nej vhĺbenina medzi lícnymi
         kosťami a ústami. Klobúk bol v ruke, ktorá akoby veslovala s ním napred-nazad. Dlhý
         kostrnok nad ľavým uchom previsol a kyvká sa hore-dolu pri každom kroku. Na druhej ruke je
         prevesený kabát. Biely kamizol je rozopätý.
   </p>
   <p>
    Osvietený poznal čuhárskeho rechtora. Za ním sa ukázal spoza brala Bohumil Valizlosť v
         svetlom dlhom kabáte, ktorý nadúval vetrík, ani vetrilo na lodi. Na ruke má tmavý plášť.
         Ženský je, opálajú sa z neho stužky. Potom zasvietila pekná hlava devy so zlatistými
         vlasmi. Oplecko bolo nadudrené. Za ňou sa ukázala zasa hlávka devy s tmavými vlasmi. Tvár
         bola červená ako ruža. Jedno očko sa uhýbalo na stranu. Zlatohlavá niesla dieťa v povoji a
         čičíkala, aby nevrešťalo; temnovlasá mala chlapca na rukách. Ten sa podhadzoval, akoby
         sedel na koni.
   </p>
   <p>
    Osvietený ani nezbadal, ako jeho spoločník šibol dolu kiarom. Dva-tri dlhé skoky, a už
         bol pri dievčine, ktorú dosť hodne trhal sem-tam nezbedník na rukách, ako sa hádzal.
         Schytil ho popod pazuchy a vysadil si ho na plece rozkročeného. Chlapec sa mu chytil za
         vlasy, zavýskal od radosti, že má takého koňa. Do druhej ruky zobral košík, čo niesla
         zlatovláska na lakti.
   </p>
   <p>
    Tak vystúpili na rovinku nad braliskom. ,Čičí-nečičí,‘ to vo vankúši ziapalo čím ďalej,
         tým horšie.
   </p>
   <p>
    „Čo ti je, Metodko?“ dohovára mu starý pán. „Nehanbíš sa robiť toľký vresk pred salašom?
         Bača si pomyslí, že ťa na nože berú.“
   </p>
   <p>
    „Daj ho mne, Žofka: nedá si on povedať,“ riekla mladá milým, spevným hlasom.
   </p>
   <p>
    Poobzerala sa. Videla kameň, na ktorom sedel pred chvíľou osvietený s Pavkom. Sadla si a
         začala sa rozpínať. Až teraz zazrela cudzieho chlapa v hunke. Začervenala sa, ale už bola
         rozopätá odpoly. Hľadela sa obrátiť, aby sa mu neukázala s otvorenými šatami, ale cudzí
         chlap sa obrátil už k jej mužovi a svokrovi, možno naschvál, aby jej neprekážal. Ostatne
         obe dievky ostali pri nej. Mohli ju ľahko ukryť, postaviac sa pred ňu. Ale zlatovlasá
         nemala kedy myslieť na paniu. Pozerala na horu, sťaby v nej hľadala niečo pilne. Tmavovlasá
         pozerala na Pavka, ako sa krúti po poľane, majúc odzgana Cyrila na pleci. Kričal ,hió-hió‘
         a ťahal ho za vlasy.
   </p>
   <p>
    Záborovci zazreli osvieteného. Zarazili sa prekvapení, vidiac ho tu, v tých šatách.
         Osvietený sa usmieval, dal im ruku.
   </p>
   <p>
    „Veru ja. Prišiel som na badišovský salaš z Červenej Lehoty. Utiekli mi voly, prišiel
         som ich hľadať.“
   </p>
   <p>
    Vytriešťali oči, čo im to hovorí, ale sa hneď rozosmiali, keď im vyrozprával, ako chcel
         oklamať baču.
   </p>
   <p>
    „Nuž ale, prosím ich, pán…“
   </p>
   <p>
    Osvietený pretrhol mu reči. „Azda sa nebudeme pánovať, keď hľadáme voly takto, ako sme.“
   </p>
   <p>
    Rozšíril ruky v širokých rukávoch košele, v jednej vybíjaná valaška, v druhej klobúk.
   </p>
   <p>
    „Myslím, ani onikať by sa nepatrilo.“
   </p>
   <p>
    „Nemáme nič proti tomu.“
   </p>
   <p>
    Stískali mu oba ruku, dosť hodne vzrušení. Bohumil Valizlosť dodal trochu s narážkou:
   </p>
   <p>
    „Nepatrilo by sa ani tamdolu onikať. Naši predkovia si vykali všade. Ak sa kazí povetrie
         onikaním tuhore, tamdolu sa kazí väčšmi, kde ho počúvajú toľkí.“
   </p>
   <p>
    „Zabudli sme na staré dobré obyčaje. Čo vtedy bolo slušné a vzácne, dnes je neslýchaná
         novota, že jej treba najprv kliesniť cestu.“
   </p>
   <p>
    „Začnime hneď vo verejnosti. Poďte medzi nás. Pomáhajte. Vlastne skorej: choďte
         popredku.“
   </p>
   <p>
    Urobili len pár krokov chodníkom na salaš, a už zabŕdli do ožihavej otázky.
   </p>
   <p>
    Bohumil Valizlosť horel ohňom nadchnutia, starý pán bol tiež vzrušený.
   </p>
   <p>
    Osvietený sa usmieval ako v rozpakoch.
   </p>
   <p>
    „Šiel by ja, kde len chcete, keby bol Zábor.“
   </p>
   <p>
    „Mohli by ste, i kde Zábor nemôže, keby bolo vôle a odhodlanosti. Máte moc a spôsob.“
   </p>
   <p>
    „Práve je chyba, že nieto sily. Och, a boli sily, hádam preto, že sme ich v minulých
         stoletiach priveľmi užívali alebo vari zneužívali. U vás je sila a vôľa.“
   </p>
   <p>
    „Poďte s nami, hneď vám pribudne nových síl: iných, než ktoré nosili zástavy takého
         Tökölyiho alebo Rákoczyho.“
    <sup>
     [
     <a class="footnote" href="#ftn.id2598151" name="id2598151">
      46
     </a>
     ]
    </sup>
   </p>
   <p>
    Bača len otváral oči, keď mu hosť prikvitol znovu pred kolibu, a v tej spoločnosti.
   </p>
   <p>
    „Netreba mi už ísť do Malužinej. Voly sa našli.“
   </p>
   <p>
    Bača pokrúcal hlavou.
   </p>
   <p>
    „Znať trochu prvej, neboli by ste sa ustávali až sem.“
   </p>
   <p>
    Starý pán sa skladal. Kabát a klobúk položil na peň. I Bohumil Valizlosť odložil šatku
         ženinu. Starý pán sa obzeral naokolo.
   </p>
   <p>
    „A náš Janko?“
   </p>
   <p>
    Bača bol v pomykove. Zľakol sa, že nocľažník zvie o Jankovi.
   </p>
   <p>
    Osvietený sa zasmial.
   </p>
   <p>
    „Nebojte sa, bača; viem dávno, kde je. Ak chcete, zavolám vám ho.“
   </p>
   <p>
    Bača zahvízdal. Dunaj skočil a zabrechal, bravy zagrúlili.
   </p>
   <p>
    „Kdeže by sa nebál, keď pasú naň! Ale ja viem, aké voly hľadá hockto, kto sem príde?“
   </p>
   <p>
    Janko prišiel ku kolibe. Bol uveličený vidieť takých hostí. Hneď sa vypytoval na mater a
         otca. Žofku sa okúňal spomenúť.
   </p>
   <p>
    „Boli by prišli, a ako vďačne. Ale sa vždy okolo domu poneviera Nehemko Žulovic alebo
         Samuel Primitivus. Vyšľakovali by ťa hneď.“
   </p>
   <p>
    Na polianke dolu sa ukázala pani s dievčatami. Janko zazrel Žofku a pobral sa proti nej.
         Niesla košík, Katra vzala dieťatko, ktoré hneď zaspalo, keď ho pridojila matka.
   </p>
   <p>
    Zišli sa všetci pred kolibou. Pani sa neozrela veľmi o cudzieho človeka. Bola veľmi
         veselá, líca jej kvitli, oči žiarili radosťou. Čistý horský vzduch vdychovala s pôžitkom,
         vlieval do nej nové, svieže sily.
   </p>
   <p>
    Baču sa už nebála, že je zbojník.
   </p>
   <p>
    Sám ju vyslúžil krásnym, novým črpákom najlepšej urdy.
   </p>
   <p>
    „Čiže je dobrá vaša žinčica, bača. Takej sa sotva kde pije od Badišova po Brezno.“
   </p>
   <p>
    „Dobrá je, kým kukučka kuká,“ uškrnul sa. „Potom bude dobrá i psiarka.“
   </p>
   <p>
    Dievkam vyniesol Pavko po črpáku. Janko sa prizeral, ako sa svieže pery jeho dievčaťa
         máčajú v bielom, trochu žltkavom nápoji. Na lícach jej rozkvitli ruže. Zvlhnutým okom
         pozerá na Janka ani na zázračný zjav. Nevidela ho od tej chvíle, keď sa pod Mladinami
         spytovali, či sa ešte kedy uvidia. Hľa, tu sú zasa spolu. Môžu sa pozhovárať očima.
   </p>
   <p>
    „Dievčatá, odpočiňte ti, ustali ste. Ak chcete, potom pozrite, či bude malín a brusín.“
   </p>
   <p>
    Bača sa uškieral, ako sa vec chytro zariadila. Žofka ostala s Jankom a Pavko sa držal
         pri druhej. Ale on bol valach, mal robotu v kolibe i poslúžiť bačovi. Musel odskakovať a
         dievča nechať samé.
   </p>
   <p>
    „Nepleť sa mi tu, chlapče. Nedbal by si sa ukazovať, aký si výslužný? Tam vyslúž, čo
         bude treba. Ja si už poradím bez teba.“
   </p>
   <p>
    Slová boli dosť mrzuté i spôsob šomravý, ale Pavka neurazili. V očiach baču zbadal
         iskierky veselosti, i akoby mu boli žmurkli významne. Pristúpil ku Katre a radil jej
         pozrieť studničku, ktorá vyviera v dúpnej lipe.
   </p>
   <p>
    Katra išla s ním poslušne. Dúpnu lipu našli na lúčinke v samej hore. Peň bol hrubý,
         dvaja chlapi by ho mali čo oblapiť, ak by si ruky dali. Ešte trčí zboku z veľkej hrče
         mohutný konár, plný šťavy. Spomedzi starých koreňov žblnkotala voda čistá, prehŕňajúc vo
         vrení čistý biely piesok.
   </p>
   <p>
    „Vidíš, Katra, táto studnička je nie ako studnička. Keď pán Kristus bol na tom chodníčku
         dolu, že pôjde popod Hundráč na Švihorské pole, lebo ich tam moc ležalo mŕtvych a v ranách,
         zlý duch poslal černokňažníka, dal mu veľkú moc, aby pána Krista zabil na mieste.
         Černokňažník spustil veľkú búrku. Osliatko pod Kristom Pánom sa zopälo na tom mieste, kde
         mu odtlačilo kopytá v skale. Blyslo, akoby sa bolo nebo otvorilo, ale jasná strela neudrela
         do Krista Pána. Bola tu táto lipa, vletela do nej a vytrhla, čo bolo v nej, že ostali len
         korene a kôra. Pánu Kristu sa uľútilo pekného stromu, že uschne nič po nič. Doniesol v
         priehrští vody a pokropil rozdriapané korene. Spomedzi nich vyvrela táto čistá voda. Pozri,
         ako premýva piesoček. Je biely ako sneh, jednaké zrnôčka, akoby ich bol naosieval.“
   </p>
   <p>
    Katra sa zohla k studničke, načrela vody do dlane a chlipla.
   </p>
   <p>
    „Chutná vodička, studená. Ja myslím, kto ju pije, padne mu na úžitok, ako tejto lipe.
         Pozri, prázdna je zdnuka, skoro samá kôra, a predsa ženie mocnú haluz. Lipa predsa ožila od
         nej a rastie, hoc ju rozpárala jasná strela.“
   </p>
   <p>
    Pavko si do tých čias neobzrel nikdy tak bedlive poškodený strom.
   </p>
   <p>
    „I ja z nej píjavam, Katra.“
   </p>
   <p>
    „Nech ti bude na úžitok, Pavko, ako tejto lipe. A tebe bude: zdravý si a mocný.“
   </p>
   <p>
    Dotkla sa ho pozorom. Ľavé oko odskočilo nabok, práve ako materi, keď je vzrušená.
         Začervenala sa, lebo on zachytil jej pohľad.
   </p>
   <p>
    Hora akoby sa bola zajagala v nádhernom svetle a nad divotvornou studničkou akoby sa
         boli rozspievali všetky vtáčiky. I v ňom sa začali trhať akési temné závoje a trhlinami
         šibať jasné pramene svetiel. Život sa neukazoval šedivý a otupný, v ňom akoby mali hnať
         bujné dúbravy a veselé medze. I nocľažník mu dotušil:
   </p>
   <p>
    „Drž sa, nedaj sa odlúčiť!“
   </p>
   <p>
    Chytal sa i on tých svetlých prameňov a kráčal, kde je jeho divotvorná studňa, z ktorej
         vybúšil prúd blaha.
   </p>
   <p>
    Zobzeral sa. Zo studničky vytekal jaroček a ponáhľal sa dolu grúňom. Je neviditeľný,
         ukryl sa do húšťavy papradia. Kde tá prestala, rozkladala sa celá hrada záružlia. Pri ňom
         kvitli veľké, bujné chlpy nezábudok. Jasnobelasé očká pozerali usmievave na mladý párik pri
         jarčeku. Pavko sa zohol, natrhal neveľké perečko najkrajších a dal jej ho.
   </p>
   <p>
    „Na pamiatku, Katra, že si so mnou išla sem.“
   </p>
   <p>
    Vzala pierko. Jej očko sa dotklo valacha. V ňom bolo moc teploty a veľká odhodlanosť ísť
         pri ňom nielen k studničke, ale kdekoľvek by ju viedol. Zaďakovala mu, ale slová sa
         spretŕhali.
   </p>
   <p>
    „Odslúžila by sa ti, Pavko, keď prídeš, ale klince v našej záhradke nie sú také pekné
         ako tieto kvety.“
   </p>
   <p>
    Pavko sa trochu nadurdil.
   </p>
   <p>
    „Sto ráz sú krajšie,“ odpovedal jej spurne. „U vás je všetko najkrajšie, Katra, keď
         prídem a ty prídeš proti mne. Všetko je najkrajšie, ale ty nadovšetko. Tebe nič nechybí,
         Katra. Čo by si bola v najhoršej kolibe, všetko by bolo najkrajšie, kým si tam ty.“
   </p>
   <p>
    „Neporúhaj sa, Pavko.“
   </p>
   <p>
    Hlas sa jej pridusil a zmĺkol. Hruď sa búrno dvíhala. Prsty, ktorými chcela zapäť
         perečko nad bruslekom, sa striasli, že vypadli z nich tri najkrajšie byľky. Zohol sa
         chytro, zozbieral a podal jej ich.
   </p>
   <p>
    „Neporúham sa, Katra, neporúham. Prečo by sa porúhal?“
   </p>
   <p>
    „Keď som chybná, Pavko. Hanbím sa ľuďom pozrieť do očí.“
   </p>
   <p>
    Zaliali ju slzy. Nevidela ani byľky, čo jej Pavko podával.
   </p>
   <p>
    Pavko sa nahneval už naozaj. Chytil ju za ruku a vložil byľky do nej. Podržal ju vo
         svojej i stisol veľmi tuho, aby ich zasa neroztrúsila.
   </p>
   <p>
    „Nie si chybná, Katra. Nie je pekne od teba tak hovoriť. Najkrajšia si zo všetkých,
         vieš. Mne najkrajšia, najkrajšia.“
   </p>
   <p>
    Stískal jej ruku s kvietím. Ako jej tiekli slzy dolu tvárou, pritiahol tvár k sebe a
         slzy utieral čiernym rukávom. Šepkal jej pri samom uchu veľmi smelé slová, že je jemu
         najkrajšia zo všetkých, že ju rád, veľmi rád.
   </p>
   <p>
    „Ty, Pavko!“ nachýlila sa k nemu a, ako ju oblapil okolo pása, založila mu ramená okolo
         hrdla. „Ty, Pavko, mňa!“
   </p>
   <p>
    Pozrela mu do tváre, ale jej bola taká pekná, že očko, oslnené, hodilo sa naľavo. Zasa
         prichýlila tvár k nemu; zľakla sa tej veľkej chyby, že mu bude klať oči.
   </p>
   <p>
    Zasa ju utieral tým rukávom. Ošiaľ, čo bol prvej na ňom, spadol z neho. Videl sa pri nej
         taký, aký je: s čiernou košeľou, badišovský valach, ktorý ani nemá komôrky, kde odviesť
         svoju.
   </p>
   <p>
    „Ach Katra, čo som ti táral! Ale to pristane mne? Pozri tú košeľu, ja valach, nemám
         ničoho nič, čo by sa za necht zmestilo. A ja tak dievke veľkého gazdu!“
   </p>
   <p>
    Striasla ho tuho, zahriakla prísne:
   </p>
   <p>
    „Máš, čo mal náš otec, keď prišiel do nás. Dá ti haluzinu z briez, budeš robiť metly. Ja
         pôjdem do fary slúžiť, keď sa Žofka vydá. Naučím sa priasť a pekne tkať. Budú nám tri
         svety.“
   </p>
   <p>
    „Nebudú, Katra, nebudú.“ Držal ju oblapenú tuho. Hlavu sklonil nízko, lebo bol urastený
         ani jedľa, Katra proti nemu bola predsa len maličká. Šepkal jej teraz už do samého ucha:
         „Tvoj otec sa spýta: ,Čo si nám doniesol, synku?‘ A ja mu poviem: ,Tuto holé dlane.‘ A on
         mne: ,Nič preto, len keď je statočnosť a dobré meno.‘ A povedz, Katra, mám ja meno? Otcovo
         ani neviem.“ Nuž hej, ak je nocľažník otec, nepošepol svoje meno, keď mal hlavu pri synovej
         na tej istej hlavnici. „Ako sa ukážem s materinským pred otcom?“
   </p>
   <p>
    Triasla sa na jeho prsiach. Hej, otec je taký, spýta sa každého: ,Čo si nám doniesol?‘
         Spýta sa i na meno, priezvisko. Ktovie, čo povie na materinské? Ale sa zobrala dovedna.
         Zatriasla ho za plecia.
   </p>
   <p>
    „Nespýta sa. Nemá sa čo spytovať. Ak sa bude spytovať, odídem z domu. Pôjdeme, kde nás
         oči povedú.“ Pritiahla ho mocne k sebe, pozerala mu s horúcou oddanosťou do tváre. Očko len
         tak mihalo sem-tam. „Nedám si ťa, nie!“
   </p>
   <p>
    Pritisol ju mocne k sebe. Hrdosť vstúpila doň a smelosť.
   </p>
   <p>
    Podložil dlaň pod jej bradu, aby mu tvár neumkla a pritisol jej na ústa svoje s akýmsi
         horúcim smädom. Stáli pri lipe oblapení, ústa na ústach. Keď sa roztrhli, dívali sa
         zadivení na tento svet. Bol akýsi inakší, jemu omnoho krajší, usmievavý.
   </p>
   <p>
    „Stal sa mi div, Katra. Nemať ťa tu oblapenú, neveril by, že je to svet, čo bol dnes
         ráno. Veru nie.“
   </p>
   <p>
    „Musí sa stať div, Pavko. Pôjdeme chodníčkom Pána Krista a jasná strela netrafí do nás.
         I tebe vybútľavelo otcovské priezvisko. Nuž nech si tam má. Nepôjdeš schodiť svet za ním,
         ako ten nocľažník u vás za volmi. I bez mena rastie haluz, ako táto tu z tej kôry. Kristus
         donesie sám požehnanie v svojej priehršti.“
   </p>
   <p>
    Pavko sa zadíval na ňu, i ona mu bola div sveta. Myslel, že nevie, skromná, vody
         zamútiť, a ono ona vie ísť veci na samý koreň.
   </p>
   <p>
    „Ach, Katra, Katra, kto by bol povedal, že si taká múdra. Zo samej múdrosti vystavíš
         nový veľký dom, ako tvoj otec. Bude nežiaľ v ňom bývať.“
   </p>
   <p>
    Zahľadela sa naň a srdce jej zabúchalo. Bude nežiaľ oň pečovať a zháňať, čo treba, do
         domu. Opatrí ho čo najlepšie, nič mu nebude chýbať, aby bol i on mocný a rozrastený, ani
         tento konár.
   </p>
   <p>
    Keď sa najväčšmi kochal, ako mu bude pri nej, zišlo mu na um, že vlastne pri nej nebude.
         Len včera večer sa bol ponúkol Jankovi, že ak ho zlapajú a budú chcieť ostrihať do
         regimentu, zverbuje sa zaňho a bude slúžiť cisárovi. Zavalila sa mu veľká ťarcha na srdce.
         Bolo ju ťažko niesť samému. Bola pri ňom ona, i naložil jej polovicu ťažkej noše. Keď jej
         pritisla veľmi plecia, chytila sa ho prudko, aby sa nepotočila. Začala sa zastrájať, že si
         ho nedá, nie, nikomu, ani cisárovi. Nech si vezme druhých, hoďas Janka. Ale Pavko jej
         vyvrával. Čo sľúbil, darmo je, prichodí splniť.
   </p>
   <p>
    „A čo preto, Katra, keď vyslúžim cisára, vrátim sa rovnou cestou do Badišova. Možno
         budem veľký pán s fúziskami. Budem mať čo ukázať otcovi, keď sa ma spýta, čo som vám
         doniesol.“
   </p>
   <p>
    „Nedám si ťa, abys’ vedel. Nech si Janko ide slúžiť cisára.“
   </p>
   <p>
    Myslela, že príde na polianku naradovaná od dúpnej lipy, a tu prišla rozhorčená.
         Obzerala sa po polianke, či nezazrie Žofku, ale pred kolibou sedeli len tí z fary a ten v
         hunke. Pavko sa jej ponúkol, že ju on najskôr zavedie, kde sú. Šiel s ňou rovno k skale,
         pod ktorou mal Janko pekný útulok.
   </p>
   <p>
    Skala bola dosť vysoká, holá, ale okolo nej mladila sa hora. Kde bola diera pod skalu,
         rástli pekné smrečky ani dáka záclona, aby nebolo vidno dnu. Janko zaviedol Žofku sem.
         Pozerala na skalu, pod ňou jej ukázal dieru.
   </p>
   <p>
    „Treba sa prikrčiť, kto chce dnu ísť: ale dnu je priestranno.“
   </p>
   <p>
    Prikrčila sa i ona, a keď sa trochu rozhľadela, videla za otvorom ako pivnicu. Tam pri
         jednom kraji bol koberec na sene, i hlavnica. Chudák, Janko, tu musí spať a skrývať sa i vo
         dne, keď prídu z dediny na salaš. Keď môže ísť ku kolibe, svák Hamula mu hvizdne, ako dnes.
   </p>
   <p>
    Uľútilo sa jej ho. Pristúpila k nemu náhlivo a oblapila ho prudko, tisla tvár k jeho
         tvári, ale nemohla dočiahnuť k nej, bárs sa stavala na prsty. Našla jej zato veľmi dobré
         miesto jemu pod uchom na hrdle.
   </p>
   <p>
    „Ach, môj Janíčko! Bola by vari umrela, nech ťa nevidím. Do tých čias som sa mala okolo
         starého, kým ich nevypoďkal semka. Keby ťa boli odviedli, ja by už nežila. A teraz rob so
         mnou, čo chceš. Ja som tvoja, tvoja…“
   </p>
   <p>
    Pritisla sa k nemu, nasýpala mu do žíl žiaru, že od horúčavy sa mu mihali iskry pred
         očima. Pritisol ju k sebe a nasial jej horúcich bozkov na líce. Hovorila mu všeličo, že
         pôjde s ním hoďas dnes do Trnavy alebo kde ju zavedie. Čo preto, že budú medzi cudzími, len
         keď neodvedú jeho.
   </p>
   <p>
    „Neodvedú ma, nedajú ma.“ Vyrozprával jej, ako cudzí nocľažník má úfnosť u osvieteného.
         „A čo by i tak prišli, nedám sa. Uskučím.“
   </p>
   <p>
    Tu sa ho opýtala, ako uskočil vtedy vojakom. Počula, že sprvoti nechcel, a potom im
         uskočil pred samým nosom, akoby sa bol prepadol do zeme.
   </p>
   <p>
    „Boli by ma našli na šope za žitnými šupami. Ale sa stal div, Žofka. Šiar snopkov, čo
         bol za mnou, sa podvihol, urobila sa špára. Anjel mi šepol: ,Tadiaľto ujdi, Janko.‘ Pošitie
         bolo nové, urobil som si ľahko špáru a bol som na streche. Kým ma hľadali po dome a dvore,
         ja som ležal na vrchstreche ani na posteli. Keď vojsko odišlo z dediny, anjel mi dal znak a
         ja šiel na salaš.“
   </p>
   <p>
    „Naozaj anjel!“ Pozerala naň rozšírenými očima od divu i od strachu.
   </p>
   <p>
    „Anjel musí byť: ukázal mi istú cestu, keď ma obstúpili a ja už bol ako v ich rukách.
         Pravdaže anjel!“
   </p>
   <p>
    Ukázal jej veľmi pekného smrečka neďaleko diery. V hustom haluzí bola hodná klietka.
         Urobená bola z tisiny, i stĺpiky i šteblinky a pánty. I dno mala zložené z tisinových
         tyčiek. Povaly nemala, ale mala dach z tyčiek a zvonku pokrytý peknou tisovou kôrou. Na
         dachu boli na štíte obloky a hálka, zo strany výhľady. Dom bol pekne zložený dovedna. V ňom
         si podskakoval drozd, keď Janko odhodil halúzky, ktorými pokryl klietku. Vták bol veselý,
         privykol na Janka. V húšťave haluzín mu bolo, akoby ani nebol chytený v klietke.
   </p>
   <p>
    „Zaspievaj, Honzo, zaspievaj!“
   </p>
   <p>
    Drozd naklonil hlavu, obzeral si Janka, ale ešte väčšmi Žofku. Potom podskočil a začal
         si utierať zobák o pántik: ďob, ďob.
   </p>
   <p>
    „Aký pekný drozd!“
   </p>
   <p>
    Janko sa zasmial. „Veru tak. Drozdík drží drozda. Zaspievaj, Honzo, zaspievaj.“
   </p>
   <p>
    Janko začal hvízdať a drozd vstal a prerazil ho hneď svojou nôtou: ,Štyri kozy, piaty
         cap.‘
   </p>
   <p>
    Žofka sa zasmiala. „Peknú si ho naučil!“
   </p>
   <p>
    „Naučil som ho veselú, Žofka, a takú, aby nebolo v nej ,moje potešenie,‘ ani
         ,dievča-dievča.‘
   </p>
   <p>
    Tohto drozda vezmeš s klietkou a zanesieš ho do mlyna.“ Žofka sa zadívala naň, otvoriac
         široko nevädzové oči. On tiež pozeral veľmi vážne a prikývol: „Do mlyna, k Mahúľovi. Ale
         nedáš ho mlynárovi. Tam je Hanka, dievčatko, čo varuje dieťa, jemu dáš drozda s klietkou,
         že som ho ja poslal.“
   </p>
   <p>
    Opadli jej krídla, spustila ramená. Pozerala naň v neistote, či ju prekára. Ale videla,
         že pozerá na ňu veľmi vážne. Nechmúrila sa, oko akoby bola zatiahla hmla pod zobranými
         obrvami. Strhla sa i dupla.
   </p>
   <p>
    „Nedám. Nie — nedám, abys’ vedel. I ja nosiť ešte! Nepôjdem.“
   </p>
   <p>
    Schytil ju, ťahal ju k sebe, ale sa vykrúcala. Naostatok ju stisol tuho, jej hlava bola
         pod jeho uchom. Prihol sa k lícu a pokryl ho horúcimi bozkami.
   </p>
   <p>
    „Hanka je anjel. Ona prišla vtedy vyslobodiť ma. Dala sa chytiť miesto mňa.“ Pozrela naň
         nechápave, ani ohlušená. On jej prikývol a dotušil: „Veru ona.“
   </p>
   <p>
    Hnev sa stíšil ale v nej sa rozliala veľká nádoba s ľútosťou. Ako sa to stalo, ako, že
         vtedy ona nebola pri ňom? Prečo iná ostala anjelom otvárať nečujné, skryté dvere k slobode
         práve jemu, keď pre ňu ho lapali vojaci? Hľadali ho i u nej. Bola by vedela nájsť dvere k
         slobode?
   </p>
   <p>
    Sedeli jedno k druhému blízko, a predsa si boli ďaleko. Mysleli na Hanku z mlyna, ale
         každý inakšie. Jej sa triaslo srdce bôľom a strachom, že iná zabrala toľký kus miesta,
         ktoré by patrilo len jej.
   </p>
   <p>
    „Mrzko od teba, Žofka, ťažkať si preto. Povedz Hanke, že drozd bude len jej, nie inému.
         Keď jej nebude vo mlyne, vezmeš si ho nazad a bude tebe.“
   </p>
   <p>
    „A kde pôjde?“
   </p>
   <p>
    „Pôjde. Veď uvidíš. Povedal som, že je anjel!“
   </p>
   <p>
    Zamyslela sa. Janko to povedal veľmi vážne, oko mu bolo smutné. I jej bolo do plaču. Bôľ
         jej stískal srdce, že ona vtedy nebola anjelom.
   </p>
   <p>
    A prihrnula Katra ani víchor. Pavko stúpal za ňou pomaly, z nohy na nohu, akosi
         hanblive.
   </p>
   <p>
    „Žofa, poď hneď a hneď. Pani ťa volá.“ Hlas jej znel tvrdo, skoro surovo. „Nie vy tam,
         vás nik nevolá,“ okríkla mládencov. Očko len tak tancovalo zboka nabok. „My vás zavoláme,
         ak bude treba.“
   </p>
   <p>
    Chytila Žofku, len čo poodišli, a ponáhľala sa s ňou. Žofka sa divila, kde ju vedie.
         Menilo sa jej, že nejdú na polianku. Otvorila oči, keď zastala s ňou pri dúpnej lipe s
         veľkým bujným konárom.
   </p>
   <p>
    „Abys’ vedela, Žofa, my sa zoberieme, ja s Pavkom. Už sme si dali slovo. Nebudeme
         odkladať ani do adventu, ak ma otec nebude chcieť dať. Ak prikryje, dobre, pôjdem trochu
         slúžiť do fary prvej.“
   </p>
   <p>
    Žofka bola zabratá do iných myšlienok, naliehavá starosť jej len toť zavalila srdce: ale
         vystupovanie Katry ju rozveselilo. Vidno, vyfrkla z koľaje, chudinka Katrenka, lebo si dala
         sľub s Pavkom.
   </p>
   <p>
    „Čo si sa tak rozpajedila, dievčička?“ spýtala sa jej trochu posmešne. „Ak sa zoberiete,
         vari komu ubudne dačo?“
   </p>
   <p>
    Nevädzové oko pozrelo pritom posmešne na očko, ktoré si nedalo založiť uzdu, ale
         jednostaj strečkovalo.
   </p>
   <p>
    „Keď ti neubudne, dobre. Ďakujem za lásku. Ale mne ubudne, ak pôjde Pavko k regimentu
         miesto Janka. To sa nepatrí, vieš. Pavko nemá čo slúžiť cisárovi za kadekoho. Ty si zober
         svojho Janka a choď s ním, aby nik o vás neslýchal, kde ste. Čo sa máte tu ponevierať? Aby
         ho lapili?“
   </p>
   <p>
    Tu už blyslo oko Žofkino, tvár sa zapálila ani ruža. Stisla päste a pristúpila k nej.
   </p>
   <p>
    „Zavadziame ti, či čo? Ja sa mám kde vydať. Muž vie, kde ma má odviesť. A tvoj? Na ktoré
         gazdovstvo?“
   </p>
   <p>
    „Neprídeme od vás pýtať!“
   </p>
   <p>
    Žofka sa jej usmiala.
   </p>
   <p>
    „Príde na prístupky, do hotového. Bude valach do smrti. Ešte utkvie v pastierni.“
   </p>
   <p>
    Katra stisla ústa, a predsa sa vykrivovali. Ohne ju podchytávali a šibali do tváre.
   </p>
   <p>
    „Hoďas i v pastierni, vieš, ale druhému sa nebude modlikať, aby šiel zaňho trúbiť. A
         tvoj sa modliká, aby ho neostrihli, a jemu sa ťaží ísť, kde treba. Ak sa toľme bojíš, že ti
         sadnem do domu, na, dievčička, nevezmem ho na prístupky. Ešte tebe dám môj diel, nech ti ho
         dajú výplatkom. Len sa odprac.“
   </p>
   <p>
    Žofka sa postavila, podhadzovala sa chytro a búchala päsťou do dlane.
   </p>
   <p>
    „A ja práve nie! Čo sa na kolomaž rozleješ. Noclažník Janka vyslobodí. Nenazdávaj sa.“
   </p>
   <p>
    Sestry stáli proti sebe, hotové dať sa do vlasov. Medzi sestrami vždy šuchne dačo, ale
         medzi týmito sa otvorila odrazu celá hať hnevu a nenávisti. Samy sa divili, skadiaľ sa toho
         nazlievalo toľko.
   </p>
   <p>
    „Spoľahni sa na nocľažníkov, nehanblivá.“ Katra chytila sestru za ruku a triasla ju ani
         starú slivu. Pri každom otrase cupkali urážky na zem. „Ty si vina všetkému. Vyškierala si
         zuby pánom, keď si im podbehovala. Povedz, za ktorou sa vláčili?“
   </p>
   <p>
    Žofka nemala čo odpovedať. Elečko by bol sotva kedy prišiel za ňou, keby ona nebola
         sprvoti ukázala, že sa rada prekára s ním.
   </p>
   <p>
    Rozišli sa sestry v hneve. Žofka sa vrátila k Jankovi, keď sa najprv vyplakala. Katra
         išla na polianku. Odľahlo jej, keď sa vyvadila so sestrou, ale sa neuspokojila. Nocľažník
         bol na polianke, ale osamotený, lebo ostatní boli všetci pred kolibou. Cyril sa nechcel
         hnúť od putery, v ktorej bača zasa miesil oštiepky a vtláčal do formy. Mal roboty starý i
         otec, aby chlapec nevošiel rukami tam, kde miesil bača. Okrem toho sladilo sa pozerať na
         peknú, zručnú robotu bačovu.
   </p>
   <p>
    „Každý vedieť svoje remeslo tak, ako bača, náš národ by vynikal nad iné v zručnosti a
         dokonalosti,“ riekol naostatok Bohumil Valizlosť.
   </p>
   <p>
    „Ľud vyniká dôkladnosťou a umením vo všetkých remeslách, ktoré si sám vynašiel, alebo
         zložil na svoj spôsob.“
   </p>
   <p>
    Katra videla nocľažníka, že je sám. Pristavila ho na prechádzke. Neobchodila okolo
         ožihavej otázky, ako mačka okolo horúcej kaše.
   </p>
   <p>
    „Je pravda, že chodievate k osvietenému a znáte sa s ním?“
   </p>
   <p>
    Nocľažník sa pristavil na veľmi prísnu otázku a prezeral si dievčinu o skákavom očku.
   </p>
   <p>
    „Pravda je, chodievam často. I dnes pôjdem k nemu.“
   </p>
   <p>
    „Slúchne vás, čo mu poviete?“
   </p>
   <p>
    „Slúchne z väčšej čiastky; uhovie, kde môže.“
   </p>
   <p>
    Podoprel sa oboma rukami na valašku a pozeral jej usmievave do rozdráždenej tváre. Očko
         skákalo neporiadne sem-tam, ale tvár nebola mrzká. Čelo nebolo vysoké, ale nad ním boli
         veľmi pekne prihladené vlasy nie cele čierne. Na miestach akoby hrali na hrdzavo. Nos bol
         rovný, pekne postavený, iba krídelká na ňom šibali hore-dolu čosi nepokojne. Ústa boli ani
         malina. Dolná pera bola trochu odutá, ale v prostriedku bol predsa zárezík, pri ktorom na
         obe strany sa vyduli pekné zaokrúhlené vankúšiky. ,Bisťubohu‘, pomyslel si, prizerajúc sa
         jej, ,bola by pekná panna v hociktorom kaštieli, keby ju bolo vyobliekať.‘
   </p>
   <p>
    Katra nedala nič na jeho obdiv, mala na zreteli jednu, jej hlavnú vec.
   </p>
   <p>
    „Keď pôjdete k nemu, mali by ste mu rozpovedať, čo sa robí v Badišove. Hoc nie je on
         pôvodca, ale naň padá všetka hanba. Hanba a potupa sa robí ľuďom, a keď si nedajú brnkať
         popod nos, dajú ich lapať, akoby vojsko bolo na takú pľuhavú robotu. Povedzte mu, že Janko
         Drozdík z Badišova je nie na vine. Nikomu neskrivil vlasa bez príčiny.“
   </p>
   <p>
    „Poviem mu, to mi bude dnes prvé slovo, keď prídem k nemu. Pristúpil k nej bližšie a
         spýtal sa ticho: „Janko ti na srdci leží? Vari sa radi máte?“
   </p>
   <p>
    „Leží mi na srdci pre inú vec. Pavko Hudák sľúbil zaňho slúžiť, ak by ho zlapali a
         chceli ostrihať. A ja — ja…“ Očko zatancovalo do skoku a potom akoby chcelo barany váľať.
         Ale nemohlo veľmi šanovať, lebo len-len že sa neutopilo v čistej vlahe, ktorá sa nabrala na
         dolnej mihalnici ani za nejakou haťou.
   </p>
   <p>
    Nocľažník jej položil dlaň pod bradu. Bola mäkká, teplá. Bola by ho pľasla po ruke, ale
         v tie časy hať spustila všetky úpusty, že mohla lepšie prehliadnuť. Videla, že pozerá na ňu
         mile i akosi vážne.
   </p>
   <p>
    „To tebe leží Pavko na srdci?“
   </p>
   <p>
    „Lebo sa zaplietol s Jankom a bude mu stáť v slove. Pavko je taký. Vie, čo je slovo.“
   </p>
   <p>
    Osvietený sa zamyslel. Bolo mu len pred chvíľou jasne, slnečno, tvár devy mu rozobrala
         srdce a valila doň milej teploty. Ale tu mu zišlo na um, že nemá moci. Sľubuje, čo hádam
         nebude môcť splniť. Jeho syn vie, čo je slovo, ide ho splniť. On tiež dal slovo pred
         toľkými, že nedá bantovať nedeľné školy, spolky miernosti a nedá utiskovať. To všetko robia
         iní teraz, ale pod jeho menom. On sám im dal do ruky moc. Ako ju dostať nazad? Smolce pôjdu
         predsa len pod záloh a on zlyhá pred pamiatkou mŕtvej matere, rušiac slávnostné sľuby?
         Alebo odkopne hrdosť a zneužije dôveru ženy, dajúc od nej platiť, čo utratil pre inú ženu?
   </p>
   <p>
    „Čo ako urobí, čo mu poviem,“ sľubuje nocľažník, utierajúc pot z čela rukávom. „Urobí na
         moje slovo, hoc bude čo. A ty, keď sa zoberieš s Pavkom, pošleš mu aspoň radostníka?“
   </p>
   <p>
    „Radostníka by mu poslala, sama by mu ho doniesla, hej, s Pavkom ak nás nezohrdí taký
         veľký pán.“ Nocľažník istil, že veľký pán by ich nezohrdil. Radostník by mu vraj chutil
         veľmi. „Ale i Žofka mu pošle. Ona je všetkému na vine. Pre ňu sa musí Janko pokrývať.“
   </p>
   <p>
    „Uvidíme, uvidíme. Azda sa nebude musieť pokrývať dlho. Osvietený sa preukáže.“
   </p>
   <p>
    Bolo ľahko sľúbiť. Dievča odbehlo natešené: on ostal znovu sám. Ale horký sám: veľká
         starosť mu je pri boku, kráča s ním rovným krokom. Obzeral sa po polianke, či by sa našiel
         kto odohnať domŕzavého spoločníka. Videl mladého Zábora a rozvažoval, či by ten nezahnal
         starosť. Ale mladý zapálenec bol pri žene a deťoch, a keď nebol pri nich, niesol všade so
         sebou zásady. A čo by mu bolo z nich, keď beztoho nepracú sa do jeho zložitého
         byvstvovania, súc hrčavé a kruté? Z nich sa nedajú kálať tenké šteblinky, ktoré blčia
         fakľou a osvetľujú tmavé chodby. Starý ich tiež má, príkre zásady, ale ich okliesnila a
         ohladila dlhá skúsenosť života. Ten by mu skôr mohol pomôcť.
   </p>
   <p>
    Priblížil sa i on ku kolibe v dobrý čas, keď bača vyňal hrudku z putery a rozkrájal ju
         na lopári. Čerstvý sladký syr vržďal im pod zubmi. Zajedali si ho chlebom, čo doniesli v
         košíku. Osvietený tiež zjedol svoj kúsok i krajíček žitného dobrého chleba. Potom potiahol
         starého pána za rukáv. Išli na polianku mlčky, zahli do hory a zanikli v nej. Starý pán
         videl na ňom, že mu má čosi povedať.
   </p>
   <p>
    Osvietený zastal a obrátil sa k nemu. Pozeral veľmi vážne.
   </p>
   <p>
    „Ťažkú robotu mám pred sebou, a nie som dostatočný urobiť ju ako svedčí. Ak sa mi
         nevydarí, môže vyjsť navnivoč dobrá snaha a možno i môj život. Keď ma tu nebude, alebo
         prídem o všetko i o česť, budete mi vy za svedka, že som mal vážny úmysel napraviť, čo
         vychodilo nakrivo.“
   </p>
   <p>
    „Čo to hovoríte?“ okríkol ho starý pán. „Vyjsť navnivoč dobré snahy nemôžu, hoc by i
         život skrušilo. Život je dočasný, ale snahy žijú večne.“
   </p>
   <p>
    „Snahy? Ako ktoré. Mladí Slováci ich neoceňujú, ak sú nie zaokrúhlené. Uznávajú za dobrú
         len snahu, ktorá chce všetko, alebo nič. Nechcú počuť o troche. A v živote kto kedy
         dosiahol všetko, čo by chcela dobrá snaha zahrnúť?“
   </p>
   <p>
    Starý pán mu prisvedčil. Zásada v mravných sférach má svoje cesty a méty: človek zásad
         ide rovno k métam. Ale život sa berie strednou cestou, neraz okľukami, ba často sa i vracia
         k tomu, čo dávno pohodil.
   </p>
   <p>
    „Život nerozmýšľa, ale hrnie napred a schytáva všetko sebou. My v ňom plávame ako ryba
         vo vode, bez rozmyslu. Keď začneme rozvažovať, znak je, že sa nám nepláva dobre. Hádam nás
         udrela po hlave hrča, alebo starý peň. I mne sa pláva tak zle, darmo sa bránim a obzerám,
         do hlavy mi búši tu z tej strany, tu z inej. Pomáhajte mi rozmýšľať vy, človek skúseností a
         zásad.“
   </p>
   <p>
    Prišli k dúpnej vŕbe. Osvietený sadol na pažiť nad studničkou, oprel sa na lakeť a
         vyrozprával všetko, čo sa stalo v ostatné týždne: ako prišiel o moc, ako padol do dlhu,
         ktoré sa mu nedajú pohnúť z miesta. Spod obočia pozrel na spoločníka, ako sa zadrží, keď
         počuje o Judke a o daždi od Oravy. Ale starý pán je dávno v Rubárskej stolici a v tie časy
         sa dosť pošuškávalo o tajných záletoch mladého Uzdica do Záhradného. Čo počul teraz, už ho
         toľme neprekvapilo. Prekvapilo ho najväčšmi, že je Pavko syn osvieteného. Má pravdu veľký
         pán, život mu bol veľká, mohutná rieka, a on sa hodil do nej bez rozmyslu a dal sa nosiť
         valným prúdom, kým ho niesol. Pekná plavba, nekormanuje sa, pláva sa bezstarostne, ako voda
         nesie.
   </p>
   <p>
    „A teraz mi poviete úprimne, čo je väčšia podlosť: zrušiť slávnostný sľub, čo som ho dal
         materi, keď umierala, že Smolce nedám nikdy pod záloh, alebo ísť k žene pýtať peniaze,
         ktoré som utratil pre hlúposť k inej žene. To mi rozhodnete.“
   </p>
   <p>
    Ešte sa usmial. S akýmsi záujmom pozeral, čo si starý počne so zadanou úlohou.
   </p>
   <p>
    Starý pán držal zvonček v ruke, ktorý bol odtrhol v roztržitosti a skrúcal ho medzi
         suchými prstami.
   </p>
   <p>
    Odtrhnutý kvet, ktorý zvädne. Tak vädne všetko, čo sa odtrhne od svojho prirodzeného
         koreňa: i česť človeka, ktorý sa odtrhol od rodného pňa a dá sa štepiť na nepatričné pníky.
         Ktorá je väčšia podlosť? Obe sú veľké podlosti i hriechy. Sľuby rušiť a šliapať v blate. To
         už neznamená poblúdiť, ale skôr zo šliapania sľubov urobiť si pravidlo života. Veď tu sú
         pošliapané sľuby Slovákom o nedeľnej škole a spolkoch miernosti, potom prísaha spravovať
         stolicu spravodlive, prísaha inšpektora hájiť hmotné a duchovné nábytky cirkvi: koľko
         nesplnených, potupených a vysmiatych sľubov a prísah! Tu už vlastne celý byt je založený a
         zasadený do luhanín a podlostí, aby v nich rástol a bujnel ako tučná špargľa na hnoji. I
         takými prúdmi sa dá plávať, komu sa nebridia, ale tie nesú do mrcha krútňav, kde voda
         nebezpečne víri, strhávajúc svoje žertvy, alebo k záhadným jamám, kde na hladine stoja
         bublinky sťa na výstrahu a spodný prúd medzitým ťahá žertvu na dno. Kto náhodou vyhne mrcha
         miestam, neutečie smradľavej kaluži, kde zunované prúdy odkladajú všetku smeť a nečistotu,
         čo doniesli tam odhora. V takej kalužine, hľa, čľapoce sa veselý plavec, ktorý sa bol tak
         radostne hodil do rieky života. V smrade sa dusí i pozostatok čistej a prirodzenej
         podstaty.
   </p>
   <p>
    „Ťažko sa rozhodnúť, nie?“ Osvietený sa ešte usmieval. Pozeral so záujmom na jeho
         rozpaky. „I mne bolo ťažko. Koľko dní, čo sa trápim rozhodovaním.“ Prichýlil sa k nemu a
         riekol mu pošepky: „Keď ste vtedy boli u mňa, bol som rozhodnutý. Guľka bola hotová.“
   </p>
   <p>
    Starý pán ho chytil za ruku.
   </p>
   <p>
    „Najhoršie rozhodnutie zo všetkých. Zapľujte ho. Nech si ho držia chabci.“
   </p>
   <p>
    „I ja som ho odhodil. Bolo by ostalo moc nepokrytých dlhov. Toľké sľuby nesplnené na
         všetky strany, krivdy nenapravené. Potom nová povinnosť postarať sa o syna.“
   </p>
   <p>
    „Aké pekné slovo! Zdravé rozhodnutie!“ skočil na nohy a prešiel sem-tam prudko. „Moc
         musíte dostať nazad. Len vo vašich rukách je ona ozajstná moc; v iných je útisk a násilie.
         Peniazmi ste prišli o ňu, peniazmi si ju vykúpite. Ale nie peniazmi zo studne podlosti a
         hnusoby. Sľuby sa nesmú plniť rušením svätých sľubov a povinností.“
   </p>
   <p>
    Osvietený vstal, počul tiež pekné slovo, nad ktorým sa mu celá bytosť triasla radosťou.
         V ňom zunela mocná viera v dobro. Ach, títo ľudia, ktorí vedia kŕmiť mocnou vierou svoje
         snahy a v nej oceľovať krehké sily! Odkiaľ im ona prichodí, práve keď je najhoršie?
   </p>
   <p>
    Starý pán zastal a ukázal na dúpnu lipu, i odkiaľ sa tu vzala a prečo je dúpna.
         Osvietený s chtivosťou slúchal legendu o Pánu Kristu a jeho chodníčku na ceste na
         švihrovské pole. Inokedy by sa bol vysmial prostonárodnej báji, ale dnes bola otrasená
         svetácka trúfalosť. Videl v nej čosi významne prorockého.
   </p>
   <p>
    „Pekné slovo, drahý priateľ!“ riekol starý pán, chytiac ho za ruku. „Veď sa vy chystáte
         ísť tiež na Pána Krista chodníček a rovnou cestou na polia, kde krivda a nátisk zabíja
         dobrú snahu a zadáva jej tisícoraké rany. Zloduch poslal i na vás búrku, zvrátiť vás z tej
         cesty. Ale jasná strela vás nezabila. Vyjedli vám, čo vo vás bolo dobrého a mocného, ako
         tejto lipe. Ostala iba kôra, vonkajší tvar. Tu prišiel Kristus Pán a porosil prázdny
         vyjedený tvar požehnaním. Z krehkej kôry ženie bujný, mocný konár moci, pod ktorým nájdu
         tône ustatí v práci a ochrany slabí a ukrivdení. Zdužie vaša moc, rozloží sa hrdlo po
         našich dedinách. Zahanbia sa nepriatelia.“
   </p>
   <p>
    Osvietený ho počúval, ale pochyboval. Pána Krista chodníček nie je pre nohy rozmaznaných
         potomkov kaštieľa, ale pre krpce otužených v útisku a krivdách. On má ešte odvahy v sebe
         driapať sa na ostrý hrebeň medzi dvoma svetmi: ale jej nemá pridať sa k nim, ktorí bojujú
         za pravdu.
   </p>
   <p>
    „Peniaze budú, oj, budú. Vy ich nehľadajte. Našlo ich priateľstvo.“ Starý pán už mal
         rozvrh, odkiaľ ich vypradie. On sám má desatinu, Drozdík možno polovicu, Marienka musí mať
         tiež čosi v uzlíčku. Chytí sa vrecka vďačne i richtár Klaviaň a Paľko Heverin. Dechtiar
         nebude mať veľa, ale jeho žena má zgazdované niečo. U Plocha sa nájde viac ako u Dechtiara:
         ten gazduje lepšie. Samo Uhliar tiež dá, čo má, vďačne. „Priateľstvo je veľký boháč. Má
         viac, ako potrebuje, a jeho bohatstvo sa nevyčerpá.“
   </p>
   <p>
    „Ďakujem — ďakujem.“
   </p>
   <p>
    Osvietený bol uveličený, že čuhársky rechtor našiel i tej veci spôsob. Len či z toho
         neskrsnú nedorozumenia a trpkosti. Ak by ho chcel starý kúpiť za peňažnú podporu a obrábať
         na ňom ,roľu národa dedičnú‘?
   </p>
   <p>
    „Mne sa neúfajte veľmi,“ začal sa vyhovárať. „Vôľa nemá u mňa toľko ocele, ako u vás, i
         odhodlanosť je na slabých nohách.“
   </p>
   <p>
    Starý pán pokyvoval hlavou. Nečakal od neho veľké skutky a úplný obrat veci v stolici
         ani na stoličnom dome. Bolo by ozaj primoc čakať od rozmaznaného syna národa. Čo by
         povedali priaznivci a rodina vo Viedni, Budíne a Prešporku, keby doletel k nim chýr, že sa
         Uzdic pridal k novým Slovákom? Či by ho chceli nosiť a podporovať u vysokopostavených?
         Palatín Jozef by už sotva čo urobil, skľúčil ho vysoký vek: ale vo vysokej námestnej rade
         by prišiel o priateľstvo. Sám gróf Kolowrat by pokrúcal hlavou nad skazou takého sľubného
         života.
   </p>
   <p>
    „Na každý pád napravíte krivdy a splníte sľuby. A potom ste predsa len náš, hoc nie
         zásadami a skutkom, tak aspoň rodom a pôvodom.“
   </p>
   <p>
    „I srdce je z väčšej čiastky s vami, len nie rozum a opatrnosť. Vlastne vaše je všetko,
         čo je osobne moje. Len v úrade a verejnosti som sluha cudzej vôle.“
   </p>
   <p>
    Starý pán stisol plecia bezradne. Kývanie medzi dvoma svetmi iste neprestane: v jednom
         srdce, v druhom rozum a záujmy. Obojživelníctvo, slúženie dvom pánom, sedieť na dvoch
         stoličkách, to je život rozmaznaného syna národa.
   </p>
   <p>
    „U vás budem už len hosťom, dakedy, riedkokedy, v neobyčajné príhody, ako táto, keď som
         hľadal voly z Červenej Lehoty. Ale kde budem môcť, ušetrím i zastanem pravdu. Pomôcť
         lahodne pomôžem. Nieto sily, spôsobu. Byť úplne s vami medzi štyrma očima i verejne,
         myslím, že z nás len máloktorý zdolie. Naša sila ochabla, vôľa zhrdzavela.“
   </p>
   <p>
    „I to je niečo, dakedy veľa,“ odpovedal mu starý pán.
   </p>
   <p>
    Pozeral naňho nežne, temer starostlivo, ako na slabé, krehké stvorenie. Kde by čakať
         viacej od rozmaznaného syna národa? Pomôcť lahodne pomôže, nemajúc sily a spôsobu trpieť.
         Sila ochabla u nich, vôľa odmäkla a uhýňa sa ani hybká trstinka.
   </p>
   <p>
    „A bude ešte viac môjho, čo sa vám dostane.“ Pristúpil k starému rechtorovi a oblapil ho
         na chudých, pohrbených pleciach. „Keď nemôžem byť ja váš telom i dušou, nechávam vám za to
         svojich. Tam je váš Drozdík, v ktorom je tiež niečo našej krvi, a môj jediný syn, kosť z
         kosti mojej. Jeho učte chodiť Pána Krista chodníčkom, ako už chodí Drozdík: azda sa on
         nezľakne tŕnia a kamenia na ňom.“
   </p>
   <p>
    „Veľký dar, veľký dar.“
   </p>
   <p>
    „Syn strávi túto zimu v Badišove, u strýčnych bratov Drozdíkovcov. Naúčajte ho, pocvičte
         v dobrom.“
   </p>
   <p>
    „Zíde sa nám, veľmi zíde.“
   </p>
   <p>
    Uzdic mu prisvedčil, že veru hej. Stalo mu pred oči teraz ešte jasnejšie, ako vtedy o
         kongregácii, na čom sa našli Slováci.
   </p>
   <p>
    ,Naše ruky v tom boli neúnavné v práci; popredné rody sa honosili, že môžu pomôcť
         vyprázdniť starý, pekný dom. Poodnášali z neho drahocennosti a majetnosť. Ešte i klince
         vyťahovali zo stien. Vykopali mladú štepnicu zo zeme a presadili do cudzích sadov. Staré,
         rozrastené lipy a limbory postínali a predali na ohrev do cudzích domov. Ešte i tú chudú
         prsť zo záhradky sypali do vriec a odvliekli na novú hospodu.‘
   </p>
   <p>
    „Veru by sa zišli i iní,“ dumal Uzdic, „ponaprávať, čo sa pokazilo.“ Meral pochybovačným
         okom plecia a prsia krehkého starca. Strecha je na spadnutí, tečie na ňu ako cez sito.
         Príde premeniť rohy, pošívať čo z väčšieho, aby nevzal zrub skazu. I na zrube jesto čo
         poprávať, treba ho zdvihnúť na heveroch, podmurovať i podšupnúť zdravé brvná do základov,
         vyčistiť zhnitú bútľavinu a vykoreniť záškodnú črvotoč a naostatok povymetať všakový nečin
         z kútov. Potom prídu nákladky do obnoveného domu, lebo ostal prázdny, nadobudnúť nový riad,
         aké-také záclony a, ak by sa dalo, i okrasy. Nevesty a dievky ho už len vyriadia čo
         najlepšie: vybielia, vymažú ho, vykrášlia ho jarabou maľovkou okolo dverí a oblokov.
   </p>
   <p>
    „Hej, budete mať roboty, budete,“ dotušil mu osvietený, „ak chcete mať dom aspoň taký,
         ako bola stará kúria, ktorú vám vynosili.“
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2598151" name="ftn.id2598151">
        46
       </a>
       ]
      </sup>
      <span class="emphasis">
       <em>
        nosili zástavy takého Tökölyiho alebo Rákocziho
       </em>
      </span>
      — Imrich
               Thököly (1657 — 1705) a František II. Rákoczi (1676 — 1737), známi vodcovia
               protihabsburgských povstaní v Uhorsku na konci 17. a na začiatku 18. storočia
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2599850">
       </a>
       16
      </h2>
     </div>
    </div>
   </div>
   <p>
   </p>
   <p>
   </p>
   <p>
    Vrátili sa ku kolibe. Mladé páry a Cyril išli pozrieť do grúňa, či bude malín a brusín.
         Sestry sa fúkali, bočili jedna od druhej, Janko a Pavko už neboli spolu. Žena sa vtisla
         medzi nich.
   </p>
   <p>
    Bača odváral raňajší pôjd pri vatre. Mladá žena sedela na gelete s dieťaťom na kolenách.
   </p>
   <p>
    „Bača, príde sa mi lúčiť už naozaj. Nemám tu čo pohľadávať.“
   </p>
   <p>
    Bača pokrútil hlavou a pozrel s výčitkou naň.
   </p>
   <p>
    „Ale takto na posmech? Počkajte, aspoň kým odvarím.“
   </p>
   <p>
    Osvietený sa vyhováral, že on už odvaril, čo mal odvárať. Ale bača zrepetil sa sám,
         vošiel do koliby, keď nebolo komu rozkázať, a vyniesol črpák urdy. Osvietený vzal črpák a
         odpil hodný dúšok. Bača mal pekný žltkavý oštiepok v ruke, zamotal ho senom a vstrčil ho do
         rukáva hunky. Rukáv zaviazal motúzom, urobiac z neho ako kapsu.
   </p>
   <p>
    „Nech vám bude na merindu, švagre. Červená Lehota je netu.“
   </p>
   <p>
    „Nakŕmili ste ma, občerstvili. Keby bol aspoň z Ozubín, poslal by vám tanistru rožkuľky
         alebo kartunky.“
   </p>
   <p>
    „Akoby sa bolo stalo, švagre,“ vzal bača narážku, akoby nebola narážkou, a zberal ďalej
         veľkou varechou trasľavú, bielu penu zo srvátky na ohni.
   </p>
   <p>
    „Nech vás Boh opatruje a dá pekné časy ako dnes.“
   </p>
   <p>
    Bača pokrútil hlavou. Z peknej misy sa nenaješ.
   </p>
   <p>
    „Dažďa by sa skôr zišlo, dažďa, švagre. Pri dáždiku sa lepšie raduje.“
   </p>
   <p>
    Osvietený sa spustil dolu horami a zasa videl horáreň hneď pod horou. V záhradke ho už
         vyzerala Judka.
   </p>
   <p>
    „Dobre som sa prešiel, Judka. Tu sú tvoje háby. Ja ich už sotva kedy oblečiem. Daj ich
         synovi, i valašku.“
   </p>
   <p>
    Zdúpnela, keď jej vysvetlil, odkiaľ ide. Začala plakať.
   </p>
   <p>
    „Neplač, Judka. Zvedel iba, čo dávno tušil. Už nebudeš mať čo plakať. A mne prepáč, že
         som prišiel rozjatriť ranu. Ďakujem ti, že budem môcť starať sa o syna aspoň zďaleka.“
   </p>
   <p>
    Odobral sa, i oštiepok nechal Judke.
   </p>
   <p>
    Keď vykračoval z horárne horou, nekráčalo sa mu tak ľahko ako prvej v krpcoch. S
         panskými hábami pritisli ho i panské starosti a žiale. Zišiel do Mutinej, potom do
         Sychravy. Ľudia pracovali pilne, slnce bolo ešte vysoko. Pri dedine videl hŕbu ľudí,
         vychudnutých, v čistých hábach. Majú čo obliecť, ale nemajú čo jesť.
   </p>
   <p>
    „Čo čakáte, dobrí ľudia?“
   </p>
   <p>
    Jeden ho hneď poznal. Sňal klobúk.
   </p>
   <p>
    „Osvietená milosť, prišli sme na robotu, ale nám jej nedali.“
   </p>
   <p>
    „Prečo?“
   </p>
   <p>
    „Nepovedali prečo.“
   </p>
   <p>
    Mrvili sa v tej hŕbke. Nepovedali im, prečo, ale oni vedeli, že preto, lebo sú v spolku
         miernosti. O kom vedeli, že sa zariekol, darmo mu bolo pýtať robotu.
   </p>
   <p>
    „Kde je pán Ústeľnický?“
   </p>
   <p>
    „Budú v dedine. Hádam olovrantujú.“
   </p>
   <p>
    „Zavolajte ho.“
   </p>
   <p>
    Z chlapov ani jeden netúrnul. Osvietený rozkázal ešte raz chlapovi, ktorý ho prvý
         poznal.
   </p>
   <p>
    „A keď nesmieme, osvietená milosť. Sľúbili sme pred svätým oltárom, že naša noha
         nevkročí do krčmy.“
   </p>
   <p>
    Osvietený sa zarazil. Spolok miernosti teda odrieka ľudí nielen od pálenky, ale i krčmy
         a hádam i krčmára. Či nejde trochu priďaleko?
   </p>
   <p>
    „Odriekali nás od pálenky pred svätým oltárom, krčmu nespomenuli. Ale my už zo svojej
         náuky priložíme k odriekačke ako pre seba: ,A do krčmy nevkročí moja noha.‘ Tak je
         istejšie. Vojsť do krčmy, mohol by i pozabudnúť na sľuby.“
   </p>
   <p>
    Prezeral si chlapov dúžich, hoc vyhladnutých, akým kolíkom podopierajú svoju krehkosť,
         aby neprišlo na ňu pokušenie.
   </p>
   <p>
    „Poďte mi aspoň ukázať krčmu.“
   </p>
   <p>
    Nenazdal sa, že dnes vojde i do krčmy. Mal úmysel ísť rovno domov. Ale v rozhovore s
         čuhárskym rechtorom sa dozvedel, že keď príde vybrať z dvoch skutkov lepší, že si má vybrať
         vždy ťažší. Vošiel do dvora, kde visela viecha na vystrčenom kolíku pod odkvapom. Pri
         dverách stál pejko zo Smoliec. Prednými nohami vykopal celú jamu. Slnce naň pripekalo,
         padali naň muchy a ovady.
   </p>
   <p>
    V prednej našiel Gustíka. Stál pri stole, nohy trochu do venčeka. Zapínal dolománik,
         zakryť košeľu. Dedina je Pánu Bohu za chrbtom, nevedia prať panské košele a tobôž vyhládzať
         golieriky. Vlasy na hlave by mu boli dupkom stali od ľaku, ale ich bolo málo a boli
         pridlhé, aby zatušili plešivosť. Elečka nebolo nikde vidno.
   </p>
   <p>
    „Mnoho roboty, pán Ústeľnický?“ Oči sa mu zasa smiali. Čugaňu krútil v ruke, stojac
         naprostred izby.
   </p>
   <p>
    „Hodne veru!“ zajakal sa. I odfúkol dva-tri razy nakrátko.
   </p>
   <p>
    „Tak poďme. Keď je toľko roboty, treba sa obhadzovať.“
   </p>
   <p>
    Gustík zobral klobúčik o vysokom zahrnutom venčeku. Usiloval sa kráčať dorovna ako po
         šnúre.
   </p>
   <p>
    Pod stenou ich čakal krčmár.
   </p>
   <p>
    „Čo robí môj kôň u nich?“
   </p>
   <p>
    „Len tak prišiel.“
   </p>
   <p>
    „Bez nikoho, sám?“
   </p>
   <p>
    „Veru len tak.“ Pozeral kdesi k maštali a pomyslel si: ,Azda ho len nedoviezli v
         kolimahe.‘
   </p>
   <p>
    „To je častý hosť u nich, keď vie potrafiť sám.“
   </p>
   <p>
    „Dnes je toto prvý raz.“ A pomyslel zasa v sebe: ,Nepríde azda dva razy na deň. Dosť mu
         je i jedného razu.‘
   </p>
   <p>
    Osvietený zazrel mládenca v hŕbe. Dal mu dvadsiatnik.
   </p>
   <p>
    „Odveď koňa do Smoliec. Povedz úradníkovi, nech dozerá naň a nedá sa mu túlať po
         Sychrave. Nazad idúc sa ohlásiš u mňa a povieš mi, kde si ho našiel a čo mi odkázal.“ Potom
         sa obrátil ku Gustíkovi. „Teda veľká robota!“
   </p>
   <p>
    „Veľká — veľmi!“
   </p>
   <p>
    „Keď je toľká, doviedol som im pomoc. Samí dobrí chlapi. Prečo ich nevzali do roboty?“
   </p>
   <p>
    „To jeho veľkomožná milosť.“ Pán Gustík sa premínal na nohách, pozeral sem-tam. „Vraj
         nevládni do roboty.“
   </p>
   <p>
    „Lebo sa vraj nepotužíme,“ dodal ktosi z hŕby.
   </p>
   <p>
    „Prešli moc ráz, kadiaľ potiahnu cestu?“
   </p>
   <p>
    „Kýho čerta som mal chodiť!“ kričal Gustík, čo hrdlo stačilo, ale iba v sebe.
   </p>
   <p>
    Takto len odfúkol dva-tri razy nakrátko.
   </p>
   <p>
    Osvietený sa usmieval. Poprezeral sem i tam, naostatok sa odobral a napomenul Gustíka:
   </p>
   <p>
    „Nech sa usilujú. Ak chcú byť cestový komisár, preukážu sa: že im nejde cesta sem-tam,
         ale rovno.
   </p>
   <p>
    Gustík hľadel stáť dorovna, ale hlava sa krútila trochu. Utieral si znoj z čela.
   </p>
   <p>
    Osvietený prišiel dozerať na robotu. Sám doviedol robotníkov, samých sľubníkov.
   </p>
   <p>
    Keď osvietený prišiel pred bránu, Skorocel zabrechal, vyskakoval naň, trhal ho za rukáv.
         Opatrný Ondrej vyšiel spoza uhla, široká tvár sa mu usmievala, až sa zligotali líca.
   </p>
   <p>
    „No, prišli!“ riekol a zohol sa bozkať ruku.
   </p>
   <p>
    Chcel sa ho spýtať! „Ale som nemal prísť?“ — keď spoza uhla vyšla osvietená. Úzka dlhá
         tvár sa usmiala, i čierne oči zažiarili teplými plamienkami. Mala zasa jednoduchú sukňu,
         visela jej nadol a ometala sa okolo sár. Pritisla sa k nemu dôverčive. Chcel ju bozkať
         zbežne na kútik úst, ale ruka sa už zdvihla a pritiahla chudú, vysokú postavu, že priľnula
         k nemu, trasúc sa sladostným rozochvením, a jeho ústa sa priložili na teplé pery, ktoré
         akoby boli šli žiadostive oproti jeho ústam. Pozrel jej do očú usmievavo.
   </p>
   <p>
    Oblapila mu rameno; pri boku cítil zasa chudú postavu, ktorá mu zaťažila. Niesol teda
         zasa bremä, čo mu naložil na plecia obozretný otec s domom v Prešporku a majetkom na Považí
         a v Novohrade s grófskou korunou, aby i budúci Uzdicovci mohli mať od cisára zlaté kľúče
         pre čistotu svojej krvi.
   </p>
   <p>
    „Zasa v maštali robota?“ spýtal sa jej akosi zdieľne.
   </p>
   <p>
    Pozrela mu živo do tváre jasavými očima. Prvý raz vari, čo je v Ozubinách, spýtal sa
         jej, kde bola, vidiac ju prísť z gazdovského dvora, alebo z poľa. Jej gazdovské práce sa ho
         netýkali, lebo jej ich naložil nie on, ale posledná vôľa obozretného otca.
   </p>
   <p>
    Vyrozprávala mu obšírne, že Turoň dostal beľmo na ľavé oko.
   </p>
   <p>
    „Slzil ešte z jari, najskôr ho šibla chvojka a zadrela mu do oka. Keď prestal slziť,
         ukázalo sa mu beľmo. Musíme ho liečiť, lebo by ho špatilo. Škoda by bolo takého vola.“
   </p>
   <p>
    „Veru škoda!“ prisviedčal jej vďačne, hoc Turoňa hádam nikdy nevidel, a ak ho videl,
         nemohol by ho poznať medzi piatimi pármi. „Kto ho lieči?“
   </p>
   <p>
    „Ja!“
   </p>
   <p>
    Boli na prahu svetlice. Spustila sa mu z ramena, že pôjde svojou cestou, najskôr do izby
         preobliecť sa. Tu ju on oblapil okolo tenkého pásu a vtisol do svetlice. Chytil ju za ruku,
         chudé dlhé prsty sa striasli v jeho dlani. Doviedol ju ku kanape a usadil doň. Sám si sadol
         k nej. Čugaňu zavesil na šramkovanú ohradôčku písacieho stola.
   </p>
   <p>
    „A to ako ho liečiš, chorého Turoňa?“
   </p>
   <p>
    „Každý druhý deň mu zafúknem oko. Do chabzdovej rúročky nasype sa prachu, a Turoňovi fuk
         do oka. Musia ho uviazať o prejmu. Odtrhol by sa, keď ma vidí.“
   </p>
   <p>
    „Musí bolieť. Ako obála osť alebo pleva, nie to hneď štipka prachu. Nedivím sa, že Turoň
         skáče. A aký je to prášok? Z apatéky?“
   </p>
   <p>
    Vyrozprávala mu, že si ho sama urobí. Kúsok čistého skla rozdrví a potom ho trie na
         čistom kameni na veľmi jemnú múčku. To je liek na beľmo.
   </p>
   <p>
    Pozeral na jej ruky. Mohli byť biele, jemné; nechty sú pekné, ale na bruškách koža nie
         je veľmi hladká a okolo nechtov badať zádery. Tie ruky sa strhali pri jeho práci. Vcelku
         nepracuje pre seba, má i tak z čoho žiť i hrať paniu ale pracuje pre bezúhonnosť jeho mena.
         Jej práca povyplácala dlhy, čo on nasekal, kde sa obrátil.
   </p>
   <p>
    „A rožkuľky si zasadila tohto roku?“
   </p>
   <p>
    „Zasadila som na jednu hradu do polovice rožkule a na druhú polovicu kartunky. Ale sa
         nevyplatí. Ktosi ju podhrabáva. Ledva ostane na semä. Strežieme dosť, kto je, nemôžeme
         ustriezť.“
   </p>
   <p>
    „Keď taký zlodejisko vie lepšie striehnuť ako chudák hájnik, keby ho bolo dolapiť!“
   </p>
   <p>
    Pomyslel na baču hore na salaši, ako vyberá prižiarenú rožkuľku z pahreby a šúľa ju
         medzi dlaňami, aby kožtička odpadla. Ten sa smeje pilnej gazdinej, keď pomáha vyberať
         chutné zemiačiky.
   </p>
   <p>
    Tak sa zhovárali chutne, ako nikdy dosiaľ. Ona žiarila šťastím, hoc od počiatku tušila,
         že zaklope na jej dvere. Takéto pokusy zblíženia a dôvernosti medzi nimi sa odohrávali
         obyčajne vtedy, keď on potreboval peniaze a nevedel kam z konopí. Čakala podchvíľou obrat,
         že narazí na chodník k peniazom.
   </p>
   <p>
    Miesto o peniazoch rozprával jej o stoličnej ceste, o neporiadku a bezhlavosti pri
         robote. Nezamlčal, ako slúžnodvorský drží s neodrečenými od pálenky. Neprijíma do roboty
         takých, čo nepijú.
   </p>
   <p>
    „A náš úradník vo Smolciach sa kazí. Našiel som mu koňa v krčme na Sychrave. Jeho som
         zazrel v bočnej, ale krčmár ho zatajil.“ Vyrozprával jej, ako odpravil koňa do Smoliec a čo
         naložil mládencovi. „Uvidíme, čo povie mládenec, keď sa vráti.“
   </p>
   <p>
    Večerali spolu pod lipou. Už dávno sa nezhovárali toľko po večeri. Prišiel i šuhaj
         nazad, idúc zo Smoliec. Koňa oddal vo dvore.
   </p>
   <p>
    „Úradníkovi?“
   </p>
   <p>
    „Úradník bol na Sychrave v krčme. Krčmár ho pritajil. Chodieva ta deň po deň.“
   </p>
   <p>
    Mládenec bol rád, že môže zamočiť úradníka. Mal ho za neverného, keď chodil po krčmách
         potajomky a zanedbával gazdovstvo.
   </p>
   <p>
    „Stupnický sa kazí,“ potvrdila osvietená sucho. „Bude treba urobiť s ním poriadok.“
   </p>
   <p>
    Bola rozhorčená, bola by ho hneď odpravila zo služby.
   </p>
   <p>
    Položil ruku na jej chudú ruku.
   </p>
   <p>
    „Už urobíme poriadok. Poradíme sa.“
   </p>
   <p>
    Mali sa rozísť, keď mu oznámia, že predpoludním bol tu Ďorď Drobniak, vyslanec na diéte.
   </p>
   <p>
    „Čo si ho nezadržala? Bol by ťa zabavil v otupné odpoludnie.“
   </p>
   <p>
    Pozrela naň zboku, naostatok sa rozosmiala. Drobniak, a zabaviť paniu, hoc nie
         rozmaznanú! Drobniakovci boli všetci mrzutí, nejeden i neokrôchaný. Pán Ďorď nebol tiež
         veľmi uhladený, hoc strávil dakoľko rokov na diéte.
   </p>
   <p>
    Na salaši potom odvarili. Mladé páry s Cyrilom vrátili sa z grúňa. Doniesli na ukážku
         niekoľko jahôdok. Malín a brusín je dosť, ale treba počkať, kým dozrú. Čučoriedky sa už
         brnejú ako-tak. Nesúce sú jesť, ale súce okrášliť sa nimi ani čiernymi perlami. Dievky si
         ich nastrkali okolo bruselka. Cyril párne mal zavesené na uchu, že jedna visela pred ním,
         druhá za ním. Bača rozkrojil oštiepček, poplanok ostal v komore na polici, lebo farárovci
         vytiahli čerstvý chlieb z košíka.
   </p>
   <p>
    „Chlapče, vyslúž!“ rozkázal Pavkovi, keď sa žinčica odvarila a rozdelila na urdu, na
         tenšiu obyčajnú a na psiarku.
   </p>
   <p>
    Keď sa hostia napili a najedli, sám bača vošiel do komory. Najprv im nadelil päť
         oštiepkov z toho kúta od Badišova a potom vynášal divné veci. Cyril dostal kohúta, Metod
         kačku z chudého privareného syra. Nenajedol by sa veľmi tými výrobkami, lebo syr je v nich
         veľmi suchý a sypký, ale deti sa vracajú veselšie, keď si nesú zo salaša takú pamiatku. Syr
         z nej im tiež chutí väčšmi od najlepšieho syra. Katra a Žofka dostali každá hodné srdce s
         mnohými ciframi.
   </p>
   <p>
    Janko, ani čo by už bol domáci, vkradol sa do komory a poduloval v nej trochu. Vyniesol
         z nej ešte dve srdcia, krajšie od predošlých. Doniesol ich Žofke.
   </p>
   <p>
    „Srdce, čo ti dal bača, si nenechávaj. Čo by si mala z neho? Najlepšie, dones ho materi
         ako tvoj podarúnok. Odo mňa jej daj tieto jahody.“ Dal jej kytku jahôd, nie veľkú, ale s
         peknými zrelými jahodami. „Povedz jej, že to za to, čo sa neprotiví našej ľúbosti. Toto
         najkrajšie srdce odo mňa bude tebe a toto druhé, čo má tu v rožku záder, daj ho Hanke zo
         mlyna, ako odo mňa.“
   </p>
   <p>
    Pozrela naň s výčitkou, trochu sa trhla vzdorovite.
   </p>
   <p>
    „Janko, Janko, čo robíš, zle robíš!“
   </p>
   <p>
    Chytil ju za ruku a dotušil:
   </p>
   <p>
    „Nie zle. Dones jej i s klietkou. Hanka nie je dievka, ale anjel.
   </p>
   <p>
    Odložila srdcia pre mater a Hanku na stranu s odutými dosť hodne gambami. Nepozrela na
         Janka, lebo sa jej tisli slzy do očí. Nepovedala mu slova, nebola by ho mohla vyriecť. I
         hnev ju popustil. Spomenula si, že ona tiež vzala srdce na Jánskom jarmoku v Posadine od
         iného mládenca.
   </p>
   <p>
    Bača odprevadil týchto hostí temer na dolný kraj polianky. Pavko musel ísť do dediny,
         lebo košík s oštiepkami vážil, i klietka, bolo dosť nespratno niesť. Dolu kiarom už šli
         mladí popredku. Žofka smutná, lebo Janko sa odobral ešte na výhľade nad bralom. I to srdce,
         čo niesla mlynárkinej dievke, jej zaťažilo. Katra sa k nej mala zasa milo; zabudla, čo bolo
         pri dúpnej lipe. Bola by sa smiala na čomkoľvek. Teraz sa nebolo na čom smiať, iba na tom,
         že Cyrilko už načal kohúta. Zjedol mu hlavu.
   </p>
   <p>
    Za mládežou šiel dolu kiarom Bohumil Valizlosť so šatkou ženy o stuhách. Kráčal
         miestami, ktoré vybral skúsený Pavko, aby sa dievkam neuviezla noha. Mal zasa hádku s
         filozofom z Havranova pre hmotársky svetonázor. Ducha a jeho prejavy mal za výtvor mäsa a
         krvi. Chytá ducha, nadstavujúc naň sieť, sťaby na motýľa. Nedbal by ho lapiť, poprezerať a
         opísať. Hádam by ho i rozostrel krídelkami na doštičke a pribil ho ihlami, aby tam ostal na
         diváky. Ako nenahliadne, že duch a čo z neho vyviera, nie sú hmotné veci, ale najskôr len
         vôňa, ktorú šíri hmota v požehnaný čas, ktorý na ňu príde, možno, ako na lipu čas kvetu,
         keď sa rozvonia naďaleko. Vec nehmotná nedá sa chytiť, najviac ak by sa dala naháňať a
         doráňať od neokrôchaného lovca. Dajú sa poobíjať a pozotierať čo nežnejšie okrasy krehkého
         pelového rúcha. Filozof z Havranova vychádza zo seba, majúc seba za stredobod všehomíra.
         Stredobod je večný Duch, jeho posol je myšlienka, ktorou sa nám zjavuje z času na čas z
         nadzemských výšin. Myšlienka blúdi po nesmiernych vzdušných sieňach, hľadajúc, kde sa
         vteliť. Ak nenájde, čo hľadá, pritají sa a čaká. Svet ostane pustý a otupný. Myslí si, že
         nad ním nieto nič vyššieho a nehmotného, lebo jeho otupené oči nevidia nikde ničoho. A
         myšlienka odpočíva ako semä v zemi, čakajúc čas a pôdu, do ktorej padnúť a obrodiť
         dokonalosťou a krásou.
   </p>
   <p>
    Mladá pani už dávno privykla na tieto odlety mužove. Sprvoti sa urážala, niekedy si i
         zaplakala tajne, keď zrazu zamĺkol. Cítila, že odišiel kamsi, nevedieť, kde. Ale pozdejšie
         sa uspokojila. Vracal sa zasa k nej svieži a veselý, sťaby sa bol okúpal v horskom žriedle.
         I teraz tušila, ako kráčal pred ňou s jej šatkou, že má kohosi pri sebe, bárs nevedela, že
         je to filozof z Havranova. Ostala sama na kiari. Starý pán síce kráčal pri nej, ale i on má
         akúsi spoločnosť pri sebe. Pozabudol na ňu. Bude mrcha spoločnosť. Priehlbina od lícnej
         kosti k ústam sa mu ešte väčšmi prehĺbila.
   </p>
   <p>
    Naveľa prišli na rovnejšie miesto. Bohumil Valizlosť sa spytoval protivníka, prečo
         myšlienka, súc hmotná vec, nepôsobí vždy jednako. Tešlica predsa, keď ju zatínaš do pňa,
         naveľa ho rozkála, hoc je samá hrča. Myšlienka neraz odskakuje, odbíja sa, čo ako tneš a
         šľaháš. Indy ju vyhodíš skoro nepovedome a ona letí, udrie na akési spruhy, pootvára srdcia
         a rozptýli v nich vatry.
   </p>
   <p>
    Starý pán sa vrátil k neveste. Poobzeral sa po hore, z ktorej poťahovalo chladom.
   </p>
   <p>
    „Marienka, máš peňazí niečo?“
   </p>
   <p>
    Zadivila sa. Nikdy nespomenul pred ňou peniaze, nie to že by sa prezvedal, koľko ich má.
   </p>
   <p>
    „Mám čosi. Oňahdy mi dal Bohumil Valizlosť letnú angariu. Osemnásť zlatých v striebre. I
         z jarnej čosi zvýšilo.“
   </p>
   <p>
    Starý pán hodil rukou nedbalo.
   </p>
   <p>
    „To viem, Marienka. Gazdovať vieš. Kto by ťa dochodil? Ale či máš takto svojich, čo ti
         dali z domu?“
   </p>
   <p>
    „Keď som sa vydala?“
   </p>
   <p>
    „Z tých, z tých. Viem, mladuchu nevypravia nikdy s prázdnymi rukami.“
   </p>
   <p>
    Nevesta sa zapálila. Čo sa má vyzvedať také veci? Veď sa to nesvedčí. Bohumil Valizlosť
         sa jej dosiaľ nikdy nespýtal, čo dostala alebo dostane z domu. Raz mu, tuším, rozprávala
         sama, čo môže dostať z domu. Počúval ju, ale videla, len zo zdvorilosti. Videla, že si
         doviedol akéhosi iného, ktovie z ktorej knihy alebo časopisu, a dohadoval sa s ním.
   </p>
   <p>
    „Mám, apuško, tristo zlatých. Ešte som ich nenačala.“ Pozrela naň, jama sa prehlbovala.
         Čo je to? Máli sa mu? Myslel, že bude viac. Kto by sa bol nazdal, že je taký úlipný na
         dudky? „Ale mi dali Rysuľu, a Rysuľa je tiež hodna čosi. Dali mi náradie do izieb a kuchyne
         i krosná a kolovrátok. I do komory dali čosi vo fľašiach a hrnčekoch. Len kávy bolo hodné
         vrecúško. Ešte ju míňame.“
   </p>
   <p>
    Starý pán len počúval, počúval. Potom pohodil rukou netrpezlivo. Stŕpala, čo to znamená.
         Nikdy sa jej neukázal ešte takýto lakomý.
   </p>
   <p>
    „Čo ti je z fľiaš a hrnčekov, dievka moja? Nerečiem, keby boli plné rimštiakov.“
   </p>
   <p>
    Rozhorčila sa. Znevažuje ju, že nemá vrece rimštiakov.
   </p>
   <p>
    „Mám zaušnice a sponky, náramnice a reťaz! Mám dosť vecí zo zlata.“
   </p>
   <p>
    „Nepovedám, nepovedám, dievka moja.“ Krútil veľmi smutne hlavou. „Ale čo je to všetko?
         Ako psovi mucha.“
   </p>
   <p>
    Hanbila sa sama pred sebou, ako ju haní. Chcel by zlata dve-tri opálky, alebo pol miery
         dukátov?
   </p>
   <p>
    Ale on ani nepobadal, ako ju uráža. Zachmúril sa ešte väčšmi.
   </p>
   <p>
    „A tvoji tam doma, v Tesnej Bani, majú dačo peňazí? Mohli by mať. Kupčia, a nie
         najhoršie, ďakovať Bohu už v štvrtom či piatom kolene. Kráľom tam u vás požičiavali groše.
         Vtedy išli dukáty. Na miery ich merali.“
   </p>
   <p>
    „Ja neviem, apuško. Kto by sa ich to spytoval?“ Ledva sa jej slovo pretislo cez hrdlo.
         Slzy sa jej tisli do očí.
   </p>
   <p>
    „Už len povedali azda, koľko padne na teba po ich smrti, keď sa budete deliť.“
   </p>
   <p>
    Ako sa v ňom sklamala! Spomína smrť jej rodičov a deľbu, akoby sa nemohol dočkať, kedy z
         nich duša vypadne. Prežrela slzy a odpovedala sucho:
   </p>
   <p>
    „U nás nie je obyčaj radiť sa o takých veciach. Viem, že ma neukrátia, čo má padnúť na
         mňa.“
   </p>
   <p>
    On len krútil hlavou. Mrcha obyčaj. Sľubujú s dievkou hory-doly, a potom sa vykľuje
         Rysuľa, snovadlo, motovidlá. Kto chce prísť k svojmu grošu, musí prosiť Boha, aby k sebe
         povolal starých, čo sedia na truhle. Začal ju naúčať:
   </p>
   <p>
    „Poriadok je poriadok, dievka moja. I Boh ho miluje.“ Ale ona pohla plecom vzdorovite.
         „No, nič to. Dajme tomu pokoj. Ale takto si vídala, že majú groše? Azda ich i čítali, keď
         ich odkladali. Mali by hodne? Mohlo by byť takto päťtisíc, Marienka?“
   </p>
   <p>
    „Päťtisíc odrazu?“ Zasmiala sa, ale v hrdle je] zasipelo. Ako ju dochodí, sužuje. Už mu
         nikdy nepovie milého slova. Nikdy sa s ním nezažartuje. „Päťtisíc je veľký peniaz, apuško!
         Ten sa nepovaľuje kde-kade po šuplíkoch.“
   </p>
   <p>
    „Hej, veľký peniaz, dievka moja, veľmi veľký peniaz. Bože, prebože!“
   </p>
   <p>
    Hladil si hlavu, na ktorej podskakoval chĺpok nad ľavým uchom. A predsa v kupectve ľahko
         prísť k peniazom. Narába sa nimi, hoci sú cudzie.
   </p>
   <p>
    Keď ju on dochodil, prečo by ho nepoobracala i ona. Spýtala sa ho spurne:
   </p>
   <p>
    „A koľko vy máte peňazí, apuško?“
   </p>
   <p>
    „Ani päťsto v striebre, dievka moja. I to je medzi ľuďmi. Úroky dávajú i nedávajú. Ej,
         keby sa bol dal na kupectvo, alebo aspoň len na dobré remeslo! Hoďas metly robiť alebo
         hlinu rozvážať. Ale takto? Ach, dievka moja, kde sa podejeme, čoho sa chytíme?“
   </p>
   <p>
    Jeho žiaľ sa jej dotkol. Zbadala, že utiera ukradomky oči. Hnev sa ochladil, rozhorčenie
         sa tiež vyparilo akosi. Vzala ho pod ruku a pritúlila sa k nemu ako inokedy. „Apuško, čo
         vám je? Ach, ako je to mrzko, keď nič nepovedáte!“ Trochu ho i striasala, že sa tak zaťal.
   </p>
   <p>
    „Keď by nechcel, dievka moja, aby sa roztrúbilo, čo má byť pod pokrývkou. Vidíš, ani
         vlastný syn nevie o ničom. Ale tebe sa zverím. Azda ma nevyzradíš, hoc tajomstvá sa nedržia
         ľahko na ženskom jazyku.“
   </p>
   <p>
    Tu sa jej zveril, kto bol chlap v hunke i v akej tvŕdzi sa nachodí. O Judke a jej synovi
         sa nezmienil. Pravdu trochu zohol, tvrdiac, že sa hodili na osvieteného ako hladní vlci,
         lebo je trochu-trošičku žičlivý Slovákom.
   </p>
   <p>
    Ľutovala mladá žena, čo sa stalo žičlivému človeku bez vlastnej viny. Bude iste
         pritajený Slovák. Svet sa zadiví v jeden deň, keď ho uvidí na čele rubárskych Slovákov,
         ďaleko pred Plochom a Dechtiarom. Odprosila veľa ráz svokra, že ho mala za lakomého
         vydierača, ktorý by sa nedbal prehrebať v cudzom vrecku. Keď i ona bola taká kalužka,
         ktorá, keď je na pokoji, nerobí nikomu nič, ale keď prebrnkne cez ňu koleso, fŕka a strieka
         nečistotu na všetky strany. Tak postriekala i jemu hábočky, hoc chudobné, ale vždy čisté, a
         milú tvár, v ktorej sedela starosť o iných.
   </p>
   <p>
    Kráčali mlčky peknou mladou horou. Nenazdali sa veru, že sa skončí tak smutne výlet na
         salaš. I to pre koho!
   </p>
   <p>
    „Neodpustia mu, keď je lepší od iných, dievka moja. Všetci sa oboria naň radom. Byť
         lepší je im veľký hriech.“
   </p>
   <p>
    „Mrcha ľudia, mrcha, apuško. Neodpustia mu,“ istila i ona. On hľadal proti nim odpomoc,
         ale ona mu jej nemôže dať, lebo nemá peňazí.
   </p>
   <p>
    Vyšli z hory na chotár, ukázal sa Badišov, roztiahnutý medzi sadmi v tôni jaseňov a
         ovocných stromov. Tu mladá pani zastala, akoby ju bolo čosi búšilo do pleca, sivé oči
         zajasali.
   </p>
   <p>
    „Peňazí by sa našlo, apuško, dosť, koľko treba. I viac hádam, oveľa viac.“
   </p>
   <p>
    I on zastal, pozeral na ňu ako na div sveta. Oči mu ožili.
   </p>
   <p>
    „Vari ti zišlo dačo na um?“
   </p>
   <p>
    „Ja len spomínam, že by ich bolo. Chyba je, že sú nie na hŕbke, rozkotúľané sú. Vy
         päťsto, ja štyristo, u Mochúľa by sa ich našlo aspoň troje toľko. Po sedliackych domoch by
         sa ich tiež nazbieralo. Má Ranostaj čosi, kurátor ešte viac. Prichodilo by ich zbierať,
         apuško.“
   </p>
   <p>
    Starému pánovi zas pohasli oči.
   </p>
   <p>
    „I ja som myslel na roztratené, ale — hm — pýtať u toľkých a rozpovedať, načo sú: vidím,
         nebolo by v poriadku. Skrsli by reči, mrcha chýry; prišli by do uší i tým v Ozubinách.“
   </p>
   <p>
    Nehovorili viac o peniazoch. Zamĺkli. Nevesta mala teraz tie isté myšlienky, čo pred
         chvíľou svokor: aký zlý je poriadok, že jej nedali hneď celý výplatok, keď sa vydávala.
         Mohla by teraz vyčítať hotové zo svojich, koľko treba. On zasa myslel na roztratené v
         Badišove a Čuhároch. Bieda bola, že by sa nedali zosypať dovedna bez vysvetlenia, načo sú.
         Osvieteného by nevyzradil za celý svet, a tak roztratené nemôže ísť zháňať. Ale starý
         August Pulcheríny má toľko na hotovosti. Dal by vďačne na dobré úroky, ale by pýtal záloh.
         Potom nevedel by zachovať tajnosť ani deň. Šiel by sa pochváliť do Ozubín a do Smoliec,
         koho zratoval.
   </p>
   <p>
    Mladá spala veľmi zle v tú noc. Omínala ju ustavične myseľ pre ten výplatok. Ale zarána
         nebola zronená. Oči jej svietili, keď sa sňala so starým pánom.
   </p>
   <p>
    „Už viem, apuško, kde je peňazí, moc peňazí, i viac, ako nám treba.“
   </p>
   <p>
    Uškeril sa nedôverive a pohol plecom. Jej pramene sú nie práve najvhodnejšie. Ale ona sa
         mu ovesila o rameno a vodila ho po záhrade. Odkvitali práve klince na strednej šesťuhoľnej
         hrade a ruta a majorán voňali tuho, osviežené mocnou rosou. Čím ďalej išli, tým ľahšie
         dvíhal nohy. I oči sa mu blyšťali od lakomosti.
   </p>
   <p>
    „Len ako sa dostať k tej truhle?“ Prstami si pochlpil riedke dlhé vlasy, ktoré mali
         pokryť temeno. „Ako, Marienka? Nie ľahká vec.“
   </p>
   <p>
    „Povedzte, že sú treba vám kúpiť mlyn v Podholeniciach. Podložte včelín.“
   </p>
   <p>
    Musel sa rozosmiať. Mlyna v Podholeniciach vôbec nieto a na včelín by nepožičali ani
         desatinu tých peňazí.
   </p>
   <p>
    Ale i keď ostal sám, myseľ na radu nevesty ho neopustila. Nevie nájsť výhovorky a
         výkruty, ale prameň je dobrý. Bude hľadieť načrieť z neho. Onedlho bol už vyobliekaný. Keď
         sa od nej odoberal, zveril sa jej:
   </p>
   <p>
    „Pôjdem len s pravdou, Marienka. S ňou sa dá azda ešte naj ďalej zájsť.“
   </p>
   <p>
    „Nedá ani groša!“ vystríhala ho nevesta. „Pre grófku nebude chcieť dať. Ona drží s
         grófkou od počiatku, ani teraz sa nedá na jeho stranu.“
   </p>
   <p>
    „Jeho strana je i grófkina strana. Pôjdem ja k nej len s pravdou.“
   </p>
   <p>
    I šiel Dubkovom rovno do Ozubín. Vykračoval veľmi chytro. Ani si nevšimol Smoliec, keď
         išiel úbočím popred ne, ako ležali roztiahnuté v neširokej dolinke. Dosť zavčasu sa spúšťal
         Dubkovom k Ozubinám. Keď bol pred farou, zastal. Vyutieral tvár veľkou šatkou s červenými
         kvetmi divého maku. Až teraz spozoroval, že sa ponáhľal prituho. Pot sa mu lial cícerkom
         dolu tvárou. Čakal, kým sa vyparí z neho tuhý kúr, okúňal sa takto vojsť do farského domu,
         a ešte s takou prosbou, od ktorej sa tiež bude štica pariť. Naostatok položil dlaň na
         kľučku; nemohol otvoriť dvercia, boli zamknuté na kľúč. Pošťukal, darmo, čakal na odpoveď,
         iba čo moriak kdesi zo dvora zadudral a morky sa ozvali:
   </p>
   <p>
    ,Piť-piť!‘ Stal si pod oblok, že nazrie do prednej, ale tu viseli pásikavé záclonky.
         Zaklopal okúňave bruškom prstov, že zbudí domáceho ducha, ak by driemal v kúte. Fara ostala
         tichá, akoby vymretá. Zdnuka sa neozval nikto. Zato z cesty sa ohlásila hus nad mladými,
         zgágajúc jedovate. Jedna žena, podkasaná do kolien, zastavila sa na ceste, nesúc v každej
         ruke po putni vody z potoka. Bolo jej nahlo nosiť vodu do dieže, naplnenej nečistými
         hábami. Pri dieži horel oheň z hrubých hrčí, okolo ktorého boli veľké hrnce s vodou. Medzi
         hrčami boli sa hriali zvariaky, doniesť do varu vodu v dieži. V šaflíku bol hodný uzol s
         popolom na lúh, keď sa precedí cez popol vriaca voda. Žena zastala a pritiahla si rožky
         šatky pod bradou.
   </p>
   <p>
    „Darmo búchajú. Niet nikoho doma. Pán farár išli kázať do Prešporka a pani je nie doma.“
   </p>
   <p>
    „A nepríde pani?“
   </p>
   <p>
    „Nepríde. Darmo ju čakajú.“
   </p>
   <p>
    Nuž tak sa stalo: ponáhľal sa do Ozubín ako bez duše, hľadať pomoci u pani Alžbety, a tu
         stojí pred zatvorenou bránou.
   </p>
   <p>
    „Viete iste, že nepríde?“
   </p>
   <p>
    „Iste. Darmo čakajú.“
   </p>
   <p>
    Starý pán sa už poberal, že sa obráti a pôjde, skadiaľ prišiel, ale spoza uhla domu
         vyšla vysoká postava. Na tenkých hnátoch pod kolenami lupkali priširoké sáry.
   </p>
   <p>
    „Čo ty vieš, Mariša?“ spiskotal tenký hlas rechtora Sztupayho. „Fu-fu!“ socal smiech cez
         ovesené fúzy, že ich dvíhalo dohora ani závoj, socajúc výbuchy smiechu z úst. „Ako by
         neprišla, keď príde?“
   </p>
   <p>
    Žena podoprela boky urazená, že ju znevážil pred cudzím človekom. Chystala sa odpovedať
         čosi štipľavého, ale ju predbehol Sztupay.
   </p>
   <p>
    „A ty, Mariša, pôjdeš do trlice ešte dneska. Čo kladieš oheň pod záčin Kľavého? Len nech
         zaletí iskra do slamy!“
   </p>
   <p>
    „Neviem, do akej! Ani hrsti slamy nenájsť, ani len postlať do postele.“
   </p>
   <p>
    „Všetko jedno. Jazyčná si. Trlica ťa neminie.“
   </p>
   <p>
    Vzala do ruky putne. Neodpovedala mu nahlas, ale šomrala pod nos: „Keby ťa kto duril,
         korhelisko korheľský!“
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2601217">
       </a>
       17
      </h2>
     </div>
    </div>
   </div>
   <p>
   </p>
   <p>
   </p>
   <p>
    Rechtor dopočul niečo z toho dudrania, ale sa už neozrel o ženu. Veď si on už uhľadí čas
         dať jej po pysku. Z trlice by i tak sotva čo bolo. Ani úrad sa nerád babre s jazyčnou
         Marišou. Obrátil sa radšej k starému Záborovi, ktorý stál pred zatvorenou farou, nevediac
         sám, čo si počať. K nehode, že sa darmo unúval do Ozubín, dostalo sa mu i nepríjemnosti, že
         sa sňal so Sztupaym. Už vedel napred, že ho zájde od neho čo-to nedobrého. Nikdy sa s ním
         nezišiel, aby nebol želel, že sa musel s ním zísť.
   </p>
   <p>
    „Pána seniora darmo hľadajú. Šiel kázať do Prešporka.“
   </p>
   <p>
    Kázať do Prešporka! Zábor vedel, že je v Prešporku na zasadnutí akéhosi dištriktuálneho odboru.
    <sup>
     [
     <a class="footnote" href="#ftn.id2601253" name="id2601253">
      47
     </a>
     ]
    </sup>
    Čo mala pri tom kázeň za robotu?
   </p>
   <p>
    „Školský odbor je zásterka,“ nadhodil mu Sztupay žmurkajúc. Chytil ho dôverne za rameno
         a naklonil sa k nemu. Ovial ho ostrý, nepríjemný dych po pálenke a na ňom, ako na
         všeobecnom podklade sa dal znať dych slivovice, práve užitej. „Pod pokrývkou je dôverná
         porada koryfejov.
    <sup>
     [
     <a class="footnote" href="#ftn.id2601280" name="id2601280">
      48
     </a>
     ]
    </sup>
    Superintendent
    <sup>
     [
     <a class="footnote" href="#ftn.id2601290" name="id2601290">
      49
     </a>
     ]
    </sup>
    pochorieva, pochorievajú vlastne všetci. Hľadajú sa, ktorí majú prísť na ich
         miesto. Na jedno z nich príde náš pán senior. Dali mu kázať, aby ho poznali v meste a
         pamätali naň, keď budú voliť farára. Superintendent nemôže byť predsa zastrčený v takých
         Ozubinách.“
   </p>
   <p>
    Zábor pozeral naň zadivený: či hovorí pravdu, alebo balamutí. Nemohol sa v ňom vyznať.
         Jeho čierne oči pozerali naň ostro, ale nie s nenávisťou, ako obyčajne. Skôr sa pásli na
         jeho prekvapení. V ostatné časy stali sa dosť veľké premeny v Ozubinách, v Badišove, ani
         inde nemohli im nájsť pohnútky. Slová rechtora im hneď dali dištrikt za úzadie. Zábor sa
         divil, že verný sluha Ozubinských dal mu nakuknúť za zásterku.
   </p>
   <p>
    Na toľké zadivenie Sztupay vysotil dva-tri razy cez ovisnuté fúzy: „Fu-fu-fu.“
   </p>
   <p>
    Zábor sa zamračil. Možno, Ozubinský brat ho má za blázna. Zhodil zo seba zadivenie a
         prehodil plášť ľahostajnosti.
   </p>
   <p>
    „Nehľadám vlastne pána seniora, ale paniu. Dávno čo nebola u nás. Nevesta jej čosi
         odkazuje a ja som len posol.“
   </p>
   <p>
    Sztupay tiež zvážnel. „Pani je doma, ale je nie doma. Bude najskôr u grófky.“ Chytil ho
         za rameno, stisol ho významne, naklonil sa nad ním, dýchol naň slivovicou. „Pani
         neodobruje. Viem dobre, neodobruje. Nevraví nič nikomu, ale neodobruje, haní, karhá.“ Pohli
         sa spred fary chodníkom popod pletený plot z vrbiny. Zábor mlčal, ale v sebe prisvedčoval,
         že pani sotva odobrí, čo sa stalo po tieto dni v Ozubinách. Rozniesol sa chýr po okolí, že
         pán Mihál Smolecký zaďakoval z inšpektorstva pre chorobu, a to v prospech pána Mikuláša
         Ozubinského, hlavného fiškála stolice. Ale po konvente sa rozniesol chýr, že inšpektorom
         ostal Ozubinský, iba že nie Mikuláš, ale jeho strýčny brat, Baltazár. Šuškalo sa, že pri
         podstrčení Baltazára mal prsty pán senior, hoci si ruky umýval, že nevie o ničom nič.
         Sztupay poodstúpil od Zábora, pozeral naň prísne a búšil sa v prsia. „Ani ja neodobrujem,
         haním, karhám. Pľujem na neporiadnu robotu. Nie neporiadnu, ale nestatočnú.“
   </p>
   <p>
    Prišli k školskému sadu. Živý plot vyhúkol do výšky, v ňom sa ešte najlepšie darí
         lieske, ktorá dodáva škole veľmi dobré lieskovice. Prešli pod rozčapenú jabloň, ktorá akosi
         veľmi osivela, akoby sa chcela porúčať. Konáre len na vrcholčekoch majú lístie, tiež
         sivkasté akési. Jabĺk nevidno ani na ukážku. Okolo pňa je lavica zo zeme a či z pažite.
         Sadli si na ňu.
   </p>
   <p>
    „Ja som ich, pán brat, dušou, telom. Odriekam sa diabla a jeho holomkov.“ Tak začal
         Sztupay svoju spoveď. V nej pripomenul, ako šiel pán senior do Smoliec obrábať pána
         Mikuláša, aby i on poobrábal pána Mihála v prospech Ozubinského. Pán Mikuláš ho poobrábal a
         naviedol zaďakovať. „A keď prišiel konvent, inšpektorom ostal Ozubinský, ale Baltazár. Pán
         Mihál, veria mi, nemohol ústa otvoriť. Chorie na zlatú žilu, ale raz bol ako stena a raz
         ako rak. I ja som ledva napísal v ten deň protokol. Pán Mihal šiel na faru a vytýkal pánu
         seniorovi. Pán senior sa skrúcal ako had v rázštepe. Pani počula tiež čosi z druhej izby. A
         pán Mikuláš čakal doma pod šabľou, že príde poň deputácia po voľbe. Pán Mihál šiel k nemu
         na obed a pojal i mňa. Obedovali sme smutne. Pán Mihál horekoval: ,Oborili ste sa na mňa,
         Miško, aby zaďakoval, že príde stavať novú školu, pokryť kostol, a ja už neuvládzem pre
         zlatú žilu.
   </p>
   <p>
    A ono horká škola a kostol. Fígeľ bol posadiť Boltka do sedla. Chce byť i seniorálnym.‘
         A pán Mihál má pravdu: školu a kostol napomenuli pre fígeľ, aby sa nevedelo, čo majú za
         lubom. Pán senior sa ľahko strasie starosti o školu a kostol, ak pôjde za farára do veľkej
         cirkvi a pán Baltazár ešte ľahšie, ak podsadne osvieteného.“
   </p>
   <p>
    Zábor temer podskočil, keď počul spomenúť osvieteného. Zišlo mu na um, po čo sa vybral
         do Ozubín.
   </p>
   <p>
    „Bol by chcel povedať panej, čo jej odkazuje nevesta. Ohlásim sa ešte raz na fare,
         pôjdem i ku grófke, ak príde na to. Ak by jej nenašiel, povedia jej, pán brat, že jej má
         čosi osobitného povedať moja nevesta. Nech príde do nás čím skôr, keď je i tak sama.“
   </p>
   <p>
    „Poviem, všetko, čo len chcú. Odteraz som s nimi. Dobre majú neveriť pánom. Veľmi
         dobre!“ Stál pri ňom, jeho čierne oči pozerali naň strnule sťa pribité na jedno miesto.
         „Ich telom i dušou!“ Buchol sa v prsia, že zdunelo. Zábor mu chytil ruku a držal vo svojej,
         tu i tu ju stisol.
   </p>
   <p>
    Dobre mu padlo počúvať tie slová z takých úst. Možno, sú predzvesť iných premien úplného
         znovuzrodenia a možno len prázdne zvuky, výkriky sklamania pre školu, vlastne pre bývanie,
         lebo ho učebná sieň nikdy neomínala, alebo pre urazenú samoľúbosť. Rád by veriť na úplný
         obrat, ale vie, ťažko sa obrátiť na iné cesty, ťažko.
   </p>
   <p>
    „Ani pán Mikuláš nedá fačkovať so sebou. Ukáže mu on zuby.“
   </p>
   <p>
    Tak mu duplikoval až po faru, kde ho odprevadil. Našli ju zasa ako prvej. Len moriak, čo
         vykrikoval zo zadného dvora. Rozlúčili sa konečne, vrele, ani najlepší priatelia.
   </p>
   <p>
    „Samuel Primitivus bude vinovatý dať sa vodiť za nos od pánov. Ja mu nalejem čistého
         vína, keď sa snímeme. Fu-fu-fu!“
   </p>
   <p>
    Zábor sa pobral ku kaštieľu Uzdica. Brána bola otvorená dokorán, na bielom štrku boli
         vtisnuté úzke koľajky ľahkých vozíkov. Skorocel vyskočil proti nemu a vedie ho pod trnác,
         podskakujúc dohora na krídlo dlhého kabáta. Opatrného Ondreja nevidieť nikde. Podišiel až k
         vrátam do gazdovského dvora. V ňom boli dva cudzie vozíky i jeden pohodlnejší koč. Pri
         vozíkoch zazrel chlapov zo Zácelia i jedného hajdúcha v obnosených šatách.
   </p>
   <p>
    Bol by sa vrátil ku kaštieľu, ale vo vchode do sadu stál osvietený, v obnosených sivých
         šatách. „Len sem, pán brat, len sem. Tu sme všetci!“ Podišiel proti nemu, stisol mu ruku
         veľmi vrele a pozrel mu do očí s uzrozumením. Len včera o tomto čase sa zhovárali na salaši
         dôverne. Tu už neboli sami. Zábor poznal a pozdravil vyslanca Rubárskej stolice na diéte,
         pána Ďorďa Drobniaka, Števka Rašku, slúžnodvorského strednej ochodze. Pristúpil k nemu i
         pán Mikuláš Ozubinský, rozčechraných fúzov. Spod koženej čiapky, kde miesto kystky na
         dienku bol gomb upletený z tenkých remenčekov, trčali mu neposlušné vlasy. Mal šnurovaný
         krátky kabátik. Nohavice orechovej farby tvorili hrubé záhyby na tenkých stehnách. Boli
         priširoké. Pristúpili k nemu i Samo Uhliar, zácelský a Ďorď Dechtiar z Hrabovca. Oba ho
         vyudierali tuho po chudých, vystavených lopatkách. Boli vzrušení, oči sa im smiali a
         iskrili.
   </p>
   <p>
    Zábor musel si sadnúť do bieleho záhradného kresla. Veľká stará lipa voňala nad nimi,
         obsypaná kvetom. Včely na nej hučali. I jeho včely majú bohaté pracovné dni. Ktovie, či
         nedostal i roj dneska. Ak ho dostal, Bohumil Valizlosť ho už obriadi. Pozeral po
         prítomných, z jedného na druhého. Hoci sa hovorilo po slovensky, Drobniak, trúsiac hodne
         latinčiny, rozumel toľko, ako keby hovorili po hebrejsky. Spomínali sa voľby, stoličný
         sbor, ale nemohol pochytiť, v akom súvise. Štefan Raško hovoril mnoho, náružive, z očí sa
         mu sypali iskry a slová sa hrnuli so sykotom cez špáru medzi dvoma širokými hvizdákmi.
         Hromžil, ale nemenoval osoby; uspokojil sa narážkami.
   </p>
   <p>
    Od Dechtiara vyrozumel nakrátko, čo sa stalo. Samo Uhliar získal starého Drobniaka, aby
         zastal mládencov zo Zácelia. Ďorď Drobniak vzal vec za svoju veľmi horlive, lebo ho
         Baltazár Ozubinský urazil dosť surovo, žiadajúc, aby zaďakoval hneď z diéty a nečakal
         riadny stoličný sbor. Ozubinský hľadel Smoleckého vytisnúť z viceišpánstva teraz, keď má
         Uzdica v moci a dať mu credenciale
    <sup>
     [
     <a class="footnote" href="#ftn.id2601586" name="id2601586">
      50
     </a>
     ]
    </sup>
    na diétu. Dozvedel sa od Dechtiara i Štefan Raško, ako ho chcú podsadnúť na
         diéte. Raško sa dorozumel chytro s Drobniakom. Ako Baltazár potiahol za viceišpanstvom, tak
         on mu ho chcel predchytiť. Vyslanectvo ponechal chorľavému Mihálovi, nech sa môže dať
         liečiť v Prešporku a vo Viedni od chýrnych doktorov. Viceišpánstvo, keď už má premeniť
         gazdu, nepremení ho na jeho škodu. Raško bol obhoditý, smelý. Pochodil zemanov i s
         Drobniakom, rozbúril ich proti nezmestnému Baltazárovi. I Mikuláš Ozubinský pomohol, kde
         mohol.
   </p>
   <p>
    „My sme sa pridali k Raškovi, Uhliar a ja. Sľúbil napraviť všetky krivdy, len čo sa
         stane viceišpánom. Vypustí z vidieckej temnice Záceľanov i môjho kurátora. Vyše mesiaca, čo
         sa trápim bez neho.“ Pokyvoval Dechtiar hlavou veľmi starostlive. Dosť sa natrmácal po
         cudzích vozíkoch v ostatné časy, lebo doma nemohol obsedieť; túlal sa sem-tam po vidieku,
         hútajúc ako by mohol vyslobodiť kurátora. „Drozdíkovi povedzte, že i proti jeho synovi
         prestane proces, keď príde náš kandidát na viceišpánstvo. Speváka som navádzal, aby sa k
         nám pridal, ale ten sa bojí. Starý Pulcheríny je s Boltkom ako necht a mäso.
   </p>
   <p>
    Zábor mu zaďakoval, že nezabudli na Drozdíka. Ale nedôveroval veľmi, či sa podarí
         prevrhnúť Ozubinského, kým Uzdic nebude mať rozviazané ruky. A mať ich rozviazané, napravil
         by i bez Raška všetky krivdy.
   </p>
   <p>
    „Prišli sme s ultimátom
    <sup>
     [
     <a class="footnote" href="#ftn.id2601646" name="id2601646">
      51
     </a>
     ]
    </sup>
    k osvietenému: alebo Boltko, alebo my. Nech si vyberie, čo sa mu lepšie páči.
         Ukazuje sa vysmiaty, ale tamdnu mu je všakovak. Ťažko sa zaobísť bez Boltka.“
   </p>
   <p>
    Dechtiar sa uškieral, šepkajúc mu svoje podozrenia, drgal ho lakťom. Bol rád, že nahnal
         veľkého pána do úzkeho. Nech si zachová, že je nie len tak fačkovať s ľuďmi ako on a vodiť
         ich za nos.
   </p>
   <p>
    Zábor videl usmiatu tvár osvieteného, ale i videl oči, keď ich iní nepozorovali,
         zatiahnuť sa chmárami, alebo sliediť sem-tam nepokojne a starostlive. Vstal z pohodlného
         kresla, nemal tu čo robiť v tejto dôvernej porade. Domáci pán ho vyprevadil temer pred
         kaštieľ. Tu vysmiata tvár zvážnela, z nej pozerali veľmi smutné sivé oči na hosťa.
   </p>
   <p>
    „Veci sa ponáhľajú väčšmi, ako naše zámery. Boltko sa pobil so všetkými odrazu a, náhli
         s rozhodnutím. Nuž rozhodnutie nedá už dlho čakať na seba, ale sa mu nezaraduje. Nie veru.
         I mne sa príde rozhodnúť, či nedodržať slovo materi, alebo si dať od ženy platiť dlhy pre
         inú ženu.“
   </p>
   <p>
    Záborovi sa chcela tvár stiahnuť k úsmevu, ale z toho vyšiel akýsi veľmi trpký úšker.
         Odobral sa náhlive od Uzdica, okúňajúc sa mu pozrieť do očí. Hanbil sa, že zo všetkého, čo
         si bol zaumienil, vykvitlo veľmi pekné nič. Chcel zaopatriť peniaze, aby utrápeného človeka
         vyslobodil z postavenia, kde sa mu naštrbí česť a úcta pred sebou samým, a, hľa,
         nezaopatril ani groša.
   </p>
   <p>
    Keď sa vytmolil zasa na cestu, zastal. Bol tu, a predsa nevykonal, po čo vlastne
         prišiel. Neprišiel za Dechtiarom ani Raškom. Vrátil sa znovu pred kaštieľ. Prešmykol sa do
         gazdovského dvora medzi Záceľanov.
   </p>
   <p>
    „Dobrí ľudia, nevedeli by ste, kde je Ondrej?“
   </p>
   <p>
    Raškov hajdúch v ošúchaných šatách sa podobral vypriasť Ondreja. I doviedol ho z
         kuchyne, kde čosi pomáhal. Iste sa netrápil zadarmo, lebo sa oblizoval.
   </p>
   <p>
    „Je pravda, Ondrej, že pani z fary bude u vás?“
   </p>
   <p>
    Ondrej si utieral ruky do bielej zásterky. „Býva, ale nie vždy, a nikdy nie pred obedom.
         Nie je doma?“ Zábor mu rozprával, ako sa darmo dobýjal do fary len pred chvíľou. Ondrej ho
         viedol pred kaštieľ z nohy na nohu. „Cnie si pre čosi, a vieme, prečo.“ Priklonil sa k
         Záborovi a riekol ticho: „Tento nepokoj pochádza rovno od jej muža. On zmiešal habarkou
         kašičku, a teraz, keď by sa mohol popiecť, ušiel na zdravú stranu. I gazda vie dobre, kto
         habarkuje. Ona si čnie veľmi preto. Keď je nie doma, bude na hradách. Nie je ďaleko, len
         prejsť cez cmiter.“
   </p>
   <p>
    Zábor sa poberal zasa k fare a od nej poľnou cestičkou k cmiteru. Ozubinský cmiter nebol
         veľmi nádherný, nebolo v ňom pomníkov a náhrobných ozdôb, ale bol veľmi milý na kopčeku v
         tôni starých líp. Pod najkošatejsou zazrel ženu v čiernom. Sivé vlasy svietili pomedzi
         riedke pletivo tmavého čepca. Hlavu mala sklonenú, ruky, zložené ako na modlitbu, ležali na
         kolenách. Pobral sa k nej, ale na polceste sa zastavil. V jej inak prívetivej, pokojnej
         tvári bolo vidno toľký žiaľ a bôľ, že sa nohy nechceli hýbať. Bolo mu, že by ju nemal
         vyrušovať, ale čakať niekde, kým sama nepríde. Bol by sa i utiahol z cmitera tichučko, ale
         ho už ona spozorovala. Podvihla sa z hrobčeka a pobrala sa pomaly k nemu.
   </p>
   <p>
    „Ani by nebol prišiel, keby bol vedel,“ začal sa vyhovárať.
   </p>
   <p>
    Ona pohla plecom a pohodila rukou, aby dal pokoj. Pozeral na ňu veľmi vzrušený. Nikdy
         nevidel na nej toľkého žiaľu. Jedna hŕbka z neho akoby sa bola zvalila naň. Prišlo i jemu
         veľmi smutne. Pozeral na ňu rozžialene, ba akoby prežieral niečo veľmi trpkého, bôľneho.
   </p>
   <p>
    „Niečo vám treba? Ak áno, povedzte. Vidím, čosi vám treba. Neobzerajte sa o mňa.
         Povedzte dorovna.“
   </p>
   <p>
    Tu začal veľmi chytro hovoriť. Áno, prišiel pre potrebu, i nie malú, ale mal prísť nie
         dnes, ale dávno. Bol by ju mal odviesť do Badišova, lebo tam už dávno nebola, a tu je
         smutno. Bola by mohla prísť pozrieť na Metoda. Plietol všetko dovedna, reči nemali ani
         hlavy, ani päty. Ona pozrela naň tu i tu, čo sa mu to stalo, že sa nevie prebrať k veci. V
         tom prívale slov sám nezbadal, kedy jej vyslovil svoju žiadosť.
   </p>
   <p>
    Pozrela naň zarazená, čo to povedal za podivnú vec.
   </p>
   <p>
    „Osemtisíc! Načo sú vám tie peniaze?“
   </p>
   <p>
    „Bez tých peňazí nemôžeme sa tu zaobísť.“ Zastala na cestičke z cintorína pred faru a
         pozerala naň veľmi nedôverčive. Čo sa stalo starému priateľovi z Badišova? Prišla naň
         horúčka a prevrátila mu rozsudok? „Potrebujeme ich, aby sa napravili hlavné chyby a
         vyrovnali najkrikľavejšie krivdy.“ Pozrel i on na ňu, ale oddaným, prosiacim okom. I klobúk
         zložil pred ňou. Nemal by jej vlastne vyjaviť tajnosť, ale bol by nevďak nevysvetliť, o čo
         ide, a pýtať odpomoc naslepo.
   </p>
   <p>
    Ovisli jej ruky a pozerala naň v dive, keď zvedela, aké peniaze je dlžen Uzdic
         Ozubinskému. Zahral jej úsmev okolo úst.
   </p>
   <p>
    „Tak mu treba, nech sa potrápi. Čo sa mal dotknúť tých peňazí? Ale má ženu, nech jej len
         nadštrkne, vďačne mu pomôže.“
   </p>
   <p>
    „I zberá sa pýtať od nej, ale ja ho odrádzam. Nechcel by zadať toľkú štrbinu jeho cti.“
   </p>
   <p>
    Vysvetlil jej, ako sa do veci vplietla. ,Od Oravy dážď ide‘, ktorú zahral Piťo v tú
         chvíľu, a čo pieseň znamenala preňho. I sama nahliadla, že nemohol pýtať peniaze od ženy, o
         ktoré prišiel pre staré, nevyrovnané zápletky s inými ženami.
   </p>
   <p>
    Potom sa jej ukázal súvis medzi tými peniazmi a zámermi Ozubinského. Iste sa poradil jej
         muža a siahol za viceišpánstvom a inšpektorstvom v senioráte. Zabolelo ju ťažko, že jej muž
         také stupníky si vybral prísť k vyššej hodnosti. Za oporu si vybral Baltazára Ozubinského a
         za zbraň veľmi nízku lesť a klamanie dôverčivých ľudí. Oči jej zasvietili, tvár sa podliala
         krvou. Cítila sa, akoby bol vprúdil nový život do nej.
   </p>
   <p>
    „Choďte povedať osvietenému, že peniaze dostane hneď zajtra. Vy mu ich donesiete.
         Dohovorte sa s ním, kde sa snímete. Ja vám ich oddám zajtra ráno u Speváka v Posadine.“
   </p>
   <p>
    „Peniaze budú iste!“ zvolal on, zodvihnúc ruky dohora. „Ako iste — toľké peniaze?“
   </p>
   <p>
    „Celkom iste. Ale mňa nespomeňte nikomu.“
   </p>
   <p>
    Zábor sa znovu vrátil do kaštieľa. Našiel veľkú napätosť medzi hosťami a domácim pánom.
         Hostia nemohli nič vykonať u osvieteného. Koľko ráz ho nahnali do tesného, ale zakaždým
         našiel zadné dvierka, vyslobodiť sa z pasce. Mnoho ráz si už utrel pot z čela, keď videl
         neodkladnú vec, prihnúť šiju, zdrviť hrdosť a ísť pýtať od ženy peniaze, ktoré utratil pre
         inú ženu. Vďačne by si koniec sveta urobil vykúpiť sa od hanby a poníženia, ale jeho smrť
         by nenapravila krivdy, ktoré pochodia rovno od neho, lebo ich urobila moc, ktorú si dal
         vykrútiť z ruky.
   </p>
   <p>
    „O peniaze sa nestarte,“ pošepol mu Zábor. „Dostanete ich odo mňa zajtra predpoludním.“
   </p>
   <p>
    „Od vás?“
   </p>
   <p>
    „Odo mňa.“
   </p>
   <p>
    „Ako?“
   </p>
   <p>
    Ale Zábor už nechcel vyjaviť ani slova. Uzdic sa i radoval i stŕpal. Ako veriť starému,
         chudobnému rechtorovi, že mu preukáže toľké peniaze do zajtra poludnia? A zasa ako mu
         neveriť, keď z očí volá naň toľká radosť a celé držanie hlása, že sa stala veľká vec.
   </p>
   <p>
    Osvietený naostatok popustil. Súhlasí s nimi vo všetkom, nepreloží krížom slamy proti
         nim, skôr im pomôže. Vec by mala ostať pod pokrývkou, kým nepríde na lámanie chleba, aby sa
         ešte väčšmi nejatrilo v stolici. Zajtra popoludní on dá určitú odpoveď Mikulášovi
         Ozubinskému a ustáli s ním, čo sa bude robiť. Vydýchol si s obľahčením, do zajtrajška má
         predĺžený termín, keď bude treba predstúpiť pred ženu. A možno, i nebude treba, ak Zábor
         neklame.
   </p>
   <p>
    Hoci grófka bola rozchýrená ako skupaňa, zadržala ich všetkých na obed. Musel ostať i
         Zábor. Sám Dechtiar nemal čo vytknúť obedu, lebo bol dobrý, vína bolo dosť a spoločnosť
         sedela dosť pozde za stolom. Zábora odviezol do Smoliec sám Ďorď Drobniak na svojom koči.
         Chcel ho zložiť pred samou farou v Badišove, ale sa starý pán veľmi vzpieral, že sa mu
         žiada prejsť sa trochu.
   </p>
   <p>
    Na druhý deň bol ešte do poludnia nie tu, už bol v Posadine. U Petra Speváka bolo ako v
         úle, ani o jarmoku alebo stoličnom sbore nevídať toľko ľudí. Dechtiar a Uhliar prenocovali
         v Posadine. Dnes na poludnie chcú zvedieť z hodnoverného miesta, čoho sa držať. Odkladať a
         preťahovať veci nedajú ďalej. Pred vidieckym domom bola kôpka Záceľanov, žien a chlapov.
         Tiež dopočuli čosi, že sa ide rozhodovať o väzňoch, a prišli pozrieť, na čom sú. V tej hŕbe
         bola i Skokanova žena: vysoká, chudorľavá, ako on. Doniesla mužovi biele šaty, kus pečienky
         a pol bochňa chleba, čo jej dala tichá pani Anna.
   </p>
   <p>
    „Oj, môj muž sa nedurí,“ hlásala smelo medzi ľuďmi mocná žena. „Druhý raz im vybije
         zuby, kujonom, a kopne ich rovno do srdečnej jamky.“
   </p>
   <p>
    Peter Spevák chodil ako na mukách po dome. Dal gazdinej na mäso, koľko pýtala, a keď sa
         ho chcela poradiť, čo uvariť a pre koľkých, len zvesloval rukami neriadne pred sebou, aby
         mu dala pokoj s haraburdami. On sám od dakoľko dní nevie, čí je a čo je. Ludviga sa blíži,
         Lotka už tri razy písala srdcelomne a on nemôže prísť s dobrou zvesťou, že proces bol
         zastavený, čo mu úradskí a krčmári zavesili na krk. Teraz sa už blíži rozhodnutie. Proces
         by sa dal zastaviť, len sa osvedčiť pred slúžnodvorským cele určite. Na to osvedčenie
         napiera i Lotka, ba i sám jej pán otec mu ho radil po iných osobách. Ale Peter Spevák sa
         bojí toho osvedčenia, lebo by ho oddelilo od všetkých priateľov, a potom i váha, či
         slúžnodvorský ozaj prevládze Uzdica i mocnú protivnú stranu. Pred tým rozhodnutím chodí ako
         na mukách.
   </p>
   <p>
    „Nebola tu pani Alžbeta z Ozubín?“
   </p>
   <p>
    Peter Spevák potrel si dlaňou utrápené čelo. Pozeral na starého pána, akoby ho toto
         videl prvý raz.
   </p>
   <p>
    „Najskôr bola, ak je furman vo dvore. Ak ho nieto, nebola.“
   </p>
   <p>
    „Akože ti nebola, Petrík! Sám si ju vyprevádzal pod stenu, keď išla do sklepu. Kdeže si
         pre to nešťastné lásčisko!“
   </p>
   <p>
    Na dôvažok mu dal Dechtiar dva-tri buchnáty po chrbte a iní sa rozrehotali. Spevák
         pozeral na nich odcudzene, ako na čriedu surovcov bez uznanlivosti a porozumenia. Otierajú
         drapľavé jazyky o najútlejšie jeho city. U starého pána predpokladal aspoň čo-to
         porozumenia. Zatiahol ho do kúta a začal sa prezvedať:
   </p>
   <p>
    „Čo myslíte, spytujem sa vás ako otca, komu ostane navrchu v tejto rozopre?“
   </p>
   <p>
    Sivé oči starého pána spočinuli na ňom s láskou. Akoby mu rozlievali hojivý balzam na
         rozjatrenú ranu.
   </p>
   <p>
    „Pravda zvíťazí, syn môj. Nespusť sa pravdy a Boh ti pomôže.“
   </p>
   <p>
    Speváka mocne otriasli tie slová, ani dáky víchor. Schytil suchú ruku, ktorá sa mu
         položila na rameno, a pritisol ju k ústam. Kvapli na ňu i dve-tri horúce kvapky.
   </p>
   <p>
    Šalamún Steiner temer z nôh spadol, keď mu zdelila, že potrebuje desaťtisíc. Povedala
         radšej o dve viac, Steiner sa azda nedomyslí, pre koho sú peniaze. Sadol na vrece šošovice,
         odfukoval sťažka.
   </p>
   <p>
    „Zaiste dobrodinka sa rozhnevala veľmi na sluhu svojho, že mu vyťahuje stožiarny stĺp z
         jeho stanu. Zakvílil, že ide vyjsť na mindžáre, lebo mu neostane ani groša do kupectva.
         Načo sú jej toľké peniaze? Ak ich potrebuje do gazdovstva, on by jej dal veci, ktoré
         potrebuje. Zadovážil by ich na bradu.
   </p>
   <p>
    Počúvala ho nachmúrená. „I ja som dlžna. Povinnosť je platiť.“ A keď podskočil ako
         urazený, dodala: „Vedia, že Rušín vyhorel. Strýčni bratia vyhoreli, prichodí sa im stavať
         naskutku. Mám ich ešte držať na reči, keď treba peňazí? Dlhy musím platiť hneď, a keď
         vymlátim, neviem, či si nevynahradia.“
   </p>
   <p>
    Steiner sa vzchopil, mlatba mu vliala novej úfnosti. Dostane zasa celú úrodu, predá ju
         dobre, zarobí na nej statočne a peniaze mu ostanú zasa v obchode na nízky úrok. Rozkýval
         sa, vzdychol bôľne, ale vyčítal desaťtisíc na stôl. Keď odchodila zo skliepku, Heršlík
         prestupoval na širokých nohách, podpierajúc uhol. Čiernu čiapočku pomkol nabok na brčkavej
         hlave. Jeho strýc pozeral za paňou špárou medzi dverami. Škrabal sa po hlave, či veľké
         peniaze pôjdu naozaj do Rušína. Byť osem a nie desať, bol by skôr hádal, že pôjdu na
         vidiecky dom. Pre ne sa rozkmotril s osvieteným. Mrcha robota, veľmi mrcha.
   </p>
   <p>
    Starý pán sa zobral s peniazmi na stoličný dom. Pán Anton Raško strúhal perá, netušiac,
         aká závažná návšteva prešla popod bránu. Na prvom poschodí ho čakal opatrný Ondrej a
         voviedol k pánovi do svetlice.
   </p>
   <p>
    „Tu je viac peňazí o dve tisícky. Aké sú to peniaze?“ Podoprel si bedrá a pozeral s
         úsmevom na Zábora.
   </p>
   <p>
    „Tá osoba povedala, že mu treba dať dobré úroky, aby nevykričal na sbore, alebo na
         ulici.“
   </p>
   <p>
    „Nevykričí, nebáť sa.“ Zábor sa temer odťahoval od neho. V pozore mu nemohol nájsť
         Uzdica, oko pozeralo veľmi chladno, i v hlave zunelo čosi tvrdého. Pred ním bol iný človek
         ako na salaši. Ale človek zbadal odcudzenie u Zábora a chytil ho za kabát. Pozeral mu zasa
         uzdicovsky do očí. „Veru tak, dva svety. Vo vašom vývodí krotkosť, dobrota, apoštolská
         prostota a bratstvo: v tomto sa pritrafí úskoku, násilia i ukrutnosti. Ide o výhody a moc,
         ide sa i na nože. Česť, dobré meno, statočnosť sú pekné slová, ale pod nimi neraz je skrytá
         pomsta alebo i obyčajná lakomosť.“
   </p>
   <p>
    Starý pán by mu bol zas privolal: ,Poď s nami bojovať za výhody nie svoje, ale národa.‘
         Nepovedal mu radšej nič. Dva svety stoja, každý osebe. Či sa kedy zlejú v celok? Možno,
         ostanú oddelené navždy a poniektorí budú sa horko-ťažko prebíjať medzi oboma, alebo byť tu
         i tu hosťom v prvom, keď je duši ťažko.
   </p>
   <p>
    „A osobe ďakujem, veľmi ďakujem, že sa ustrnula nado mnou. Viem, ktorá je.“ Položil mu
         ruky na plecia a usmieval sa mu do očí. „Býva v Ozubinách, neďaleko nás. Ďakujem za dobré
         susedstvo.“
   </p>
   <p>
    Tu zvrtol odrazu starého pána, že stál obrátený k obloku. Ukázal mu na vozík, v ktorom
         sedela vážna tmavá postava seniorovej ženy. Peter Spevák ju vyprevádzal holohlavý až na
         cestu.
   </p>
   <p>
    „To je osoba — či nie? Vidím, usalašila sa vo vašom svete. Rada by doň naraziť i kohosi
         iného, ale z toho nebude nič, ja jej dám na písme. Ona bude vo vašom svete, ale on bude
         bočiť od neho ako diabol od kríža. Ja budem tu i tu hosť, ak ma nevyženiete.“
   </p>
   <p>
    „My radi hostí, z nich sa vyberajú prívrženci.“ Osvietený pozeral naň s výsmechom, že by
         chcel prísť lacno k prívržencom. A vtedy starý pán doložil: „Zo súcejších.“
   </p>
   <p>
    Starý pán sa pobral pred večerom z Posadiny, keď sa minul najväčší úpek. U Speváka už
         pred obedom zvedeli, že osvietený pristal na všetky podmienky. Sám Dechtiar doniesol
         novinu. Keď sa vstávalo od stola, ohlásil sa ešte i nádejný viceišpán. Štefanovi Raškovi
         svietili oči.
   </p>
   <p>
    „Volajme hlasne vivat, éljen, alebo sláva, veľmi hlasne!“ riekol im, skloniac sa nad ich
         hlavami a obzerajúc sa opatrne. Zasmiali sa všetci, lebo im dotušoval pošepky, že majú
         volať. „Do tých čias opatrnosť. Neprezradiť sa, že je s nami, kým nebude koláč upečený.“
   </p>
   <p>
    „Keď je len zamiesený!“ smial sa Uhliar.
   </p>
   <p>
    „I podkvasený. Pekne sa dvíha, narastie. Každý pôjdeme svojou cestou, ale spoločne
         hľadať prívržencov.“
   </p>
   <p>
    I okolo vidieckeho domu nastalo ticho, Záceľania sa kdesi podeli i Skokanova žena odišla
         do Hrabovca.
   </p>
   <p>
    Keď vyšiel starý pán pred faru, už bola i brána vidieckeho domu zatvorená. Pred ňou stál
         pár netrpezlivých sivkov, kopajúc kopytami do zeme. Pri vozíku bol opatrný Ondrej a kočiš.
   </p>
   <p>
    Nad Posadinou zadupotali kone za jeho chrbtom. Keď sa obzrel, videl sivky hádzať
         hlavami. Zastali pri ňom a osvietený tľapkal dlaňou po sedisku pri sebe. Starý pán sa
         vyškriabal opatrne a zaujal ukázané miesto.
   </p>
   <p>
    „Zaveziem vás kúsok. Pred faru.“
   </p>
   <p>
    „Po Smolce!“ podvihol starý pán prst na výstrahu. Doložil tichšie: „Lepšie, keď nás
         nevidia spolu.“
   </p>
   <p>
    Osvietený pohol plecom. „Čo nám to môže škodiť? Vec je tak, či tak už odpoly hotová.
         Skokana budeme môcť vyslobodiť onedlho, i Záceľanov: tie dve veci patria spolu. Drozdík
         nech príde zajtra popoludní do Posadiny. Možno, i on sa dozvie už niečo istejšieho.“
   </p>
   <p>
    Vyviezol ho dosť ďaleko za Smolce a potom sa obrátil do Ozubín.
   </p>
   <p>
    Na druhý deň za rána vybral sa do Posadiny. Bolo pol deviatej, keď šiel cez Smolce. Keď
         prišiel pred svoj dom, urobil, čo neurobil nikdy dodnes. Dal zastaviť vozík a zišiel.
   </p>
   <p>
    Hodne rôčkov, čo neprešiel popod bránu. I nachýlila sa trochu na stranu, vráta visia o
         jednom pánte. Mama rada mala Smolce, ale on sa narodil a odrástol v Ozubinách. Z Ozubín
         chodil na zálety do Záhradného. Ozubiny prirástli k srdcu, na Smolce sa moc nemyslelo. Či
         je on vina, že srdce má priestoru na málo vecí? Ak ich je viac, neuloží ich v sebe na
         sklad, ale ich drží v akejsi komore, čo si dalo pristaviť. Tam hlivejú už odpoly zabudnuté.
   </p>
   <p>
    Poberal sa do kaštielika. Z neho sa jeho mama Barbara vydala za Gregora Uzdica. Dvoma
         schodíkmi vyšiel do pitvora. Tľapka na spodnom schodíku zašlabikovala tuho. Zišlo by sa jej
         postlať rozmiesenou hlinou, alebo aspoň podopchať ju prsťou. ,Ešte frungne nabok,‘ uvažuje
         osvietený, ,zhodí dakoho, že rozbije hlavu.‘
   </p>
   <p>
    Z jedných dverí vykukla žena, územčistá, v rokoch. Dlane si utiera na bedre o vyplavenú
         tlačenicu. Jedna klopta na čepci prevrátila sa dohora, ukazujúc vlasy hodne ošedivené.
   </p>
   <p>
    „Kohože hľadajú?“
   </p>
   <p>
    Pokýval hlavou. Dosť je tu cudzí, keď ho vlastná komorníčka nepozná.
   </p>
   <p>
    „Hľadám gazdu. Bude doma?“ Žena si pošuchala lakte zásterkou. Gazdu tu nieto. „Dakto len
         rozkazuje. Kde je úradník?“
   </p>
   <p>
    Tak sa musel s ňou dohadovať, kým vyrozumela, koho hľadá. Naostatok zvedel, na ktoré
         dvere vojsť, ale ho zastavila jej poznámka: „Len neviem, či neskočí Siváň.“
   </p>
   <p>
    Urobil i on, ako kurátor vtedy. Vstrčil ju pred sebou do dverí.
   </p>
   <p>
    Siváň ležal pri posteli, pri ňom boli pánove čižmy, pod ním iste jeho onucky. Na posteli
         ležal Elečko horeznačky. Nos mu ukazoval hodne nabok, nie na dvanásť, ale akosi na desať.
         Obliečka je deravá na miestach, na nich sa ukazuje perina zo zrebného plátna. Perina leží
         krížom, nestačí pokryť nohy. Oba palce o mocných nechtoch trčia rovno dohora.
   </p>
   <p>
    Osvietený ho chytil za plece a zdrmal dobre. Elečko sa začal vracať do Smoliec, kto vie
         z ktorých ďalekých krajov. Oči pozerali na osvieteného nevinne, nevediac, kto je. Ale o
         chvíľu skočil do nich veľký nepokoj. Pohýbal sa prudko na ležisku, potom sa trochu
         nadvihol, oprúc sa o lakeť.
   </p>
   <p>
    Osvietený sa obrátil k žene. „Choďte, dobrá stvora, spraviť fruštik pánu urodzenému.“
         Aby išlo chytrejšie, schytil ju za rameno a vyviedol zo dverí. Keď sa vrátil k posteli,
         podoprel si boky a usmieval sa. „Čo nového, pán brat? Ako sa majú?“
   </p>
   <p>
    „Ach, osvietená milosť,“ zajakal sa ten v posteli.
   </p>
   <p>
    „Onehdy som im bol poslal pejka zo Sychravy. Doviedol ho ten sedliak?“
   </p>
   <p>
    „Oj, v poriadku, v poriadku.“ Hľadel nohy schovať pod perinu i zatušovať aspoň najhoršie
         diery.
   </p>
   <p>
    „A čo hľadal v Sychrave, i to pod sedlom?“
   </p>
   <p>
    „Bol som ho osedlal, že pôjdem do Podholeníc. Pejko sa odviazal akosi a hybaj na
         Sychravu.“
   </p>
   <p>
    Osvietený pokrúcal hlavou. Divný pád s tým pejkom. Poobzeral sa po izbe, i po kútoch. V
         tom pri dverách bola opretá metla, skoro nová. Jej široký, nezodratý koniec pokryl asi
         opálku smetí. Vidno, smeti tu vynášajú, možno, len vo zvláštne príhody. Potom sa obrátil k
         tomu v posteli.
   </p>
   <p>
    „Povedia, pán brat, aké to majú procesy na vidieckom dome?“
   </p>
   <p>
    Zľakol sa dosť dobre, keď mu ho napomenul gazda.
   </p>
   <p>
    On pomaly začal i zabúdať na svoj proces. Začal sa vyhovárať, že vtedy ležal toľké dni
         ani snop, nemohol prísť rozpovedať, čo sa stalo. Ale jeho veľkomožná milosť pán
         slúžnodvorský iste dal znať, čo sa stalo.
   </p>
   <p>
    „Povedal čosi osvietenej i mne. Ale keď vyzdraveli a pejko chodil až hen na Sychravu,
         mohli prísť dačo povedať. A proces na vidieckom dome stojí. Dokedy ho tak nechajú?“
   </p>
   <p>
    „Stojí, jeho veľkomožná milosť ho držia, že vraj kým chytia toho zbojníka.“
   </p>
   <p>
    „A nechytili ho? Prečo?“
   </p>
   <p>
    „I vojsko ho hľadalo, i ľudia z vidieckeho domu, a nemôžu ho nájsť.“
   </p>
   <p>
    „Čudujem sa. Ja urobím chytro koniec procesu. Dám zlapať zbojníka na mieste.“ Elečko
         sadol na posteli. Tvár sa mu vyjasnila. Ale osvietený obrátil sa k nemu veľmi vážne.
         „Musíme vysvietiť pravdu, kdekoľvek je. Prišli ku mne žalovať na nich, že nedali pokoj
         jednej dievke. Videli svedkovia, že ju vyvalili vo dne pred celou dedinou, ledva vraj
         utiekla pred nimi. Nechcel som veriť, že to urobil zeman, môj úradník. Je to pravda?“
         Elečkovi sa urobilo v hrdle sucho, nemohol odpovedať napochytre. Osvietený sa neusmial,
         pozeral veľmi vážne. „Ak ho zlapám, zbojníka, a ak je tak, ako žalujú na nich, dám zlapať i
         ich. Pôjdu pod proces, ako on. Zemianski mládenci priveľmi zadierajú do sedliakov. Čo moc,
         to moc. Nedáme sa pánikom po sedliakoch voziť a ešte ich preháňať po súdoch bez viny.“
   </p>
   <p>
    Elečko stŕpol. Takto ešte nik nehovoril s ním. Nebol by sa nikdy nazdal, že by osvietený
         bol taký prísny. Videl v ňom čosi hrozivého. A keď osvietený kročil k dverám, že hádam
         pôjde, on nemohol ostať nečinne. Odhodil perinu, skočil na nohy a hodil sa pred ním na
         kolená.
   </p>
   <p>
    „Tak, čo je? Hovoria už raz, ale pravdu. Čo viem, to viem, ale chcem počuť od
         zemianskeho mládenca, ako vie povedať pravdu. S nepravdou nech nejdú predo mňa.“
   </p>
   <p>
    Vtedy Elečko vyrozprával dosť poriadne, čo a ako bolo. Osvietený sa odvrátil od neho.
         Žaloba znela cele inakšie, bola prekrútená, falošná.
   </p>
   <p>
    „Pán fiškál teda príde k nim čím skôr. Hádam ešte dnes.“ Bol celkom spokojný, že predsa
         dopomohol pravde k víťazstvu.
   </p>
   <p>
    „Ten proces treba zastaviť. Ak sa pohne len na dva kroky, oni prídu pod kolesá. Poradia
         sa hlavného fiškála. Ten im nájde rady. Najlepšie idú hneď do jeho úradu.“
   </p>
   <p>
    „Ako ísť do Posadiny takto, a ešte na vidiecky dom!“ zhrozil sa úradník.
   </p>
   <p>
    Osvietený si všimol krivého nosa; uveril mu, že sa mu nesladí ukazovať sa veľmi medzi
         ľuďmi. A potom, možno, lepšie, keď ho nevidia na vidieckom dome.
   </p>
   <p>
    „Tak príde pán fiškál k nim. Hádam ešte dnes,“ riekol veľmi dobrotive. Bol vcelku
         spokojný, že vykonal, na čo sa podobral: zohol vôľu úradníka, aby sa vec pohla dobrým
         chodníkom. O ostatok sa už postará fiškál, drusa Mikuláš Ozubinský, ktorý z tohto procesu
         chce urobiť krvavú porážku Baltazárovi, vidiac, s akou náruživosťou sa pustil doň. On bude
         vedieť dať i pravde tvar a podobu, aby sa Boltko urazil ešte väčšmi.
   </p>
   <p>
    Bol by mohol ísť, ale trafil nakuknúť do druhej izby. Videl v nej pošmúrny neriad. Starý
         stôl, lavicu s operadlom, zrkadlo, z ktorého vybil celý roh a ostatok, kde by sa mohli
         nazerať, je zastretý lopúchmi. Smutne je tu, v tejto spustlosti a zanedbaní. Pod zrkadlom
         akoby bol videl matku v bielom čepčeku, nevysokú, okrúhlych líc, teraz nie vysmiatych.
         Pozerala naň s výčitkou, ako dá takto pustnúť jej rodisku. Vrátil sa k Elečkovi i on
         pošmúrny. Pozeral naň s účasťou, skrytou pod omrzenosť.
   </p>
   <p>
    „Oni sa štítia ísť medzi ľudí?“
   </p>
   <p>
    „Vidia, aký som!“
   </p>
   <p>
    Elečko temer zaplakal, lomiac rukami. Osvietený videl pred sebou život prelomený napoly.
         Bolo mu ľúto toho útvaru. Prišiel ohnúť vôľu úradníka, aby sa nezatvárali pravde dvere: ale
         prečo by i on nemohol urobiť niečo dôkladného, bez rady fiškála?
   </p>
   <p>
    „Prečo sa neodpracú dakde, kde ich nepoznajú? Kde nevedia, akí boli prvej, nebudú sa im
         diviť, akí sú dnes.“ Stupnickému zasvietili oči. To si žiada najväčšmi, to, dostať sa do
         takého kraja: len kde! Osvietený pohol plecom. „Mohli si pýtať službu u osvietenej v
         Novohrade alebo na Považí.“
   </p>
   <p>
    „Na Považie, na Považie!“ zložil ruky ani k modlitbe. „Tam nik nechyroval o mne. Keby
         mohol, dneska by išiel!“
   </p>
   <p>
    „Plte idú každý deň dolu Belou. Schystajú sa. Keď spravia spis, fiškál im dá lístok odo
         mňa na osvietenú.“
   </p>
   <p>
    Pozdravil a vyšiel. V pitvore vyšla proti nemu komorníčka, išla za ním po dvore, po
         bránu. Videl vyryté jamy a hŕby smetí, čo nazmetal vietor v závetrí, i jarok hnojovky, ako
         ide dvorom popred kuchyňu. Ale pri ňom išla i nebohá osvietená v bielom čepčeku a húdla mu:
   </p>
   <p>
    „Ej, synku, zle gazduješ. Prečo nepozrieš nikdy na moje Smolce? Dajže, daj dom pobiť.
         Múry sa rútia, ak bude tiecť dolu nimi. Daj ho obieliť zvonku a dnuka, vymiesť smeti
         poriadne. Ak nestačí na dobrú dlažbu, daj zem vymazať aspoň hlinou, ako u sedliakov. Kto to
         slýchal, syn môj, alebo si sa naučil odo mňa predávať úrody na koreni? Hanba je, dieťa
         moje, žiť z budúcej úrody, lebo značí, že si nevedel zarobiť na terajšiu. Nie, synku, to je
         prevrátenosť plátať diery dneška zajtrajškom.“
   </p>
   <p>
    Hrešila ho veľmi stará pani. Neopovážil sa ani nakuknúť do maštale, na šop a do záčina.
         Vyskočil na vozík, stisol zuby, pozeral zamračený po vysmiatych dúbravách do Posadiny.
   </p>
   <p>
    Sadla si i do vozíka k nemu a vytýkala mu chyby nemilosrdne. Počúval zamračený.
   </p>
   <p>
    „Ach, syn môj, máš dom pekný! Nebolo škoda dať mu spustnúť? Nie ti je ľúto, že neostalo
         v ňom nič vzácneho a pekného? Kde sú pekné obrazy, kde maľovka z veľkého teremu?“
   </p>
   <p>
    Zunovalo sa mu naostatok počúvať. Začal odvrkovať ako vzdorovité deti. „Čo mne dávate
         vinu samému? Či odo mňa vyšlo spustnutie? Dom pustne oddávna, od predošlých pokolení. Na
         naše koleno, mamička, dostali sa len holé steny. Vy ste, mamička, začali zhľadávať, čo kde
         bolo za cudzími parkanmi. Nás ste už odchovali v dome cudzom z väčšej čiastky. Akých ste
         nás odchovali, mamička, takých nás máte.“
   </p>
   <p>
    „Čo mi to hovoríš, syn môj!“
   </p>
   <p>
    „Hej, za vás sa kopala veľká jama. Do nej ste uložili, čo bolo naše. Prsť ste nosili po
         hrstiach a hádzali na živú pravdu. ,Odpočívaj v Pánu, nech ti bude ľahká naša zemička!‘ Iní
         prišli, keď mohyla narástla, vyhrabávať pravdu nechtmi. Kedy odhrebú, čo ste vy nanosili?
         Vy ste nás naučili predávať budúcnosť, keď ešte nebola ani na koreni. Čo vám za ňu hodili,
         uložili ste a strovili ako statočný zárobček. Oddávna sa my dlžíme a predávame budúcnosť na
         nestatočné dlhy, ktoré sme premárnili v pletkách…“
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2601253" name="ftn.id2601253">
        47
       </a>
       ]
      </sup>
      <span class="emphasis">
       <em>
        dištrikt
       </em>
      </span>
      (z lat.) — niekoľko ev. seniorátov, tvoriacich jeden
               celok, obvod
     </p>
    </div>
    <div class="footnote">
     <p>
      <sup>
       [
       <a class="para" href="#id2601280" name="ftn.id2601280">
        48
       </a>
       ]
      </sup>
      <span class="emphasis">
       <em>
        koryfej
       </em>
      </span>
      (z gr.) — vodca, významná osobnosť
     </p>
    </div>
    <div class="footnote">
     <p>
      <sup>
       [
       <a class="para" href="#id2601290" name="ftn.id2601290">
        49
       </a>
       ]
      </sup>
      <span class="emphasis">
       <em>
        superintendent
       </em>
      </span>
      (z lat.) — bývalý evanjelický cirkevný
               hodnostár, stojaci na čele dištriktu, superintendencie, terajší biskup
     </p>
    </div>
    <div class="footnote">
     <p>
      <sup>
       [
       <a class="para" href="#id2601586" name="ftn.id2601586">
        50
       </a>
       ]
      </sup>
      <span class="emphasis">
       <em>
        credenciale
       </em>
      </span>
      (z lat.) — poverovacie listiny, ktoré dávali
               úrady poddaným na legitimovanie
     </p>
    </div>
    <div class="footnote">
     <p>
      <sup>
       [
       <a class="para" href="#id2601646" name="ftn.id2601646">
        51
       </a>
       ]
      </sup>
      <span class="emphasis">
       <em>
        ultimátum
       </em>
      </span>
      (lat.) — konečný výstražný návrh
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2602834">
       </a>
       18
      </h2>
     </div>
    </div>
   </div>
   <p>
   </p>
   <p>
   </p>
   <p>
    Keď prišiel do úradu, striasol zo seba nemilé dojmy, ktoré si doniesol zo Smoliec. Šiel
         do kancelárie fiškála a mal s ním dlhú poradu. Sám Ozubinský sa pobral do Smoliec so svojím
         pisárom, vypočul úradníka a vypracoval spis, ktorý hodil celú žalobu na hŕbu.
   </p>
   <p>
    Fiškál by bol mal dosť roboty vyslobodiť Elečka spod trestu, že zavádzal úrady falošnou
         žalobou, ale tá robota mu bola ušetrená. Dal mu lístok na osvietenú a oznámil mu, že zajtra
         do dňa dve plte sa odbíjajú v Posadine. Ak sa poponáhľa, mohol by sa na nich odpratať na
         Považie.
   </p>
   <p>
    Fiškál mohol náhlivý odchod žalobcu do iného vidieka vyhlásiť ako útek pred rukou
         spravodlivosti a použiť ho ako najväčší dôkaz proti falošnej žalobe. Elečko si myslel na
         to, že čo dnes vypovedal a podpísal, je vlastne zrada na slúžnodvorskom a Žulovicovi, ale
         to si nepripúšťal veľmi k srdcu. Tí držali s ním nie kvôli nemu, ale kvôli akejsi pomste na
         kurátorovi a farárovi. Žulovic ho vlastne privábil pod Mladiny do ľanu a dal ho zbiť, len
         aby bolo prečo preháňať kurátora. Jemu ostal zo všetkého krivý nos, posmech v okolí, že sa
         hanbí ľuďom ukázať na oči, a jeho protivníkovi neskrivil sa vlas na hlave. Teraz, keď
         vysvietil pravdu, aká bola, a odvolal žalobu, protivník sa vráti domov. Jeho už tu nebude,
         pozerať na to veľké víťazstvo: ba nebude ho tu až do smrti, tak že neuvidí ju, pre ktorú sa
         to všetko stalo.
   </p>
   <p>
    Pred večerom prišiel Žulovic oznámiť mu:
   </p>
   <p>
    „Dnes-zajtra ho budeme mať. Už vieme, kde sa pokrýva.“
   </p>
   <p>
    Elečko sa zaradoval nad dobrou novinou, chválil Žulovica a rechtora z Badišova. Ale
         sotva Žulovic vytiahol päty z domu, začal znášať veci do truhlice. Mal pri sebe list
         osvietenej na správcu do Holian, plť sa úfal nájsť hotovú a nad ránom už pozdraviť z plte
         Čuháre a Korbeľovú.
   </p>
   <p>
    V to ráno bola kurátorova žena sama doma. Muž a chlapci išli do hory hotoviť na zimu.
         Ona im chcela odniesť jesť a potom ísť trhať rané konope. Keď sa krútila okolo ohniska,
         počula spredo dveriec od cesty zvadu.
   </p>
   <p>
    „Nie si z Podholeníc,“ hrmel hlas trochu prichrípnutý.
   </p>
   <p>
    „Pustia ma. Ja som z Podholeníc, pán rechtor.“
   </p>
   <p>
    „Ako vieš, že som rechtor?“
   </p>
   <p>
    „Viem dobre. Pustia ma.“
   </p>
   <p>
    „Čo si prišiel?“
   </p>
   <p>
    Kurátorova žena vykukla na podstenu. Vo dverciach odo dvora bol Samuel Primitivus. Držal
         akéhosi chlapca za ruku, ktorý sa mu vykrúcal.
   </p>
   <p>
    „Zajali sme im kone v ovse. Preto som prišiel.“
   </p>
   <p>
    „Cigániš. Kone sú v maštali. Čo si prišiel?“
   </p>
   <p>
    Chlapec sa mocoval a keď nemohol vyslobodiť ruku, prihol sa a uhryzol za ruku svojho
         protivníka. Samuel Primitivus zhíkol, chlapec sa mu vyšmykol a vletel do pitvora. Tam sa
         búšil do gazdinej, temer ju zhodil na zem.
   </p>
   <p>
    „Nech príde kurátor k osvietenému pred večerom,“ šepol jej.
   </p>
   <p>
    „A kde?“
   </p>
   <p>
    „Do Ozubín. K môjmu otcovi.“
   </p>
   <p>
    Prizrela sa mu lepšie, poznala po kabátiku bez rukávov o tľapkavých mosadzných
         gombíkoch, že by mohol byť dosť ľahko z Ozubín.
   </p>
   <p>
    „Môj otec je hajdúch Ondrej.“
   </p>
   <p>
    Nemala mu kedy odpovedať, lebo sa dohrnul podstenou Samuel Primitivus.
   </p>
   <p>
    „Kde si, nepodarenec, canis tua mater!“ Z temnosivkastých očí sršali iskry, i mocné
         hrubé fúzy sa naježili. V ruke mal odpásaný dosť široký remeň od nohavíc, zložený vo dva
         konce.
   </p>
   <p>
    Chlapec skočil za gazdinú.
   </p>
   <p>
    Ona predstúpila pred rozpajedeného. I keď jej šľahali blesky z očí.
   </p>
   <p>
    „Čo tu chcú? Ja ho nedám. Ani vlasa nedám sa mu dotknúť. Neboj sa, chlapče.“
   </p>
   <p>
    „Čo tu hľadá? Musí povedať, odkiaľ je!“
   </p>
   <p>
    „Mňa bude kto dochodiť? Čo majú s nami?“
   </p>
   <p>
    Opýtala sa ho, čo má s nimi, ale nečakala odpoveď. Pričapila mu dvere pred samým nosom a
         zastrčila závoru. Samuel Primitivus búchal na dvere, ale ona sa neobzrela naň. Odkrojila v
         komore hodnú podkovicu chleba, namazala ju maslom a dala chlapcovi. Zaviedla ho do kuchyne.
   </p>
   <p>
    „Kým on búcha, popit, ty môžeš ísť domov pomaly.“ Otvorila mu oblôčik do mizdierky a
         chlapec sa prevliekol veľmi zručne. Keď bol v mizdierke, podala mu chlieb s maslom. „A
         pozdrav otca.“
   </p>
   <p>
    Keď chlapec zmizol, počkala chvíľku, kým sa prevlečie mizdierkou a odbehne kúsok cesty.
         Potom otvorila dvere.
   </p>
   <p>
    „Môžu búchať, ak chcú, do noci, tu nieto nikoho.“
   </p>
   <p>
    Obrátila sa do kuchyne a odkladala do misy trhance s vaječnicou a do dvojačiek kapustu s
         bravčovým rebierkom. Ani sa neobzrela oň, ako chodil po pitvore, nakukoval do izby i do
         komory. Urobila si batoh a priviazala si ho, do ruky vzala dvojačky.
   </p>
   <p>
    „Vy ste ho pustili, gazdiná, cez oblok!“
   </p>
   <p>
    Pohla plecom, ale mu neodpovedala. On stál pred ňou nerozhodne, či jej dať ísť, alebo
         nie. Pozrela naň dva-tri razy zboku, v jej očiach boli blesky hnevu. Mohla by ho ešte
         obariť horúcou vodou, alebo navdať naň muža. Beztoho už pourážal dosť kurátora. Raz by sa
         mohlo i zomlieť dačo znezrady. Z nohy na nohu vyšiel pred ňou zo dvora. Ale predo dvercami
         bol čistý kameň v podstene. Sadol si naň pred ňou, aby vedela, že sa nepohne odtiaľto.
   </p>
   <p>
    Kurátor sa vybral pred večerom do Ozubín. Srdce mu mocne búchalo, keď vchádzal bránou
         pred pekný dom s címerom Uzdicovcov. Opatrný Ondrej akoby ho bol čakal. Viedol ho rovno k
         pánovi.
   </p>
   <p>
    Osvietený šiel proti nemu k samým dverám a podal mu ruku. Zaviedol ho k neveľkému stolu,
         ktorý bol pokrytý pre dve osoby. Na prostriedku bola teľacina na mise, fľaša s vínom, dva
         poháre.
   </p>
   <p>
    Osvietený bol veselý, až vysmiaty. „Pred chvíľou som prišiel z Posadiny, ani som
         neobedoval ešte. Moja tu prihotovila čosi pre mňa a seba, ale musela ísť na lúku. Tak by
         musel obedovať sám. Vy ste obedovali dávno, zíde sa vám trochu zajesť si po dlhej chôdzi a
         mne bude chutnejšie v kamarátstve.“
   </p>
   <p>
    Kurátor sa uťahoval, ale osvietený sa nedal odbaviť naľahko. Voľky-nevoľky musel zhodiť
         halenu a sadnúť oproti domácemu pánovi. Obed nebol dlhý, ale dobrý, veselo sa sedelo oproti
         nemu. Zhováral sa s kurátorom ani s najlepším priateľom.
   </p>
   <p>
    Nalial do pohárov vína, zdvihol svoj a štrngol ho o kurátorov. Ponad pohár pozeral na
         hosťa tak milo, že kurátorovi bolo, akoby sedel na žeravom.
   </p>
   <p>
    „Drozdík, taký som veselý, čo nikdy, lebo vám mám povedať dobrú novinu. Váš syn sa bude
         môcť konečne vrátiť domov. Dnes je streda a v sobotu o tomto čase môže sa ukázať v dedine.“
   </p>
   <p>
    „Osvietená milosť!“ vyriekol kurátor zajakave. „Ako sa odslúžim?“ Pohár s vínom musel
         položiť na stôl, lebo sa mu ruka triasla.
   </p>
   <p>
    „Teší ma. Drozdík — na vaše zdravie!“ Štrngol mu zasa o pohár. Kurátor vzal svoj do ruky
         a odpil viac od polovice, veľmi zmätený. „Mne sa nemáte čo odsluhovať: málo som sa ja
         ustával pre vás. Vaši priatelia z Badišova sa už inakšie preukázali, najmä starý.“ Pozeral
         mu natešený do tváre i prikyvoval. „Hej, to sú priatelia!“
   </p>
   <p>
    „Viem, osvietená milosť, nikdy im nezabudnem všetkým vo fare, rad-radom. Ale bez veľkej
         lásky osvietenej milosti sotva by čo boli mohli urobiť. Zato im ďakujem, lebo inak neviem,
         ako sa odslúžiť.“
   </p>
   <p>
    „Poviem vám, Drozdík, my osvietení i neosvietení z jedného sme brda. Kto vie, na čom sa
         obrátilo, že ste vy dneska nie to, čo ja, a ja, čo vy. Mocná ruka riadi všetko, ako sama
         vie. Vás postavila do Badišova na gazdovstvo a mňa na úrad do Posadiny: ale vcelku sme
         jeden ako druhý.“
   </p>
   <p>
    Kurátor vytreštil oči. Čudné to boli reči z úst vysokého hodnostára, hoc len pri víne.
         Nevedel im nájsť iný podklad, ako v náboženských náukách. „Nuž pred Bohom sme všetci
         rovnakí.“
   </p>
   <p>
    Osvietený sa len usmial, neprisvedčil, ani neodporoval. O božských veciach málo
         rozmýšľal, ale vedel, že život nastaval veľkých rozdielov a priehrad medzi ľudí, ktorí
         prirodzeným behom v svete mali byť jednakí: ako on a kurátor, oba potomci tej istej rodiny.
   </p>
   <p>
    „Máte priateľov v Badišove. Nezabudnite nikdy na ich priateľstvo: ale máte i
         nepriateľov. Čo im urobíte?“ Tu začal rozprávať kurátorovi, ako chlapec ledva utiekol pred
         rechtorom. „Čo im urobíte?“
   </p>
   <p>
    Kurátorovi padol tieň okolo očí, jeho veľká, čistá radosť sa zamútila. Poschodilo mu na
         um, čo preniesla najmä jeho žena i poníženia, ale i surovej škodoradosti od rechtora a
         Žulovica. I on sa musel neraz utiahnuť pred ich štipľavými, opovržlivými slovami. Nebol by
         veril, že môže byť toľko zlosti nazbieranej v srdci človeka proti inému človeku. Prečo to?
         Veď on vcelku rechtorovi nikdy neublížil. Ale teraz pred veľkou radosťou, že syna bude mať
         zasa doma, všetky ústrky a potupy vybledli a stratili sa kdesi. V svojom srdci nemohol
         nájsť nikde žiadosti vŕšiť sa nepriateľom.
   </p>
   <p>
    „Neurobím nikomu nič, pán osvietený. Bohu porúčam dobré i zlé, čo sa mi stalo. V jeho
         sme rukách všetci, naňho sa spúšťam.“
   </p>
   <p>
    Osvietený zvážnel, hlboký pohľad uprel na hosťa. Bolo v ňom čosi i pošmúrneho, ale i
         dumného. Hľa, zasa jeden z tamtoho sveta, naučený chodiť cestou života tŕnistou. Ale či
         musí byť tŕnistá? Prečo si nezasadiť kde-tu kvietok, hoc v tŕní a skálí.
   </p>
   <p>
    „Pekne hovoríte, Drozdík. Ale ak nedáte priateľom, čo im patrí, a nepriateľom po
         ňucháči, keď máte v ruke dobrý papek, neslúžite spravodlivej pravde. Priatelia k vám
         ochladnú i k spravodlivej pravde a nepriatelia podvihnú zasa rypák, keď nevidia papeka v
         ruke. Odpusť nepriateľovi, ale mu najprv pokolenkuj po prsiach. To bude zdravo i svetskej
         náuke i božskej. Prečo by ste sa nepovozili dobre po rechtorovi a Žulovicovi? Dobrá vec by
         z toho nemala úhony, ani veľkej štrbiny.“
   </p>
   <p>
    Zajedli si, zapili. Kurátorovi sa rozprúdila krv. I jemu sa ukazovalo, že by neslúžil
         veci, keby priateľov zanedbal a nepriateľom neodplácal. Nie, nepatrí sa zaobchodiť s
         nepriateľom ako s priateľom; príde robiť rozdiel medzi nimi, aby sa priateľstvo rozmáhalo a
         nepriateľstvo kynožilo. Oči mu svietili, lebo premýšľal, ako by sa mohol povoziť na
         nepriateľoch.
   </p>
   <p>
    Slnce už zapadalo, keď sa zobral domov. Osvietený ho ešte pristavil na chvíľku.
   </p>
   <p>
    „Vy si urobíte, Drozdík, ako viete: vŕšte sa, alebo nevŕšte. Zato musíte urobiť veci
         kvôli, aby sa v dedine rozhlásilo čím skôr, že váš syn bude v sobotu doma, ale nesmie nik
         šípiť, že som vám ja dačo sľúbil. Mali by ste rozhlásiť, že sa ide vrátiť sám od seba,
         hádam, že sa mu zunovalo pokrývať. Ale i rozhlásiť musíte opatrne, aby sa myslelo, že sa
         vám to vyšmyklo z neopatrnosti. Vyzradíte tajomstvo pred takými, ktorí ho nezadržia pre
         seba, ale pôjdu s ním za horúca pred vrchnosti do Posadiny.“
   </p>
   <p>
    Kurátor počúval pozorne s iskriacimi očima.
   </p>
   <p>
    „Náš pán rechtor alebo pán Žulovic by hneď išli k pánu slúžnodvorskému. Im by musel
         vyzradiť, čo syn ide urobiť.“
   </p>
   <p>
    Osvietený prikývol a usmial sa. „Nachodili sa dosť s inými novinami, môžu ísť i s
         touto.“
   </p>
   <p>
    „Vrchnosť vypraví vojsko.“
   </p>
   <p>
    Bolo v hlase kurátora čosi pochybnosti a strachu. Nezabudol, ako už raz vojsko dulovalo
         po dome. Ale osvietený len pohol plecom. „Vypraví, ak bude môcť. Ale vedomosť musí mať, a
         vy sa nemáte na čo obzerať. Vrchnosť je dnes ten voz, naložený našuchorenou hrachovinou.
         Ide dolu vrchom nazlomkrky, bez hamovky. Príde pod koleso skalka, čo i malá, a voz sa
         vyvalí v úbočí, až združdia rebriny. Zachovajte si: tú skalku vy podložíte.“
   </p>
   <p>
    Dali si ruku. Kurátor sa poberal rovno Dubkovom. Posepkával halenu, zeme sa netýkal
         podošvami. Nuž on podloží skalku, a voz druzgne i povozí sa na nepriateľoch.
   </p>
   <p>
    Z Dubkova sa spustil na hradskú hneď pred dedinou. Počal mesiačik vychodiť, máločo mu
         chybovalo z plného. Pred krčmou Mochúľa sa zastavil, poobzeral sa hore-dolu, i v pajte a vo
         dvore, ale všade bolo ticho. Ani len paholka nebolo vo dvore. Vstal na dlhú lavicu pod
         stenou a pozrel oblokom, kto je dnuka. Hlinená lampička čmudila pod povalou z knôta,
         utopeného v nečistom ľanovom oleji. Za stolom sedeli dvaja, Samuel Primitivus a Nehemko
         Žulovic. Nehemko mal hlavu opretú o dlaň. Prevrátená horná gamba sa potrhávala, prepúšťajúc
         tiché slová. Samuel Primitivus počúval, pokyvoval hlavou a pohol plecom ľahostajne. Žulovic
         mu dal znať temer do samého ucha, že je toto už druhý večer, čo nenašiel doma Elečka.
   </p>
   <p>
    „Bude zasa v Sychrave, mamľas. Ta sa vláči za Gustíkom. Do nás by mu bolo bližšie.“
   </p>
   <p>
    Samuel Primitivus sa úfal Elečkovi, že vtúpi k nim do kamarátstva, keď je dokaličený na
         nose. Ale vidno, je hanblivý a radšej sa pokrýva v dedinách, kde ho nepoznajú. I Žulovic
         tak myslel, ale predsa sa len hneval, že sa Elečko pokrýva. Už vypytoval i starú
         komorníčku, ale od nej sa nemohol nič dozvedieť. Zakaždým sa ho len spýtala, či hľadá ako
         Elečka, úradníka, ale že ho nieto ako doma. Ale prísť príde, ani sa nenazdajú, v noci alebo
         na svitaní. Zálety sú zálety.
   </p>
   <p>
    Kurátor vošiel do krčmy, pozdravil a sadol trochu obďaleč od oboch hosťov.
   </p>
   <p>
    „Len sem, kurátor!“ zval ho Samuel Primitivus a zasvietili mu oči. Robil mu hneď pri
         sebe miesto. „Ako sa máte?“
   </p>
   <p>
    „Vidia, ako!“ pozrel naň kurátor temer s hrozbou. „Dnes-zajtra pôjdeme do sien, a ja bez
         pomoci. Tak sa ja mám!“ Podoprel si hlavu o dlaň, pozeral tu na jedného, tu na druhého, ako
         čo by čakal od nich rady.
   </p>
   <p>
    Žulovic ožil. V hlave mu mihlo, že sa vec dá hádam naraziť na dobrú cestu ľahšie, ako si
         kto míva. Naklonil sa ku kurátorovi a šepol mu do ucha: „Slúchnite veľkomožného. Jedno
         slovo, viete ktoré, a synovi bude prístup domov.“
   </p>
   <p>
    Kurátor buchol na stôl, až fľaše podskočili. „Ani slova, ani pol. Veľkomožný nech si
         vyhodí z hlavy.“ Kurátor pozrel upriamene na Žulovica. V jeho oku bolo prchkosti, ale i
         neurčitosti. Pozeralo kamsi po kútoch na veci, ktorých tam nebolo. Ten pozor i nerozumné
         slová presvedčili Žulovica, že kurátor je dobre frcnutý. Hovorí z neho víno, alebo mu
         koliesko vyskočilo z miesta.
   </p>
   <p>
    Samuel Primitivus tiež videl, že je kurátor podnapitý. Prichodí kuť železo, kým je
         horúce. Podnapití ľahko sa dajú naviesť na to, na čo triezvy ani nepomyslí.
   </p>
   <p>
    „Neurobíte nič, kým si neudobríte pána veľkomožného.“
   </p>
   <p>
    „Urobím, práve bez neho urobím, a čo by sa čert na čertovi nosil. Netreba mne
         osvietených, ani veľkomožných.“ Buchol sa v prsia, až zadunelo. „Ak chcem, dovediem si syna
         domov. Čo je dnes?“ Začal rátať na prstoch. „Streda, hej, stredy je už iba kúsok, ale
         štvrtok je celý, piatok. V sobotu ho dovediem, pred večerom, bez čerta i diabla. Nech sa
         rozleje na kolomaž osvietený i veľkomožný.“
   </p>
   <p>
    Vec bola veľmi šteklivá, kurátor sa alebo opil ako snop, alebo podstúpil z rozumu.
         Žulovic stal na nohu spoločníkovi veľmi tuho. Treba sa s ním pozhovárať, ale opatrne. I
         začal sa mu zaliečať, sivé oči mu s úľubou lipli na ústach kurátora, ktorý veru i žmýkol
         perami, ba i zaškrípal dva-tri razy.
   </p>
   <p>
    „Musí byť kdesi ďaleko váš syn, keď treba dvoch dní doviesť ho.“
   </p>
   <p>
    Kurátor si ani nevšimol otázku. Možno ju ani nepočul. Búchal päsťou na stôl.
   </p>
   <p>
    „Dovediem ho, ale nie zadarmo.“
   </p>
   <p>
    „Nedovediete ho!“
   </p>
   <p>
    Samuel Primitivus sa mu postavil rozbesnený, naklonil sa k nemu, dlhý červený nos
         očervenel ešte väčšmi.
   </p>
   <p>
    „Dovediem. Stavme sa!“ Drozdík skočil na rovné nohy.
   </p>
   <p>
    „Stavme sa. Sto v striebre.“
   </p>
   <p>
    Drozdík mu odsotil dlaň. „Sto žltých, ak chcú!“
   </p>
   <p>
    Samuel Primitivus sa odvrátil. Sto v striebre by bol oželel na takú vec. Mal nádej, že
         by mu ich vďačne zaplatili v slúžnovstve. Ale sto dukátov, na toľko sa nemohol podobrať.
         Začal sa potupne smiať kurátorovi do očí.
   </p>
   <p>
    „Najprv sa pechoríte, že ho dovediete, a potom hľadáte takú stávku. Kto vyhodí sto
         dukátov na pletku? Povedzte radšej, že vykrúcate. Vy ho nedovediete.“
   </p>
   <p>
    „Dovediem!“ buchol zas o stôl. „Nech sa stavia, ak sa opovážia!“
   </p>
   <p>
    „Ja nemeriam dukáty na merice. Nemám toľko.“
   </p>
   <p>
    Kurátor sa podvihol nemotorne z miesta, temer prevrhol stôl. Pozeral rozpajedený na
         rechtora.
   </p>
   <p>
    „Nemajú peňazí, dobre, nestavíme sa o peniaze. Ale majú poctivosť, ak ju majú. Stavme sa
         o poctivosť: ja o môj úrad, oni o svoj.“
   </p>
   <p>
    „Prísť o chlieb nemilobohu?“
   </p>
   <p>
    Kurátor sa mu začal smiať do očú. „Vidia, kto vykrúca? Nemajú grunt v Robkove? Nemôžu
         robiť na ňom, ako ja na svojom?“
   </p>
   <p>
    Samuel Primitivus osinel. Slová kurátora ho bádali ani nôž. I krčmár sa priblížil k nim.
         V dlani miesil guľôčku z chlebovej striedky, spod rozčechraných fúzov sa mu blyšťali široké
         riedke zuby. Žulovic sa usmieval záškodne, pod gambou sa ukázal vankúš, na ktorom sa jej
         mäkko ležalo. Temer výskal, ako kurátor nahnal rechtora do pomykova.
   </p>
   <p>
    „Viem, že zavadziam tu vám i komusi. Vyhodili by ste ma na metle. Ale sa nedám.“
   </p>
   <p>
    Bola by sa strhla hádka medzi nimi. Kurátor mu vyhodil na oči, že mu číha okolo domu, a
         teraz by nedbal dostať jeho syna za sto v striebre. Tu sa zamiešal Žulovic a chytil stranu
         kurátorovi trochu, aby ho udobril, ale najviac preto, že za jeho syna bol by dal sto
         rechtorov. Čo mu je Samuel Primitivus? Ale kurátorov syn je mocný klin, na ktorom visí
         všeličo. Položil dlaň na palce rechtora, ktorý už zas bol červený ako moriak.
   </p>
   <p>
    „Nemôžeme povedať, aby ich kto vyhadzoval, keď kurátor postavil úrad proti úradu.“
   </p>
   <p>
    Kurátor prisvedčil, žmúriac posmešne na rechtora. „O chlieb nehrám nikomu, len o úrad.
         Rechtorstvu dáme pokoj. Stavíme sa o notáriušstvo v obci. Z neho sa nechovajú, len pijú.“
   </p>
   <p>
    Samuel Primitivus sa trhol. Narážka na bruchatú, zájdenú fľašu ho urazila. A vôbec mu
         odpadla chuť hrať o úrady. Notáriušstvo nemalo v sebe nič hmotného, z čoho sa dá najesť,
         ale pod jeho kepienkom bola bruchatá, zájdetá a potom i výhovorka, chodiť poza školu a tiež
         i súca príhoda pchať nos do takých vecí, do ktorých by ho nemal pchať. Bol by i on
         odpovedal kurátorovi niečo hrubšieho, keby mu nebol Žulovic stal tuho na nohu. Samuel
         Primitivus i od neho sa odvrátil urazený, ale Žulovic sa mu sklonil k hlave a šepkal mu do
         ucha veci veľmi podivné.
   </p>
   <p>
    „Nech sa stavia: ak prehrajú, pán veľkomožný im nedá vypadnúť z notáriušstva.“
   </p>
   <p>
    Vec sa mu zapáčila. Tľapol dlaňou do dlane kurátorovej ako po dobrej jednačke. „Vypime
         si, kurátor. Budeme priatelia.“
   </p>
   <p>
    „Neodhŕňam sa od dobrej veci. Ale tu nie. Tieto pomyje nestoja nič.“ Odsotil od seba
         krčah, v ktorom mu doniesol Mochúľ posadinského piva. „Poďme k richtárovi, napíšeme písemko
         o tej stávke a vypijeme oldomáš. Kmotra mi dá poriadneho vína a im, ak budú chcieť, dáme
         doniesť pálenky.“
   </p>
   <p>
    U richtára boli oba boženíci, Ondrej Smelec i Pavko Koreň. Nikdy neboli na takom súde,
         čo teraz. Kurátor predstúpil širokým krokom pred richtárov stôl, ruky dal na opasok a
         vyhlásil slávnostne, na čom ostal s pánom rechtorom. Ak dovedie v sobotu o piatej popoludní
         syna pred richtársky stôl, Samuel Primitivus Robko bude povinovatý hneď zaďakovať z
         notáriušstva. Ak by sa so synom neustanovil tuná o tej hodine, bude povinovaný zaďakovať z
         kurátorstva. „Svedok je tuto urodzený pán Žulovic a vy všetci z poctivého úradu. Pán
         rechtor nech tiež povie, čo myslí o veci.“
   </p>
   <p>
    Podstúpil trochu nabok, na jeho miesto sa postavil rechtor s čiapkou v ruke. Skoro od
         slova do slova opakoval tie isté slová, čo prvej povedal kurátor. Richtár stál za stolom
         pri kasničke. Jeho čierne oči blúdili udivené od jedného k druhému. Slávnostné osvedčenie
         počúval pozorne. Pery sa mu mimovoľne hýbali, keď ho počúval.
   </p>
   <p>
    Ale sa poodchýlili i dvercia od kuchyne. Za nimi stála richtárka, nevesta Zuzka i mladý
         Hamuľa. Drgali sa lakťom od divu, pozerali špárou do izby. Richtárka riekla ticho: „Najskôr
         podstúpil z rozumu. Ľaľa, i podnapitý je. Bež, synku, ku krstnej materi, kým sa zle
         nestane.“
   </p>
   <p>
    Ondrej sa potmolil po kuchyni a vykradol sa do Drozdíkov, po kurátorovu ženu, že by tá
         mohla hádam predísť nešťastiu. Ale veci za richtárskym stolom išli chytro. Richtár Hamuľa
         pozeral chvíľu nerozhodne, akosi ľútostive na kurátora, ale na tvári mu videl odhodlanosť a
         neústupnosť.
   </p>
   <p>
    „My urobíme vďačne písmo,“ riekol naostatok, stisnúc plecia. „Vy rozkazujete, my
         slúchame. Ale i vám, kmotre, neviem, čo pomôže, či je na notáriušstve čert, alebo diabol,
         keď ste si za to ublížili vlastnému dieťaťu.“ Ale sa zhákol povedať viac, lebo i tak
         povedal viac ako treba. Žulovic šibol na neho zboku okom, ani bičom.
   </p>
   <p>
    Kurátor mu len prikývol. „Ďakujem, kmotre. Nehľaďte na nič, píšte.“
   </p>
   <p>
    Hamuľa vystúpil spoza stola, na jeho miesto sa vtisol Žulovic. Vzal papier, oproboval
         pero a začal písať chytro. Len jeho škrabanie bolo čuť v tichej izbe. Hoc sa Žulovic
         ponáhľal, nebol ešte hotový s písaním, keď pribehla kurátorova žena. Mala na hlave čiernu
         šatku prehodenú. Nechodila už v čepcoch o širokých lesklých kloptách. I bruslek mala
         skromný, tmavý. Plecia sa nedržali hrdo, ako donedávna, pekné, zaokrúhlené. Čosi podkľaklo
         pod nimi, hrdá stavba sa začína vypadávať. Jasné belasé oči sa tiež zamútili čosi, pozerajú
         vyplašené.
   </p>
   <p>
    Pristúpila k mužovi a chytila ho za plece. „Jano, čo to robíš?“
   </p>
   <p>
    Richtár pozrel k odchýleným dverciam. Vedel, že odtiaľ išlo heslo k Drozdíkovej žene.
         Nebolo s kostolným riadom, že leteli po ňu, ale veci samej neškodí. Žena je vždy dobré
         zubadlo na muža, ak sa priveľmi dal strhnúť pospolitej veci. A kmotor Drozdík zahryzol
         prituho, nechce pustiť spomedzi zubov tvrdú újesť, kým ich nevyláme. A vyláme ich pri
         koreni. On tiež sa pridal k Štúrovi, číta jeho noviny, váži si ho, ale nehrnie sa za ním
         medzi prvými. Nech sa najprv preukážu iní, on už len pociepka trochu nazadku a zo strany.
   </p>
   <p>
    Kurátor pojal ženu za ruku a vyviedol ju do pitvora. Nebolo na ňom badať, že je
         podnapitý. Išla za ním poslušne. Srdce sa mu stislo, že jej nemôže vyjaviť, ako veci stoja.
         Zvedieť ona, že je Janko slobodný, nevydržala by mlčať do soboty. Pomyslel, že čo sa robí,
         musí sa robiť, a čo by bolo čo.
   </p>
   <p>
    „Ach, Janíčko, neurob toto. Ak sa dačo stane môjmu dieťaťu, ja neprežijem, neprežijem.“
         Zasa jej zišlo na um, že je vlastne ona na vine všetkému. Schytila ju triaška, ako
         podkladala nohy vlastnému dieťaťu, kým nepadlo, kde padlo. „Obmäkči srdce, veď si otec.
         Neublíž dieťaťu a zmiluj sa nad hriešnou materou, zmiluj!“
   </p>
   <p>
    Pevnosť kurátora sa zakývala tuho. Čo ho po rechtoroch a Žulovicoch? Nemohol so stávkou
         počkať do zajtra, alebo pozajtre, keď sa už chcel voziť po kom. Žena vedela prosiť, vedela
         sa dotknúť srdca. Srdce mu odmäklo, stískalo sa od ľútosti. I tí z kuchyne počúvali
         pritajení, ženy boli dojaté.
   </p>
   <p>
    Ale kurátorovi poschodilo na um, že vec jeho syna je kameň, na ktorom dostane násilie
         nepriateľa prvý úraz. Začal jej dohovárať, že on ľúbi syna a nedá naň fúknuť zlému vetru.
         Čo teraz robí, nebude mu na najmenšiu ujmu. „Pozri na mňa, žena, či by ja mohol skriviť
         vlasa dieťaťu, nieto ho zapredať. Ale som ťa oklamal toľko ráz, že mi teraz neveríš?“
   </p>
   <p>
    Utíšila sa, plakala ticho, opretá o jeho plece. On jej dohováral s takým ohňom, že už
         nemohla pochybovať. Len sa triasla od strachu, či ich nezahrúzi nešťastie všetkých odrazu.
   </p>
   <p>
    „Ja som vina, že nestojíš o kurátorstvo. Koľko ráz som zašomrala. Ale nebudem viac,
         nebudem. Nehraj oň kocky a stávky. Hriech by bolo, Boh by nás potrestal.“
   </p>
   <p>
    „Ani nehrám oň, zachovaj si. Budem sa ho držať, kým vládzem. Ale i kurátorstvu by u mňa
         bolo lahodne, keby si nemohol syna doviesť v sobotu. Ak mi veríš, stará neboj sa.“
   </p>
   <p>
    Bol jeho prízvuk taký mocný, presvedčivý, že uverila i uspokojila sa, hoc nechápala, čo
         sa robí okolo nej.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2603949">
       </a>
       19
      </h2>
     </div>
    </div>
   </div>
   <p>
   </p>
   <p>
   </p>
   <p>
    Kurátorova žena sa uspokojila, i rozveselila sa trochu u richtára medzi ženami v
         kuchyni. Tiež nechápali súvis medzi divnými skutkami kurátora, ako ani jeho žena, ale jeho
         istota a pevnosť vlievali do nich akúsi úfnosť, že vie, čo robí, a nerobí nerozmyslene, čo
         urobil. V richtárskej izbe sa sedelo veľmi dlho. Na stole sa zas ukázala bruchatá zájdetá,
         ale Drozdík, richtár a Žulovic pridali sa k modranskému. Richtár a kurátor, keď vstali od
         stola, boli temer triezvi. Žulovic sa tackal dosť dobre, keď sa poberal do školy na nocľah
         s rechtorom a oboma boženíkmi.
   </p>
   <p>
    Kurátorova žena sa prebudila zavčasu a vstala, lebo už nemohla oka zažmúriť. Písmo,
         ktoré včera večer podpísali i stránky i svedkovia a odložili do armarijky za richtárskym
         stolom, nedalo jej pokoja. Zasa mala na očiach všetko, čo urobila proti synovi. Nemohla
         obsedieť doma a pobrala sa do fary.
   </p>
   <p>
    Vyzerala spoza parkana špárou do dvora, a keď zazrela Žofku, zavolala ju za humno.
   </p>
   <p>
    Žofka zdúpnela, keď sa dozvedela, aký spis podpísal včera Jankov otec. Ani nerozumela vo
         veľkom ustrnutí, čo znamenajú slová nešťastnej matere.
   </p>
   <p>
    „Ver mi, ja som všetkému na vine. Mali sme sa obhodiť so svadbou, a to všetko by sa
         nebolo stalo. Ale ja som ociedzala, ociedzala, nehotovila komoru.“ Bola by mala spomenúť i
         porady so Žulovicom a čo sa na nich vyvarilo, ale tu ju už obišiel mráz. Nebola by mohla
         vyriecť slova. Za tou všetkou zaslepenosťou škeril sa na ňu Koloman Smolecký, s mocnou
         šijou a surovými rukami, od ktorých sa bolo ťažko, veľmi ťažko obrániť.
   </p>
   <p>
    „Vy nie potom, len sprvoti trochu. Naostatok ste pristali, pomáhali. Viem ja, čo ste
         hovorili, keď ste prišli sem o ľan pod Mladinami. Neodkladali ste vy.“
   </p>
   <p>
    Nešťastná mať neopovážila sa jej pozrieť do očí. Bolo jej bôľne, že strojila úklady
         deťom za chrbtom. Úklady sa vydarili, i ako! Tu stojí ohromená ich veľkým zdarom.
   </p>
   <p>
    „Iný je na vine. Viem ja kto.“ Zahodila si šatku a vybrala sa domov.
   </p>
   <p>
    Jej otec nevedel o ničom nič. Žofka vbehla do domu celá zaplakaná. Katra sa zadivila, čo
         robí tu tak zavčasu. O chvíľu sa dovliekla i kurátorova žena, akoby ju boli sprebíjali.
         Žofka už naskakovala na otca náružive.
   </p>
   <p>
    „Vy ste na vine, ňaňo, nik iný. Keď prišiel Janko hovoriť s vami, vykrúcali ste. Kto sa
         nenajedol ovsených posúchov, nevie vraj nikdy, čo sú pšeničné pirohy. Teraz ich kúsame,
         vaše posúchy, osti sa zadierajú do pažeráka, rozodreli ho celý. Kde sú tie pirohy?“
   </p>
   <p>
    Ranostaj stál nachýlený chudým telom oproti nej, rukami sa držal za opasok. Jeho čierne
         oči zmútneli na také prudké výčitky. Vystrel jednu ruku proti nej, dlhý prst ukazoval na
         ňu.
   </p>
   <p>
    „Dobrý gazda hľadí najväčšmi na to, čo mu kto nesie do domu. Nerád ich má, čo prichodia
         naprázdno. I tvoj Janko prišiel vtedy naprázdno. Pozdejšie by mu nebol krátil. Prečo
         nepovedal slova?“
   </p>
   <p>
    Tu kurátorova žena predstúpila. Vzala celú vinu na seba. Najskôr pre ňu jej syn nič
         nepovedal. Ranostaj, keď vyrozumel, čo sa stalo včera večer u richtára, krútil hlavou.
   </p>
   <p>
    „Jednako by nebol pomyslel, že Jankov otec je taký planý kupec. Za notáriušstvo dať
         kurátorstvo, alebo vlastného syna!“
   </p>
   <p>
    Tu sa Katra postavila. „Môj Pavko nepôjde teľa nosiť za iného. Nepôjde. Nech si kto
         vyhodí z hlavy!“ Chybné očko skočilo nabok a trhalo sa ani zdurené teľa na vôdzke.
   </p>
   <p>
    Kurátor sa veľmi znepokojil, keď mu prišiel Ranostaj s dvoma dievkami a naostatok i jeho
         žena, celá vyplakaná. Tvár jej osinela, lebo slzy utierala šatkou, ktorá len nedávno vyšla
         z farby.
   </p>
   <p>
    „Veru som sa nenazdal, že tak nedobre kupčíte. Ako ste mohli dať za naničhodné
         notáriušstvo kurátorstvo a syna? Mrcha robota. Nebol by sa nazdal od vás.“
   </p>
   <p>
    Drozdík sa postavil hrdo. To mu ešte nik nepovedal, čo tuto Ranostaj.
   </p>
   <p>
    „I notáriušstvo je poriadny úrad, kto ho koná poriadne. U nás ho už raz musejú počať
         vykonávať, ako svedčí.“
   </p>
   <p>
    Ranostaj mu pretrhol slovo a zvolal: „I tak by mu už nebolo dlho v rukách. Za rána, keď
         je na lačné, ruky sa trasú. Dnes-zajtra by vypadlo z nich pero samo od seba. Kto zle robí,
         jeho diela netrvajú dlho.“
   </p>
   <p>
    Drozdík naskočil naň. Jeho sivé oko šiblo naň prísne. „Nie je pravda, sused, že zlé
         dielo nepotrvá dlho. Kto zle robí, žije predlho, i tak by umrel v mladom veku, kto dobre
         robí, žije krátko, i čo by mal roky samého Matuzalema. Preto nečakám, kým mu vypadne pero
         samo od seba z ruky, ale mu ho vybijem z nej.“
   </p>
   <p>
    Ranostaj schýlil trochu hlavu, sťaby ju poťahoval dlhý nos, na ktorom krídla tuho hrali.
         Kurátor ho zavrátil trochu tuho. Kurátor cítil, že bude musieť ešte niečo dodať z toho
         istého priečinka.
   </p>
   <p>
    Mnoho ráz ste počuli, ak nepúšťate slová jedným uchom dnu, druhým von, že nežijeme samým
         sebe, ale čosi i pospolitosti. I môj syn by mal patriť pospolitosti. Ako je môj iba trochu,
         tak je i tvoj iba trochu, Žofka: toľko, čo nám na ňom nevzala pospolitosť. V temnici sú
         hodní ľudia bez viny, naši Záceľania, v temnici je i Skokan z Hrabovca. Ich treba vyviesť
         na slobodu. Farára z Posadiny zažalovali falošne, že búril proti vrchnosti, keď brojil
         proti pálenke. I jeho treba vyslobodiť spod obžaloby. Tí, ktorí na diele pracovali, ustanú
         v dobrom diele, ak vidia, že ich nik nepodporuje. Môj syn preto musí tu byť pozajtre, aby
         prerobil pravde cestu. Volá ho pospolitosť, nie ja.“
   </p>
   <p>
    Ranostaj bol dosiaľ počul čosi o pospolitosti, i čítal o nej v novinách. O nej sa mu
         pridalo i myslieť dakedy. Ale vytreštil oči na ňu, kde sa tu berie odrazu pospolitosť, i to
         sa stavia doprosta medzi jeho dievku a budúceho zaťa. Zle mu padlo vidieť takého hosťa pred
         svojimi dverami, ale sa mu ich hanbil pričapiť pred nosom.
   </p>
   <p>
    „Keď je tak, ja vám neodporujem. Pospolitosť je pospolitosť: i ju prichodí podoprieť, ak
         máme prísť k dačomu. Ak váš syn jej chce slúžiť, ja ho nebudem odhovárať.“
   </p>
   <p>
    Drozdík sa vyrovnal na klátiku a dal Ranostajovi ruku. Pekné slovo o pospolitosti sa mu
         zapáčilo. Ranostaj si prisadol k nemu a počúval, ako ostrý kraj mlatčeka nakúval kosu na
         babke. Bolo mu zase jasné, že kto nekúsal posúchy, nevie nikdy oceniť, aké sú pšeničné
         pirohy. Kosu príde kovať na babke doostra, aby mala čím chytať trávu, hoc by i nebola
         rosná: tak i človeka s dobrým odhodlaním musí život vykovať naostro, aby mohol slúžiť
         pospolitosti.
   </p>
   <p>
    Kurátorova žena sa divila, ako sa uzrozumeli chytro muž a Ranostaj. Na čom ostali
         vlastne? Pozrela na Žofku, ktorá stála pri nej, držiac sa krivého koreňa na veľmi smolnatom
         pni, ktorých tam bol hodný stôs. Žofka mala schýlenú hlavu, pod ohnivou žiarou vlasov sa
         schovala tvár. Podvihla ju za bradu, že sa tvár ukázala zaliata slzami. Nevädzové oči sa
         zatopili v tej záplave. Schytila ju za rameno a potiahla za sebou na podstenu, kde ich
         neohlušoval toľme cvengot kosy o babku.
   </p>
   <p>
    „A čo ti je dievča? Povedz. Čo si neotvorila ústa?“
   </p>
   <p>
    „Darmo by bolo, darmo! Čo pospolitosť pýta, musí sa vyplniť. Pospolitosť je pospolitosť.
         Darmo sa s ňou naťahovať.“
   </p>
   <p>
    I slová sa dusili v slzách, ale medzi nimi vyčnievala pospolitosť, ani veľký, mohutný
         stĺp. Gazdiná sama netušila, čo je to za div; chcela aspoň vedieť, čo sa to zmiešalo do
         tejto hádky s mužom, proti čomu sa nesmie nik stavať.
   </p>
   <p>
    Žofka počula hodne ráz o pospolitosti. I v nedeľnej škole ju často spomenuli, ale i z
         rozhovorov so starým pánom pochytila dosť dobre, čo znamená to slovo.
   </p>
   <p>
    „Pospolitosť je to, čo sa neprace do domu, ale musí ostať von bez ohrady, ako hrach pri
         ceste. Kto ide popri nej, škubne si čo-to, čo sa mu zíde, a nik by mu nič nepovedal, lebo
         pospolitosť je ničia, alebo každého, kto z nej chce mať úžitok. Preto tí čo lepší a
         poriadnejší strežú okolo nej, aby ju neoskubli záškodní celkom dohola. Farár háji, čo mu
         zverila cirkev, richtár háji, čo mu zverila dedina, náš otec, kurátor honobí cirkvi a Janko
         musí padnúť pod zákon pre Záceľanov, pre Skokana a pre spolky miernosti. Tie tiež nemajú
         ohrád a každý by ich škubol, keby ich Janko nestriehol. Robiť nie sebe, ale dobrej veci, o
         ktorú sa málokto stará, to znamená slúžiť pospolitosti.“
   </p>
   <p>
    Kurátorka zalomila rukami. Koľké roky sa zhrýzala tajne, že muž odchodí často z domu a
         zapodieva sa vecami, ktoré sú nie vlastne jeho. Veľadil, čo bolo cirkevného. Bolo jej neraz
         ťažko, ale naostatok sa spriatelila i s tým, lebo ktosi musí sa obzrieť i o tie veci. Muž
         jej neraz ukázal slovom, ale i skutkom, že je to jeho úloha a povinnosť. Nedal sa zvrátiť
         od toho. A tu jej syn dal sa zapriahnuť do takej veci, ktorá sa ho vlastne netýče, ale sa
         týče Záceľanov, Skokana a farára z Posadiny, ktorého preháňajú úradskí a krčmári, že brojil
         proti pálenke a hájil spolky miernosti. Jej muž sa narobil na cudzom do úmoru, i doložil
         neraz zo svojho mešca, keď chýbalo, ale jej syn sa podoberá nielen robiť na cudzích mrcha
         prielohoch, ale i trpieť. Ak bude brániť Záceľanov a Skokana, oboria sa naň zemani a všetci
         páni; ak sa zaujme farára z Posadiny a spolkov miernosti, dajú sa doň krčmári a zemskí
         páni, ktorí pália pálenku. To je už nie sama pospolitosť z Badišova, ale z celého vidieka,
         chudobná, zavrhnutá, ošarpaná, o ktorú sa bude musieť starať. Stŕpala, ako si poradí sám s
         holými rukami? Veď ho môžu ohlušiť na ceste. Čo ju to zašlo, že práve na jej dom sa
         zavalili také cudzie starosti? Veď bez nich by sa im tu žilo ako v raji. A neprotiviť sa
         ona synovi, keď jej spomenul svoju lásku, bolo by všetko dobre. Bol by sa utopil v
         mäkkostiach domáceho blaha a nemal kedy myslieť na Záceľanov a ich nedeľnú školu a spolky
         miernosti.
   </p>
   <p>
    Žofka plakala usedave, ako práve teraz prihrmala na ňu toľká prísnosť, keď mala sa
         dotknúť svojho šťastia. Vedela, čo je pospolitosť a povinnosti k nej, ale nikdy netušila,
         že pospolitosť udrie práve na samé žriedla jej blaha. Teraz už videla, že má jej ťažké
         jarmo.
   </p>
   <p>
    Obe sestry odišli spolu, Žofka zaplakaná, podlomená v nádejach, Katra mlčanlivá, veľmi
         pošmúrna. Deň sa vliekol všetkým veľmi zdĺhave. Za rána sa okolo domu trochu poponevieral
         Žulovic, videl Ranostaja s dievkami vojsť do domu. Počkal, či z nich dakto nepôjde niekde,
         aby z toho bolo zatvárať, kde je syn kurátora schovaný, ale nevidel nič, iba sa vracať
         dievky. Ako bola staršia zaplakaná, zatváral, že Drozdík ostal na svojom a ide sa prísne
         držať stávky.
   </p>
   <p>
    Hlava mu brnela trochu od oldomáša, čo užil včera večer. Darmo je, modranské a miškovské
         ho drží, ani čo by ho pribilo, keď sa k nemu dostane. Samuel Primitivus sa opil, že ho bolo
         treba doviesť k samej posteli. Nemal sa ani kedy zobliecť. Dnes ráno ho nechal chrápajúc a
         on postriehol okolo domu, a teraz ide rovno po robote.
   </p>
   <p>
    Bolo zavčasu, vybral sa rovno do Ozubín. Slúžnodvorského môže ešte zastihnúť doma, prv,
         než sa vyberie do úradu.
   </p>
   <p>
    Mal šťastie, do vozíka ešte nebolo ani zapriahnuté, ešte boli i dvere na kaštieli
         privreté, že musel búchať. Otvorili mu. Slúžnodvorský ešte nemal čižmy na nohách, ale iba
         domáce pančušky. Košeľa bola čosi vykasaná i remeň bol rozpustený na nohaviciach a lajblík
         rozopätý. Brucho zaberalo svoje miestko a pýtalo ho čím ďalej, tým viac, najmä teraz, keď
         príde doň poriadny kúsok prasiatka. Bolo už na podlhovastej cínovej mise, červené, škeriac
         dva bočné zúbky.
   </p>
   <p>
    Baltazár bol veľmi dobrej vôle, keď sa naň usmievajú také raňajky. Položil tučnú, ťažkú
         dlaň vysokému, vychudnutému na plece a pozrel mu zaliečave do očí.
   </p>
   <p>
    „Prišli v dobrý čas. Nehemko. Pôjdu so mnou!“ Vošiel do kuchyne a pánovitej gazdinej
         rozkázal doniesť ešte jeden príbor. Vošla s ním v rukách k stolu mrzutá, akoby urazená, že
         sa tu ešte predsa nerobí všetko, ako by ona chcela. Dakedy ho má akoby bol omotaný okolo
         prsta, keď príde hrkútať okolo nej, ale v iné časy, keď nič nepotrebuje od nej, je pánovitý
         a prísny, akoby sa neboli nikdy tisli jeden k druhému.
   </p>
   <p>
    Žulovic až sa striasol, keď videl to na cínovej mise. Po včerajšej pijatike a dnešnej
         prechádzke z Badišova v jeho bruchu už dosť tuho kováči kuli. Vedel, že doniesol veľmi
         veľkú novinu. Keď sadli k stolu, začal rozprávať pomaly, čo sa stalo včera večer v
         Badišove.
   </p>
   <p>
    Ozubinský, hoci mal najchutnejší kúsok na tanieri, prestal žuvať a počúval o divnej
         stávke. Bolo mu ťažko, že nemohol nájsť vnútorný súvis medzi udalosťami. Ďobkal si veľmi
         dlho prstom do čela, prečo sa kurátor mohol odhodlať tak znezrady predviesť syna.
   </p>
   <p>
    „Omrzelo ho bez syna. Chce už mať raz poriadok, aby vedel, na čom je.“
   </p>
   <p>
    Slúžnodvorský prisvedčil. Mohlo by i to byť. Veľké letné roboty sa blížia. Hoc špintal
         naňho a na osvieteného, bude už v ňom úmysel poddať sa. Preto sa i stavil o kurátorstvo. Ak
         nedovedie syna, predstúpi on pred víťaznú moc a poddá sa na milosť a nemilosť. Smial sa,
         ako Samuel Primitivus prišiel do tej veci ako Pilát do kréda.
    <sup>
     [
     <a class="footnote" href="#ftn.id2604484" name="id2604484">
      52
     </a>
     ]
    </sup>
    Premýšľal, či by nebolo slušné dať ho vyvoliť za čestného prísediaceho súdu.
         Ale by bolo primoc pre takú bezvýznamnú osobu. Bude lepšie, ak musí zaďakovať, dať ho
         vyvoliť znova za doživotného notáriuša.
   </p>
   <p>
    Žulovic si nelámal hlavu tými vecami. Ujedal si prasiatka, najprv od lopatky, potom od
         bôčika. I kôstky ocmúľal z chutnej šťavy. Nemohol sa naostatok zdržať, aby neukázal
         povďačnosť.
   </p>
   <p>
    „Dobré bolo toto prasiatko. I toto vínko chutí. Dobre ma učastovali. Nikdy nezabudnem.“
   </p>
   <p>
    Ozubinský sa usmial. Pekne je môcť prijať a počastovať hosťa, ale i to lahodí, keď hosť
         uzná.
   </p>
   <p>
    „Či by verili, čo všetko nevystane z našej švábočky? I toto tu,“ ukázal na víno a
         pečienku, „pochodí zo švábočky.“
   </p>
   <p>
    Žulovic pozeral udivene. Prasiatko ešte-ešte mohlo by byť zo švábočky, ale víno…
   </p>
   <p>
    Ozubinský si ďobol prstom do čela. „Kto vie hýbať rozumom, napáli pálenky zo švábočky a
         za pálenku ľahko dostať i prasiatko i vína.“
   </p>
   <p>
    Žulovic prisvedčil a dodal: „Pálenku je ľahko predať kedykoľvek. Pálenka nehnije.“
   </p>
   <p>
    Slúžnodvorský tiež prisviedča. „Priemysel a pokrok vyrába z nakazených a krehkých vecí
         stále a trváce. Pálenka je skoro zlato, hoc sa vypálila z nahnitých zemiakov, i predáva sa
         za hotové.“
   </p>
   <p>
    I Žulovic uznal, že sa stali veľké pokroky. Prvej klince sekal cigán, teraz ich naseká
         jedna fabrika dvadsaťtisíc. Indy stavali mosty z trámov, teraz ich stavajú z reťazí.“
   </p>
   <p>
    Ozubinský si čistil zuby šparcháčom, poslúchajúc hosťa, ako vynáša veľké tvorby
         nesmrteľného Széchenyiho. Šľachetný gróf urobil veľkú vec krajinského významu. Ale veľkú
         vec v svojich pomeroch urobil, kto si vedel zabrať pokrok a obrátiť vo svoj prospech. On,
         chudobný Rubárčan, sa mu prilepil na rázvoru a teraz sa už vezie cestou blahobytu, ani
         bohatý zemský pán z Dolniakov. Je dobré prasiatko spod cecka a zapíja si ho vínom. Nie je
         to veľká vec?
   </p>
   <p>
    Pozeral s pôžitkom na Žulovica ako si naukladal na tanier hŕbočku kôstok a teraz
         poťahuje pomaly z pohára znamenité vínko, ktoré sa rozchodí po ústach ani voňavá záplava a
         hladí gágor lahodive ani zamat. Tvár mu ožila, oči sa mu blyštia. Je akoby ho bol vymenil.
         Prvej, hľa, už vedel čo si povedať i o chlúbe krajiny a národa, o veľkom vlastencovi.
   </p>
   <p>
    „Nech povedia, pán brat, nemajú omnoho súcejšie myšlienky, keď majú toto pred sebou, ako
         prvej?“
   </p>
   <p>
    Žulovic vďačne prisvedčil, že iným okom hľadí na svet teraz. Všetko mu je krajšie akési.
   </p>
   <p>
    „Vidia, to je od sýtosti,“ naúča ho Baltazár, hladiac sa po bruchu. „Sýtosť zas pochodí
         od pokroku našich časov. My máme iné myšlienky ako tí, čo miesto si zajesť dobre takto z
         rána, musia si pritiahnuť remeň na dve-tri dierky. Človek v sýtosti má pokojné myšlienky,
         lebo kto sa dobre naje, nerád hýbe údmi, ale ani rozumovými a srdcovými usadlinami. Preto
         myšlienky najedených nemajú v sebe tých gliaňov, ktoré kazia povetrie. Prekrútené myšlienky
         vyšli všetko od hladných: tí povynachádzali prísne, kruté zákony a drapľavé mravné zásady.“
   </p>
   <p>
    Žulovic pozeral naň udivený, otvárajúc oči. O akých to hladných hovorí?
   </p>
   <p>
    „Apoštolovia písali veľmi prísne knihy: či nie?“ Žulovic prisvedčil, hoc neprečítal
         mnoho z apoštolských kníh. Ale Baltazár vedel, na čo cieli. „Nech mi povedia, čo jedli,
         chudáci? Pšeničný klas mädlili v dlani a jedli mäkké zrná. Kobylky im boli najväčšia
         hostina.“
   </p>
   <p>
    Vstal od stola a začal chodiť po izbe. Bol v najlepšej koľaji prejsť na pôsobenie
         hladných v našich časoch a na ich náuky. I dnes čítať mnoho prekrútených náhľadov v
         novinách, najmä Štúrových. Jeho priatelia z Badišova ich prijali a šíria. Medzi hladnými
         nájdu i odzyvu.
   </p>
   <p>
    Bol by mu to chcel ešte vysvetliť, ale Žulovic by hádam nepochytil súvis. Videl ho
         hľadieť roztržite po izbe, strateného v iných myšlienkach. Žulovic vtedy už dávno myslel na
         neobyčajnú vec. On, slabý, nepatrný, mal pred sebou mocného, z ktorého kypí sila a súca
         myšlienka. Ako dobre padne slabému a nepatrnému oprieť sa o tú silu a ísť bezpečne životom.
         Predbežne šťastie, že sa dostal naostatok i k tomu klinu, na ktorom visí všetko, čo mu
         treba.
   </p>
   <p>
    „A čo mám ja robiť ešte dneska a zajtra?“ spýtal sa mocného pred sebou.
   </p>
   <p>
    „Nuž zajtra dáme azda všetko do poriadku. Oni ostanú v Badišove dávať pozor, čo sa bude
         robiť.“
   </p>
   <p>
    Žofka chodila celý deň ani na mukách. Časom ani nevedela, čo robí, nepočula, čo jej
         hovoria. Starý pán viac ráz pozrel na ňu; neprihovoril sa jej, lebo badal, že mu vyhýba. A
         vyhýbala mu. Ak by sa ho poradila, čo má teraz robiť, iste by ju vyctil, že neslúcha
         vďačne, čo rozkazuje pospolitosť.
   </p>
   <p>
    Pred večerom prišla Katra do fary. Bola ustatá.
   </p>
   <p>
    „Kde si bola, Katra?“
   </p>
   <p>
    Katra pristúpila k nej a naprávala jej strapčeky šatky na pleci. Očko tu i tu podskočilo
         nepokojne.
   </p>
   <p>
    „Bola som celý deň na tráve. Narobila som sa. Ledva stojím na nohách.“
   </p>
   <p>
    „Moc si jej doniesla?“
   </p>
   <p>
    „Budú jej tri dobré výsypky.“
   </p>
   <p>
    Žofka na ňu pozrela zadivená. Z toľkej roboty vystali dva výsypky!
   </p>
   <p>
    Mať ma nepochválila veľmi, keď videla, čo som doniesla. Vyhovorila som sa, že ma hlava
         bolela a tĺklo v nej tuho, keď sa prišlo prihnúť.“ Katra sa zasmiala potuteľne a drgla
         sestru do boku. „Ale ja som nezaháľala. Na jednom mieste som skryla dobré dva batohy. Jeden
         bude tebe, druhý mne.“
   </p>
   <p>
    Tu jej Katra vyrozprávala, že si ona nedá rozkazovať od nikoho, ani pospolitosti. Zajtra
         zavčas rána vyberie sa ako na trávu, ale nepôjde na trávu. Pôjde rovnou cestou na salaš.
         „Ak chceš, poď so mnou. Uvidíme, či Janka odvedie jeho otec, alebo nie.“
   </p>
   <p>
    Žofka by ju bola vyoblápala od veľkej radosti. Katra je predsa len sestra: má o Janka
         starosť, akoby bol jej. Katra ju hegla, aby si veľmi nenamýšľala.
   </p>
   <p>
    „Ja si nedám Pavka vziať. Nedám mu za nikoho slúžiť vo vojsku. Nech si Janko nemíva.“
   </p>
   <p>
    „Aká si ty, Katruša!“ vytýkala jej rozžialená.
   </p>
   <p>
    Katra prihla nabok hlávku a položila päsť na dlaň. „Pavka si nedám. A Janko, keď je
         taký, nech slúži za seba. Tak!“
   </p>
   <p>
    Sestry pozreli jedna na druhú nie veľmi srdečne. Medzi nimi akoby bolo počalo viať
         chladom. Ale myseľ bola pri oboch tá istá: vybrať sa ako na trávu zajtra ráno a odísť rovno
         na salaš.
   </p>
   <p>
    Žofka sa vypýtala na trávu do polpoludnia. Vďačne jej dovolila pani, lebo ju videla
         smutnú. Na tráve sa najskôr rozveselí.
   </p>
   <p>
    Za rána sa poberali obe sestry na trávu. Trávnu plachtu si previazali okolo pása. Každá
         mala trávne oplecko, ale čisté. Hoc zo zrebného plátna, belelo sa nad plachtou. Vrkoč
         tancoval po ňom, ani živý so stužkou v mašli, ktorá poletovala sem-tam ani pestrý motýľ.
         Nepovedali slova, len sa ponáhľali pod vrch, v polovici ktorého sa belie ozorné bralisko a
         nad ním sa zelenie polianka v tmavom rámci hory.
   </p>
   <p>
    Na salaši vstávajú zavčasu. Už podojili a začali vypúšťať ovce z košiara. Pavko už stál
         pred nimi s Dunajom, cedilo pri boku. Hunku mal len tak prehodenú cez plece.
   </p>
   <p>
    Tu zazrel obe sestry, ako idú hore poľanou. Obzrel sa na kamaráta.
   </p>
   <p>
    „Choď, Jano, ja prídem zápäť.“ Keď Jano bol na jeho mieste, šiel proti sestrám. „Kde sa
         tu beriete tak zavčasu?“
   </p>
   <p>
    Žofka pristúpila k nemu veľmi vzrušená. „Kde je Janko?“
   </p>
   <p>
    „Tu je. Kde by bol? A čo ti je?“
   </p>
   <p>
    Chytila ho za huňku. „Prídu poň, Pavko. Prídu. Hádam sú už za nami.“
   </p>
   <p>
    Zdúpnel i on a pozeral z jednej na druhú nepokojne. Ale sa hneď usmial. „Neboj sa,
         Žofka. Nebudú ho mať. Šibne horou do grúňa a na poludnie bude v inom vidieku. Tam ho
         nezlapajú.“
   </p>
   <p>
    Akosi sa uspokojili všetci. Katra sa i zachichotala, očko jej poskakovalo ani šantovný
         baranec. Ako pekne rozložil vec Pavko. Hocikto by nevedel tak premyslieť všetko znezrady.
         Pozrela naň s hrdosťou, pekného, urasteného ani jedľa.
   </p>
   <p>
    On sa pobral k bačovi, aby ho nechal do poludnia na salaši a za ovcami poslal miesto
         neho kamaráta, ktorý mal tu ostať.
   </p>
   <p>
    Bača videl dievky, v kútiku sa mu ponevieral úsmev. „Už len ostaň, chlapče. Viem,
         neostal si mne.“
   </p>
   <p>
    Pavko viedol sestry k Jankovi. „Žofka, povedz jemu, čo máš, aby vedel, čoho sa držať.“
   </p>
   <p>
    Janko robil poriská, mal ich už dosť hodne vykresaných, opretých o skalu. Odhodil
         tešličku, keď ich zazrel a pobral sa proti nim. Žofka mu vyrozprávala napochytre, čo sa ide
         robiť. Janko pozeral na ňu bledý. Oči mu hľadeli pošmúrne. V nich mu blyslo, keď počul, že
         sa oň stavil otec s rechtorom. Nepovedala mu ani slova o pospolitosti a čo otec chcel
         dosiahnuť stávkou. Rozbúril sa rozhorčením, že sa otec stavil oňho.
   </p>
   <p>
    „Uteč, Janko, nečakaj ho!“ prosila Žofka. Oblapila ho okolo pliec, obesila sa oň a
         pozerala s prosbou do jeho tváre.
   </p>
   <p>
    On položil dlaň na jej hlavu a pridržiaval ju. Pozeral jej smutne do očí a krútil
         hlavou. „Pred otcom sa nepatrí utekať.“
   </p>
   <p>
    Plakala, prosila ho, ale on sa nedal prehovoriť. „Nie, Žofka. Pred otcom nebudem
         utekať.“
   </p>
   <p>
    „Zlapajú ťa, Janko, pošlú za regimentom!“ vykríkla.
   </p>
   <p>
    Stiahli sa mu obrvy, sivé oči pozerali chmúrne. „Ak ma dá do regimentu, stanem do
         regimentu. Nech ma ostrižú, ale neutečiem.“
   </p>
   <p>
    Žofka sa striasla ako osika, ale v jeho hlase ozvala sa pevná odhodlanosť. Žofka pozrela
         mu s bôľom do tváre. Potom sa obzerala ako o pomoc. Nesklamala sa. Pavko sa ozval skoro
         zápäť.
   </p>
   <p>
    „Neostrižú ťa. Ja sa zverbujem za teba.“
   </p>
   <p>
    Žofka sa narovnala, skoro skríkla od radosti. Katra bola pred Pavkom, ale ako sa ozval,
         strhla sa vzdorovite a pobrala sa preč.
   </p>
   <p>
    Dala sa rovno dolu poliankou. Pavko sa zľakol, že mu ide uniknúť nemilobohu a v hneve.
         Pustil sa za ňou. Nemôžu sa takto mrzko rozísť. Chytil ju za rameno a zadržal ju.
   </p>
   <p>
    „Katra, nehnevaj sa!“
   </p>
   <p>
    „Chceš ísť na vojnu za druhých. Nedbám, choď. Ale mňa neuvidíš viac.“
   </p>
   <p>
    „Katrenka, pomýlil som sa. Nepodoberám sa slúžiť, nie veru, za nikoho. I Jankovi
         rozpoviem, čo je vo veci.“
   </p>
   <p>
    Sadli si do chládku pod krásnu svrčinu. Pavko jej rozpovedal, že predošle, keď sa
         ponúkol zverbovať za Janka, nemal nikoho na šírom svete, iba mater. A mater sa zaobchodila
         ta bez neho: od detinstva ho tu drží na salaši celé leto a v zime ho pošle riadiť statok,
         ktorý kŕmia v pálenici na opálkach. Doma ho nemôže držať pre hájnika Sušalu, lebo ten
         nemôže vystáť jej syna. Nemal nikoho, iba tú mater, ktorá bola nešťastná, že ho mala.
   </p>
   <p>
    Ale odkedy bol na salaši záhradník z Červenej Lehoty, sa mnoho premenilo. V Badišove zaň
         bije srdce najkrajšieho, najmilšieho dievčaťa. U kurátorov ho radi majú, akoby bol z
         najbližšej rodiny, a v ostatné dni ho zašlo niečo takého, čo mu rozbúrenú myseľ úplne
         uspokojilo.
   </p>
   <p>
    Mať mu odkázala, aby prišiel čím skôr do horárne. Keď ta prišiel, našiel ju vyplakanú.
   </p>
   <p>
    „Pôjdeme do Záhradného. Starému otcovi je veľmi zle.“
   </p>
   <p>
    Striasol sa od protivenia. Vedieť, načo ho volajú do horárne, ani by nebol prišiel. O
         starom otcovi nepočul od matere nikdy nič, ani dobrého, ani zlého. Od Sušalu počúval naň
         samú hanu a znevažovanie. Iní ľudia, keď hovorili o ňom, nezameškali doložiť: „Lepšie by
         bolo, aby ho Pán Boh k sebe povolal, aby vám nerobil hanbu.“
   </p>
   <p>
    Tak šiel pri materi do Záhradného, ako na robotu, ktorú treba odbaviť ako-tak čím skôr,
         aby neležala na hlave.
   </p>
   <p>
    Keď prišli k smutnému domu za jarkom, opustila ho i tá chuť.
   </p>
   <p>
    „Choďte popredku, mamo. Ja tu počkám a potom vojdem.“ Pozrela naň zarazená, jej pekné
         čierne oči hľadali, aká to uňho nechuť odrazu. Hľadel ju utíšiť. „K chorému vraj nepatrí
         ísť odrazu dvom alebo trom. Mohlo by mu škodiť.“
   </p>
   <p>
    Ona už nič nepovedala, len šuchla do opusteného domu. Stál pod stenou, nad vrátami videl
         vypadnuté šranky, ktoré mali byť na okrasu pod strieškou. Keď vypadli ako dva predné zuby,
         okrasa ostala štrbavá. Medzi tľapkami popod stenu sú dlhé jamy. Dávno ich nezamazali
         hlinou. K vrátam vedie aká-taká cesta cez jarok, ale vychodené koľaje sú zarastené. I vo
         dvore sa rozmohol konský štiav a lopúch. Ten dvor už dávno spustol a umrel.
   </p>
   <p>
    Naostatok sa osmelil vojsť. Srdce mu búchalo, čo príde zas počuť od omrzeného starca.
         Dosiaľ nepočul iné, ako výčitku:
   </p>
   <p>
    „Bolo by lepšie bývalo, keby ťa nebolo na svete.“
   </p>
   <p>
    V ostatné roky ju už nepočul v slovách, ale ju čítal zreteľne v jeho mútnych očiach.
   </p>
   <p>
    Posteľ bola hneď v kúte pri dverách. Izba bola zaprataná kadejakým riadom. Nad
         neporiadkom vývodil starý drevený pluh, odpoly práchnivý už. Na kolieskach tiež chýbajú
         spice a dva bahríky. Na hlavnici bola rozostretá biela šatka, aké staré ženy nosia na hlave
         do kostola.
   </p>
   <p>
    Na šatke ležala jeho hlava, trochu nachýlená k plecu. Oči pozerali veľmi ustaté k
         dverám. Ale keď zazreli Pavka, zažala sa v nich iskrička života. Pavko zbadal, že jeho
         vítajú s tou iskrou života a radosti. Rozlial sa v ňom veľmi teplý cit, rozbúrila sa v ňom
         veľká radosť a nádej. Urobil dva dlhé kroky a bol pri posteli.
   </p>
   <p>
    „Ako sa máte, starý otec?“ spýtal sa ho, nachýliac sa mu nad hlavu. Potom sa spustil na
         dlhu lavicu s operadlom, ktorá bola pri posteli. Tenká perinka o vyplavenej obliečke
         pokrývala chorého až po prsia. Hoc bola tenká a chudá, ledva bolo znať pod ňou jeho údy.
         „Vám je veľmi zle?“ spýtal sa ho zajakave.
   </p>
   <p>
    „A len tak, synku.“ Hlas bol spretŕhaný, vychádzal po kúsku z hrdla. Chýbali už v ňom
         zdravé, prsné otrasy. „Nemôžem sa pochváliť. Dobre, že ste prišli.“
   </p>
   <p>
    Hoc bol hlas rozbitý, ako z natresnutej nádoby, prsia museli tuho robiť, kým ho mohli
         vliať do slov. Zadychčal sa, ako po ťažkej robote, pri dychčaní si i zastonal.
   </p>
   <p>
    Pavkovi odrazu vysvitlo, že života ostáva namále; pomaly sa mu zmenšuje rozbúrané
         hniezdko. Telo ho drží ešte namáhave, hoc ho nebadať pod tenkou duchničkou, zo všetkých
         síl, ostatnými vlákenkami. Pavkovi sa začali tisnúť slzy do očú, akoby chceli odprevadiť
         staré časy, ktoré sa idú zatvoriť do priečinka minulosti.
   </p>
   <p>
    Z kuchyne vyšla mať, pekná, zdravá žena. Ledva jej poznať vrásočky okolo oči, ktoré
         toľko plakali. Jej tmavé, sladké oči pozerajú so zápalom k posteli. Tam je na malom
         miestočku všetko, čo má najdrahšieho na svete. Zabudla odrazu, ako sa musela pokrývať a
         naostatok i zutekať z domu.
   </p>
   <p>
    Pristúpila k nim. Položila teplú dlaň synovi na plece, na ktorom nebolo hunky. Sklonila
         sa nad otca a spýtala sa: „Ste radi?“ Poukázala okom na syna: „Že je tu?“
   </p>
   <p>
    „Rád, veľmi, deti moje!“ Utrápená tvár sa vyjasnila, rozložil sa v nej široký mier, ani
         more. Sivé staré oči hľadeli na nich nežne spod pochlpených obŕv. „Sme zasa spolu, ďakovať
         Bohu, ja i deti moje. Moje — moje.“ Opakoval, moje viac ráz, hlasom čím ďalej tichším,
         akoby sa topil v nežnosti.
   </p>
   <p>
    Pohladkala ho po hlave, po riedkych vlasoch, ako sa delia chodníčkom na rovné diely a
         padajú za presineté uši.
   </p>
   <p>
    „Zasa spolu!“ doložil, pozerajúc na ňu významne. Pod tým pozorom rozpŕchli sa surové
         výstupy, ktoré sa odohrávali pred jej očima v tomto dome. Pred ňou stojí iba sláva a
         nádhera domáceho blaha, ktoré tu kvitlo predtým.
   </p>
   <p>
    „Koniec utešený, ako začiatok. Utešený. Pri mne deti.“ Pozeral na nich pozorne, akoby si
         chcel zadržať ich obraz. Naostatok sa zastavilo oko na Pavkovi. „Teba Boh poslal, synak,
         osladiť mi poslednú hodinu, nevďačníkovi. Koľká pýcha sa zdúva v nás, keď sme pri vláde.
         Všetkého nám je primálo: ofrfleme, čo nám padne za podiel. Pýcha a šommranie, že sa nám
         robí krivda. My ham na všetko, ale len čo chutí.“
   </p>
   <p>
    Zadychčal sa tuho, v hrdle mu zachrchlalo.
   </p>
   <p>
    „Odpočiňte si, ňaňo,“ tíšila ho. „Potom sa budeme zhovárať.“
   </p>
   <p>
    Zatvoril oči, akoby spal, ale prsia sa dvíhali a padali trhane pod bielou ľanovou
         košeľou, ktorú mu obliekla dcéra tiež zo synových. Pavko mu pozeral zamúteným okom do
         tváre. Okolo nej akoby sa bola zažala jasná, skvelá žiara. Zaprataná kadečím izba zajagala
         sa čudnými svetlami a farbami. Pri vyhasnutom kozube akoby stáli postavy v dlhom rúchu
         kmentu a šarlátu a rozsypali blahobyt a bohatstvo.
   </p>
   <p>
    Mať sa vytratila. Pavko sedí, hlava opretá o operadlo lavice, slzy mu tečú, cez ne sa
         díva na starého otca, obliateho veľkou slávou. Tvár sa mu vyjasnila a opeknela, hoc v nej
         potrháva od námahy pri dýchaní.
   </p>
   <p>
    Keď otvoril naveľa oči, hneď ich obrátil k nemu.
   </p>
   <p>
    „Keby ťa mohol viesť, ako vďačne by ti ukázal dobrú cestu. Je mnoho ciest, len jedna
         pravá. Nieto dúšku. Nohy nevládzu.“
   </p>
   <p>
    Zadychčal sa znovu. Zamĺkol. Vytiahol ruku spod tenkej perinky. Bola suchá, ako
         nažltkavá. Pavko ju vzal do svojej mocnej, živej; pocítil, že sa prikráda k nemu chlad z
         tej nevládnej. Začal ju hriať medzi svojimi teplými dlaňami.
   </p>
   <p>
    „I ja šiel, synku, poberal sa veľmi, veľmi dorovna. Ponáhľal som sa, čakali veľké stoly:
         hojnosť, bohatstvo a šťastie. Nedozrel veľmi na chodník a na ňom nič, iba jama kde-tu. A
         noha znezrady do nej. Ako všetko sprašťalo vo mne. Tvrdé čelo udrelo o tvrdú zem. Svet sa
         mi obrátil, ledva som sa schápal na nohy. Ale čo z nôh, keď nebolo nikde stolov, iba moc
         chodníkov, moc chodníkov. Nachodil som sa. Nahľadel po všetkých kútoch. Nikde stola so
         zlatými misami. Ustal som, ustal.“
   </p>
   <p>
    Hlava mu klesla na bielu pokrývku a nachýlila sa k plecu. Okolo očí začali sa zbierať
         tmavé tiene. Prsia sa dvíhali a padali trhavými pohybmi. Pavko pozeral na ustatého. Mnoho
         sa natúlal, nahľadal stolov o zlatých misách, brodil sa v blate a pohane. Teraz odpočíva,
         sen sa mu sklonil na hlavu.
   </p>
   <p>
    Otvoril ešte oči, pozrel naň veľmi pozorne.
   </p>
   <p>
    „Dobre máš, pod cudzie mená sa neskrývaj. Hudák je dobré meno, hoc materino, dobré.
         Očisti ho, nech omladne a skvitne.“
   </p>
   <p>
    Pavko sedel do večera na lavici s operadlom a pozeral starému otcovi do tváre. Ten sa
         utíšil, ak sa prebudil na chvíľu, zas padol do driemot. Keď slnce vyšlo z izby a vyhasilo
         jej slávu a nádheru, zobral sa i on a odišiel na salaš.
   </p>
   <p>
    A už sa necítil sám, opustený. Teraz, keď sa znova sľúbil zverbovať za Janka, cítil, že
         neurobil dobre. Ukrátil starého otca, mater, keď ho najmilšie túlili k sebe a ukrivdil ju,
         ktorá mu darovala srdce.
   </p>
   <p>
    „Neutekaj, Katra. Či ma tu necháš?“ Dochytil ju za ruku a zadržal. Ona sa neobrátila k
         nemu, trhala sa od neho. „Zle som urobil, že som sa sľúbil zverbovať, nemal som to urobiť.“
   </p>
   <p>
    „Keď si sa sľúbil, sľúbený si. Pôjdeš. A ja tu nebudem.“
   </p>
   <p>
    Trhala sa mu z ruky, ale nemala vlády vytrhnúť sa. Vtedy i prišla na ňu slabosť, vzdor
         sa zrútil a ona zaplakala usedave. Pavko ju oblapil okolo pliec a tíšil ju milými slovami.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2604484" name="ftn.id2604484">
        52
       </a>
       ]
      </sup>
      <span class="emphasis">
       <em>
        ako Pilát do kréda
       </em>
      </span>
      — t. j. nenáležite, nevedel ako. Podľa
               Nového Zákona Pilát z Pontu, rímsky prokurátor, súdil Ježiša a chcel ho zachrániť,
               ale musel sa podvoliť želaniu zástupov a dať ho ukrižovať. Povrávka „ako Pilát do
               kréda“ (Krédo — modlitba Verím v Boha) má pravdepodobne humorný pôvod.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2605394">
       </a>
       20
      </h2>
     </div>
    </div>
   </div>
   <p>
   </p>
   <p>
   </p>
   <p>
    Strhli sa z toho pozabudnutia, keď spukalo suché raždie znezrady. Roztrhli sa zahanbení
         a stáli proti sebe na dva kroky, ale hoc sa to chytro stalo, bolo neskoro.
   </p>
   <p>
    Na suchom raždí stál kurátor a usmieval sa potmehúdsky.
   </p>
   <p>
    „A kde je môj Janko, deti? Doveďte ma k nemu hneď a zaraz. Poďme!“
   </p>
   <p>
    Bol veľmi veselý. Jednu ruku dal na plece Katry, druhú na Pavkovo plece a kráčal medzi
         nimi. Rozdelil ich dokonale, keď sa postavil medzi nich, ale bol predsa medzi nimi ako
         ohnivko.
   </p>
   <p>
    Pod skalou sa to isté stalo, čo pred chvíľou medzi Pavkom a Katrou. I tu odskočila Žofka
         od Janka, ale neskoro. Kurátor sa usmial, ale nemal kedy povedať dačo. Janko priskočil k
         nemu, chytil ho za ruky a nemohol sa naň nahľadieť. V očiach, ktoré akoby boli podbehli
         slzami, zjavila sa všetka láska a oddanosť k otcovi.
   </p>
   <p>
    „Prišiel som po teba, Janko. Pôjdeš rúče so mnou do dediny. Pôjdeme popoludní.“
   </p>
   <p>
    Položil mu dlane na plecia a hľadel mu usmievave do očí. Z neho šibala radosť. Janko ho
         nevidel nikdy takého natešeného.
   </p>
   <p>
    Rozšírila sa i v ňom radosť, ožila mu celá bytosť.
   </p>
   <p>
    „To zviažem do batoha svoje veci.“ Ukázal na dieru pod skalou s brlohom. „Vezmem ich so
         sebou.“ „Zviaž ich do batoha, ale ich neponesieš. Nech príde po ne Ondrej zajtra, pozajtre.
         Pôjdeme bez batoha. Musíme ísť rovno k richtárovi.“
   </p>
   <p>
    Tu sa už Katra nemohla zdržať. Vybúšil z nej žiaľ, že sa ide zvaliť na ňu a Pavka celé
         nešťastie. „Ja sa nedám Pavkovi zverbovať za nikoho. Nedám, čo by sa bol sľúbil desať ráz.“
   </p>
   <p>
    „Ani ja sa mu nedám zverbovať,“ riekol Janko veľmi vážne. „Keď príde slúžiť, budem
         slúžiť za seba. Pavko sa darmo sľubuje.“
   </p>
   <p>
    Žofka ticho plakala, opretá o skalu. Pletené konce trávnej plachty jej viseli dolu
         letnicou. Slzy utierala do zásterky. Začalo sa hovoriť o stávke; dievčatá plakali, lebo z
         nej im nemohlo vykvitnúť nič dobrého. Ak jedna príde o svojho, ani druhej nebude sa sladiť
         v jej šťastí. Janko a Pavko stáli proti sebe a pozerali veľmi vážne. Janko bol istý, že
         nevezme od nikoho obeť, aby sa dal do služby zaňho a Pavko bol istý, že nebude šťastný, ak
         Janka zoberú a odvedú.
   </p>
   <p>
    „Podaromnici sa trápite,“ ozval sa kurátor. Jeho oko veselo chodilo z jedného na
         druhého. „Dnes večer ešte mi prisvedčíte, že ste sa trápili podaromnici. Zachovajte si len
         toľko, dievčatá, že stávka nevolá Janka slúžiť zemepánovi vo vojsku, ale pospolitosti.
         Nepovedal som to už včera ráno? Či slúžiť pospolitosti sa vám toľme protiví?“
   </p>
   <p>
    Janko sa obzrel na Žofku. Pred chvíľou nariekala pre stávku, ale nespomenula
         pospolitosť. Či to urobila naschvál? Pristúpil k nej a položil jej ruku na plece, stisol
         jej ho mocne.
   </p>
   <p>
    „Prečo si nepovedala hneď, na čo vychodí stávka? Či je stávka tebe zo sebevôle, keď sa
         robí pre pospolitosť?“ Dal jej dlaň pod bradu a podvihol jej tvár dohora. Pozeral na ňu
         veľmi pozorne, skoro prísne. Pod jeho pozorom zbledla, potom blčala ani fakľa. Sklonil sa k
         nej a riekol jej ticho: „Veď si ty schválne čušala o pospolitosti. Prečo, povedz naskutku.“
   </p>
   <p>
    „Lebo som vedela, že by ťa bolo darmo odhovárať od toho, čo pospolitosť nakladá.“
   </p>
   <p>
    „Veru darmo. Pospolitosť ja slúcham. Kto ma z jej služby vábi, navádza ma zbehnúť
         spravodlivú vec. Ako si to urobila?“
   </p>
   <p>
    „Keď som sa veľmi bála.“
   </p>
   <p>
    Janko jej pustil bradu a ona stála ďalej opretá o skalu, trochu odvrátená od nich.
         Hanbila sa. Prišla k Jankovi naschvál s falošnými údajmi, aby ho ľahšie zviedla uskočiť.
         Teraz sa hanbila, že sa držala neúprimne k nemu, vlastne ho klamala premyslene. Janko
         poodstúpil od nej a zhrýzal sa, že mohol padnúť do hanby pred otcom, keby ju bol slúchol
         prvej.
   </p>
   <p>
    „Choďte len domov, dievčatá, odpoludnia sa uvidíme,“ riekol kurátor. „Ak sa stala
         chybka, stala sa od strachu. Druhý raz už nebude brojiť ani Žofka proti pospolitosti.“
   </p>
   <p>
    Od salaša sa rozľahol ostrý hvizd. Pavko vedel, čo znamená, a pobral sa hneď za ním. O
         chvíľu sa vrátil po ostatných. Bača odvaril práve a volá ich na čerstvú žinčicu.
   </p>
   <p>
    Bača vytreštil oči, keď mu kurátor oznámil, že prišiel po Janka.
   </p>
   <p>
    „Chlapče, vyslúž!“ skríkol na Pavka. „Samej dobrej urdy. A pozri tam v kúte, ale nie od
         Badišova, či nájdeš súci oštiepček z májovky.“ Krájal na lopári oštiepok o neveľkých
         dierkach tamdnu, ako bublinách v syre, ktorý bol priesvitný, priduseného mastného lesku.
         „Nebudeš sa, krstný, pokrývať po brlohoch. Budeš spať vo svojej komore, a perečko ťa
         neminie azda ani jednu sobotu.“
   </p>
   <p>
    Rozveselili sa všetci, kurátor spomenul stávku s rechtorom. Bača sa divil, ako sa dal
         naviesť rechtor na stávku, keď vedel, že Janko i tak príde. Kurátor mu vysvetlil, že to tak
         vyšlo preto, lebo pospolitosť tak napráva veci, aby jej boli na osoh.
   </p>
   <p>
    „Odprevaďte ich, ak chcete, až do poľa,“ pristal kurátor, ale sa neukazujte ľuďom.“
         Potom ešte dodal so smiechom: „Len sa mi potom vráťte, aby nemusel ísť sám k richtárovi.“
   </p>
   <p>
    A mládenci ich odprevadili dolu kiarom a potom mladou horou. Na jej okraji sa zastavili
         a lúčili od dievčat. Keď mu podala ruku, pozrela mu nesmelo do tváre. Nebolo pri ňom badať
         hnevu, ale ani nebol ešte sám svoj. Na vlase obstálo, že ho nevohnala do veľkej hanby. Ale
         naostatok sa mu jej uľútilo. Keď sa Pavko stratil kdesi s Katrou, on ju oblapil okolo pliec
         a privinul k sebe.
   </p>
   <p>
    „Necnej si toľme, Žofka. Nestalo sa nič, statočnosť sme si zachovali.“
   </p>
   <p>
    „Keď som sa toľme bála, Janíčko, že ťa odvedú: toľme bála. Čo by povedali vo fare, starý
         pán…“
   </p>
   <p>
    „Nik nebude vedieť o ničom. To ostane medzi nami.“
   </p>
   <p>
    Mládenci vyzerali za dievčatami z mladej hory, kým sa dali vidieť. Keď zanikli za
         briežkom, vrátili sa pomaly hore kiarom. Pavko sa trochu okúňal. Na vlase ho minulo, že
         neodvolal pred všetkými slávnostne, čo bol raz prisľúbil slávnostne. Teraz sa hádali tuho,
         kým sa na tom neuzniesli, že pospolitosti slúži každý za seba, nie za druhých.
   </p>
   <p>
    Dievčatá našli hŕbu trávy na medzi medzi jačmeňmi. Rozdelili si ju do oboch batohov a
         teraz sa poberali pomaly do dediny. Išli popri jarku, obrastenom vŕbím na chudobných
         lúčkach, keď zrazu stál pán pred nimi. Oblek mu bol hodne obšúchaný na lakťoch a na
         stehnách, najmä hneď nad kolenami. Ani košeľa nebola veľmi biela. Golierik sa na jednej
         strane vymkol spod ligotavej šatôčky. Čiapka s vypĺznutým líščím prámikom bola sotená
         nabok. Horná gamba, podostlatá akoby vankúšikom, sa trhala pod riedkymi fúzmi.
   </p>
   <p>
    „Kde ste boli, dievky?“
   </p>
   <p>
    „Na tráve.“
   </p>
   <p>
    Pravá noha dupla o zem, že z čižmy vystúpil kúr prachu. „Neboli ste na tráve. Boli ste
         pri frajerovi.“ Pozreli jedna na druhú v strachu, že uhádol, kde boli. „Kde je starý
         Drozdík?“
   </p>
   <p>
    „Čo my vieme!“ odsekla Katra. „Dajú nám pokoj.“
   </p>
   <p>
    „Povieš zaraz, kde je Drozdík!“ Začal sa blížiť k nej, že ju schytí za rameno.
   </p>
   <p>
    Zľakla sa ho veľmi. Rozpustila chytro uzol, čo jej bol na prsiach. Batoh zletel na jednu
         stranu, na druhú odskočila Katra. Žulovic pozeral zadivený na batoh. Za ten čas i Žofka
         rozviazala uzol a odskočila k sestre. Nečakali, aby im zaskočil cestu. Dali sa do behu
         popri potôčiku tadolu, kde chodník vychádza na hradskú.
   </p>
   <p>
    Žulovic pozeral chvíľu na batohy, potom za dievčatami. Leteli popri potôčiku na hradskú,
         rozháňajúc rukami. Ani sa neobzreli, kde im ostali batohy.
   </p>
   <p>
    Pustil sa pomaly i on tým istým chodníkom. Bol veľmi nespokojný. Hneval sa sám na seba.
         Vstal veľmi zavčasu číhať na Drozdíkovcov, lebo vedel, že dnes ráno pôjde kurátor po syna.
         Bol by ho chcel ustriezť, kde pôjde. Premyslel si, že by bolo pekne vedieť, kde sa pokrýval
         toľké časy kurátorov syn. Ak ho zlapajú, odplatilo by sa popreháňať i tých, ktorí ho
         pokrývali. Prišiel do dňa pred kurátorov dom, mysliac, že ešte spia, ale už nespali, lebo v
         kuchyni bolo svetlo. Poprezeral dvor a cieňu a keď nenašiel nikde nikoho, vkradol sa do
         domu.
   </p>
   <p>
    V kuchyni bola gazdiná. Pod panvou už horel oheň.
   </p>
   <p>
    „Kde je váš muž?“
   </p>
   <p>
    Strhla sa preľaknutá, obrátila sa k nemu. „Na lúkach.“
   </p>
   <p>
    „Kde sú chlapci?“
   </p>
   <p>
    „Išli s ním.“
   </p>
   <p>
    „Nie je pravda. Nešiel na lúky, ale k synovi.“
   </p>
   <p>
    Strápená žmýkala si prsty a nemohla povedať slova. I ona sa domýšľala, že sa vybral ako
         na lúky, ale sa v ceste odrazí od chlapov a pôjde na salaš. Triasla sa, že dnes popoludní
         dovedie syna k richtárovi.
   </p>
   <p>
    „A čo ja viem, utrápená stvora!“ začala nariekať, sadnúc na prah dveriec od prednej
         izby. „Čo ja viem? Tu každý robí, čo sa mu páči. Nikoho sa neradí.“
   </p>
   <p>
    „Veď sa dnes všetko vysvetlí, všetko!“ Zazrel na ňu jedovite, i hrozil päsťou. Bol by
         jej rád nahnal strachu. Ale už bola veľmi skľúčená, sila duše sa podlomila, už sa jej ani
         strach nechytal.
   </p>
   <p>
    Vyšiel na lúky, kde bola celá dedina. Chlapi kosili narosenú trávu. Osly cvendžali o
         kosy. Prišiel i ku kurátorovej rali. Oba chlapci tam boli, oháňali sa svižko kosami, ženúc
         svoju postať.
   </p>
   <p>
    „Kde je otec?“
   </p>
   <p>
    „Nie je tu. Šiel na Laziny.“
   </p>
   <p>
    „Nie je pravda. Na Lazinách ešte nekosia.“
   </p>
   <p>
    „Šiel na Laziny,“ potvrdili i druhí chlapi. „Pozerá, či Čuhárčania neprekášajú.“ Kosili
         ďalej, hnali tuho, šibli naň nabok posmešným okom. Laziny boli ďaleko na druhej strane
         chotára. Čosi mu šepkalo, že ho majú za blázna.
   </p>
   <p>
    Vrátil sa do dediny a šiel si zajesť k Mochúľovi. Stýbal si mrcha soleninu spomedzi
         zubov pred domom, keď mu povedal paholček, že dievky Ranostajove išli na trávu. Pohol
         plecom, čo ho po dievkach Ranostajových.
   </p>
   <p>
    „Boli vyobliekané v nových trávnych opleckách. Vo vrkoči stužka na dlaň šíre. A išli na
         trávu!“
   </p>
   <p>
    „Kde išli, kade?“ naskočil na paholčeka.
   </p>
   <p>
    „Ta kdesi, ta!“ ukázal na Hundráč.
   </p>
   <p>
    Žulovic odišiel zamyslený. Pravdaže, vyobliekali sa pre čosi. Tá z fary mohla ísť k
         frajerovi. Pobral sa naverímboha, hore dedinou, potom popri potôčku. Tam i dolapil dievky.
   </p>
   <p>
    Vracal sa znechutený: kurátora neustriehol, prešiel mu cez rozum, ako iné razy.
         Neprichytí ho, lebo celá dedina drží s kurátorom. Jemu iba ak čo to nadhodí dakedy Mahúľov
         paholček. Ale ani naň sa nehodno veľmi spoliehať. Nie je z dediny, ani nepozná ešte ľudí.
   </p>
   <p>
    Tmolil sa po dedine, bol i v škole, ale tam ho neprijal veľmi úprimne Samuel Primitivus.
         Ten sa už veľmi zjedal. Načo sa mu bolo stavať s Drozdíkom o takú vec? Vypadne z úradu cele
         iste. Čo mu je vlastne z toho, ak zlapajú mladého Drozdíka, keď on to musí zaplatiť úradom?
   </p>
   <p>
    Žulovic po obede nemohol vydržať v Badišove. Pobral sa dolu hradskou do Smoliec. O
         chvíľku bol zasa v zanedbanom kaštieliku osvieteného. Elečka zasa nenašiel doma. Vypytoval
         sa všakovak komorníčky, kde je, čo je, odkedy nepáchne domov úradník, ale od nej sa nemohol
         dozvedieť nič určitého. Obzeral sa čosi lepšie v izbách, prvej a druhej, a bolo mu, akoby
         tu pozerala naň pustota zo všetkých kútov. Nezazrel v nich nikde nič Elečkovho. Nebolo ani
         truhlice s troma žltkastými tulipánmi, s mocným bľachom, z ktorého trčal jazýček. Vyšiel do
         dvora, chodil sem-tam, nakukol i do maštale. Pejka v nej nevidel. Za prejmou stál pár
         gazdovských koní. Práve chlap vyhŕňal spod nich hnoj tieskom.
   </p>
   <p>
    „Kde je úradník?“
   </p>
   <p>
    „Ja neviem.“
   </p>
   <p>
    „Kedy príde?“
   </p>
   <p>
    „Neviem.“
   </p>
   <p>
    „Kto tu rozkazuje?“
   </p>
   <p>
    „Nik nerozkazuje. Tu je: rozkáž si a urob si sám.“
   </p>
   <p>
    V hlase a držaní akoby sa ukazoval posmech.
   </p>
   <p>
    „Odkiaľ ste?“
   </p>
   <p>
    „Z Podholeníc.“
   </p>
   <p>
    „Čo tu robíte?“
   </p>
   <p>
    „Idem, ľaľa, kydať hnoj.“
   </p>
   <p>
    Pričapil dvere na maštali. Môžu vidieť i slepí, že ho tu majú za blázna, komorníčka z
         veľkej obmedzenosti a tento z Podholeníc z prefíkanosti. Ale Elečka tu nieto. Kde sa podel?
         Bol by to mal vyzvedieť po tieto dni, nehalaškovať nič po nič v Badišove.
   </p>
   <p>
    Na hradskej pred nachýlenými vrátami stál dosť dlho nerozhodne, či sa vrátiť do
         Badišova, alebo zaskočiť do Posadiny.
   </p>
   <p>
    Do Posadiny by sa patrilo ísť oznámiť, že Elečka nieto v Smolciach, ale to by sa bolo
         patrilo už včera, hádam predvčerom. Čo by to teraz pomohlo, keď je už vec hotová? A potom
         mal rozkaz nehnúť sa z Badišova. V Posadine si už dajú bez neho ľahko rady. A v tej veci sa
         neklamali. Slúžnodvorský sa v sobotu poponáhľal zavčasu do úradu.
   </p>
   <p>
    Pisár Dobo Korbeľ bol tiež za stolom. Slúžnodvorský sa ho poradil. „Čo myslia, dáme si
         zavolať toho veliteľa semka, alebo mu pošleme písemko? Vojaci sú divní, pletka im sadne na
         nos.
   </p>
   <p>
    „Predošle prišiel semka a neťažkal si.“
   </p>
   <p>
    Ozubinský prehadzoval na stole písma. „Prišiel, neťažkal si, ale major, keď bol na
         prehliadke, šomral, že vojaci sú nie drábi.“
   </p>
   <p>
    Dobo Korbeľ musel sadnúť a slúžnodvorský mu diktoval veľmi úctivý list na veliteľa.
         Poslali ho po hajdúchovi.
   </p>
   <p>
    Skoro jedným vrzom dostavil sa i veliteľ s hajdúchom v úrade slúžnodvorského. Ozubinský
         šiel proti nemu a natešený nad toľkou úslužnosťou mu podával ruku.
   </p>
   <p>
    „Rozkaz som prijal,“ oznámil mu veliteľ veľmi vážne, ale chýba na ňom podpis vrchnosti a
         pečať.“
   </p>
   <p>
    „Aká pečať, aká vrchnosť?“
   </p>
   <p>
    Ozubinský sa musel chytiť rohu stola, lebo by sa bol hádam potočil. Vytriešťal oči na
         vojaka, ktorý vyňal z bočného vrecka spis a podal ho slúžnodvorskému.
   </p>
   <p>
    To bol prípis hlavného išpána, že brachium môže upotrebiť len on, alebo i nižšia
         vrchnosť, ale s jeho potvrdením. Baltazár si prezeral spis veľmi pozorne. Podpis bol Uzdica
         a vydaný bol pred troma dňami. Spis zložil a dal ho veliteľovi. So svojím rozkazom šiel
         rovno k osvietenému. „Len na chvíľku,“ vyhováral sa veliteľovi dosť pomútený. „Ja hneď
         prídem.“
   </p>
   <p>
    Vrútil sa do parádnej svetlice ani búrka. Oči mu svietili mrcha ohňom, na tvári sa
         ukázali červené pečate na lícnych kostiach.
   </p>
   <p>
    „Prečo veliteľ nechce mi dať brachium?“
   </p>
   <p>
    „Lebo nesmie.“ Osvietený bol veľmi spokojný a chladný. Nebolo mu v očiach obvyklého
         úsmevu. „Dal som mu rozkaz zakročovať len na môj podpis.“
   </p>
   <p>
    „Pre akú príčinu?“
   </p>
   <p>
    Ozubinský prikročil k nemu, hovoril veľmi ticho, ale z očí mu lietali blesky.
   </p>
   <p>
    „Lebo zakročoval s brachiom, kde nebolo treba. Ozbrojenú silu nedám zneužívať.“
   </p>
   <p>
    Slúžnodvorský mu predložil rozkaz, ktorý poslal pred chvíľou veliteľovi. Osvietený
         nakukol doň a odtisol ho od seba.
   </p>
   <p>
    „V tejto veci sa musí vysloviť stoličný fiškál. On je zasvätený do veci.“
   </p>
   <p>
    Ozubinský sa nedal mýliť vystúpením Uzdica. Pristúpil k nemu a spýtal sa ticho, ale s
         hrozbou v hlase:
   </p>
   <p>
    „Teda nepodpíšeš?“
   </p>
   <p>
    Osvietený vystrel ruku proti nemu, akoby ho chcel držať ďalej od seba.
   </p>
   <p>
    „Už som raz povedal, čia mienka rozhoduje.“
   </p>
   <p>
    „A čo to má byť?“ oboril sa naň Ozubinský. Očervenel ani moriak.
   </p>
   <p>
    Osvietený stisol plecia. „Čo má byť? Má byť poriadok a slušný postup s ľuďmi. Každej
         veci spôsob.“
   </p>
   <p>
    Ozubinský chcel vrhnúť mu čosi surového do tváre, ale sa prevládal. Oči Uzdica ho držali
         v slušnej diaľke, lebo v nich sa odrážala smelosť a odhodlanosť. Pozrel naň ešte raz spurne
         a vyletel z parádnej svetlice. Šiel rovno k fiškálovi. Tam sa už nezdržiaval, vypovedal
         všetko, čo mu slina na jazyk doniesla. Uzdic je falošný, teraz skrúca, keď má splniť, čo
         sľúbil. Ale on už vie, čo urobí. Nahľadí sa Uzdic!
   </p>
   <p>
    Mikuláš Ozubinský počúval ho verne s ovisnutými fúzmi. Potom pohol plecom.
   </p>
   <p>
    „Nejeduj sa, Boltko, sadni si. O tomto všetkom sa patrí pozhovárať, a nie vadiť sa bez
         poriadku.“
   </p>
   <p>
    Strýčni bratia sa zhovárali. Hlavný fiškál zdelil slúžnodvorskému, že všetky tie
         pravoty, začaté s toľkým hurtom, stoja na slabých nohách. „Kníšu sa, Boltko, ako mrcha
         panáci, keď sa im vysype sečka, ktorou ich nadelí. V nich je samá neopatrnosť, kde nieto
         znaku obozretnej múdrosti verejného dejateľa. Samé ťarbavé kroky, ktoré by boli mali
         doviesť kdesi, a nedoviedli nikde, iba rozbúrali stavbičky, ktoré si bol začal.“
   </p>
   <p>
    Baltazár sa mu zasmial do tváre a pozeral naň posmešne. „Ty búraš, Miklúš, i ešte ktosi.
         Vŕšite sa na mne pre čosi.“
   </p>
   <p>
    „Mrcha stavba sama podkľakuje, ver mi.“ Proboval zdvihnúť dohora ovisnuté fúzy. „Ja ju
         nebudem podopierať kolíkmi. Zletí na hŕbu. Proces s Drozdíkom ide medzi odhodené papiere.
         Žalobu odvolal sám Stupnický, tu máš čierno na bielom. Že bola falošná, naľakal sa akcie a
         odfujazdil do cudzieho vidieka.“
   </p>
   <p>
    Ozubinský zdúpnel, keď prečítal čo z väčšieho Elečkovo vyznanie. Položil spis na stôl a
         uspokojil sa. Darmo sa naťahovať pre vec, ktorá skutočne padla sama od seba a potupne. I
         útek Stupnického do iného vidieka bol len na jeho výsmech a potupu. V spise videl prsty
         strýčneho brata, podkovaného fiškála a machliara, v úteku tušil výsmech a zaucho od Uzdica.
   </p>
   <p>
    „Nuž v tom páde by bola daromná vec pýtať brachium.“ Hlas mu bol prichrípnutý, z očí
         blčali mrcha plamene. Neostáva mu, ako poddať sa a udrieť na nich z inej strany.
   </p>
   <p>
    Keď chcel ísť, pristavil ho strýčny brat. „Nehnevaj sa, Boltko. Ja sa nevŕšim. A Miklúš
         je tiež uznanlivý. Nezabudol, že si dal stolici peniaze, kým prišli, ktoré komora dala.
         Preukázal si stolici veľkú službu.“ Ale tu si začal ďobkať prstami na čelo. „Prepáč, že som
         zábudlivý. Zavčerom mi dal Miklúško peniaze, aby vyplatil dlh i s interesmi od interesov.“
   </p>
   <p>
    Tak prišiel Baltazár k svojim peniazom i dobrým úrokom, ale zato mu vypadla z ruky moc,
         ktorú už dosť dobre držal. Skákalo mu písmo pred očima, keď pospisoval riadnu kvitanciu.
         Znoj sa mu perlil na čele, keď ukladal papieriky na hŕbku. Z fiškálovej izby vyšiel,
         nevedel sám ako, ani sa neodobral od strýčneho brata. Pred veliteľom stál ako pred panákom,
         ktorý sa mu vyškiera. Riekol mu cele sucho: „Ďakujem za ustávanie, ale brachiuma netreba,
         lebo vec sa vybaví iným spôsobom.“
   </p>
   <p>
    Keď veliteľ odišiel, slúžnodvorský sadol za stôl a zahľadel sa do spisov. Nevidel v nich
         nič, len rozvažoval, ako sa všetko skrútlo na inú stranu. Uzdic ho zasa prevládal, ale
         teraz sa ho chystá rozdrúzgať. I peniaze vypriadol odkiaľsi, akýmsi divom.
   </p>
   <p>
    Dobo Korbeľ pozrel tu i tu na stíšeného predstaveného a škrabkal ďalej perom.
   </p>
   <p>
    Ale Ozubinský prišiel zasa k sebe. Nevypadlo všetko, akoby bolo malo, ale on je tu. Má
         peniaze pri sebe, má ich i inde dosť; peniaze zmôžu všetko. Prečo by nemohol byť
         viceišpánom? Nech pálenica robí dva i tri roky na trovy, či by ho to hodilo o zem?
   </p>
   <p>
    Vstal od stola, zhrnul spisy na hŕbu a povedal pisárovi, čo robiť, ak by on, ako
         predstavený, vystal z úradu v pondelok a nasledujúce dni.
   </p>
   <p>
    ,Jednako je Nehemko oplan,‘ pomyslel si sadajúc do vozíka. ,Nepovedať mi najmenšej veci,
         čo vyvarili proti mne v Smolciach!‘
   </p>
   <p>
    Tak sa stalo, že do Badišova neprišli vojaci.
   </p>
   <p>
    Kurátor sa ustanovil o piatej so synom, ako sľúbil. Za stolom sedeli úradskí veľmi
         vážne. Rechtorovi sa zamútili oči, obrvy sa stiahli, keď ich videl vojsť do izby. Ale sa
         vyjasnili, zablčali zlostným ohňom, keď zazreli Janka. Je pravda, že ide prísť o úrad, ale
         ktosi zaplatí to draho. Podchvíľou čakal, ako zdupocú kopytá a vojaci začnú skákať na zem.
   </p>
   <p>
    Žulovic za ten čas sa premínal na mieste. Vždy ho len trápilo, čo sa to stalo v
         Smolciach. Držala ho horúčka i zimomriavky mu preskakovali chrbtom. Úzkosť ho chytala za
         prsia, že sa im za chrbtom robí čosi, o čom sami nemajú istoty.
   </p>
   <p>
    Po dedine sa rozletel chýr, že Janko je naozaj u richtára. Na ceste pred richtárskym
         domom stála už hodná hŕba ľudí. Hovorili ticho medzi sebou, pozerali pilne do oblokov, či
         by nezazreli Janka. Ale Janko sedel pri otcovi ticho, ani sa neobzrel nabok.
   </p>
   <p>
    Samuel Primitivus už nemohol obsedieť za stolom. Naostatok vstal, šiel k obloku pozerať
         na cestu.
   </p>
   <p>
    Keď odbila šiesta, spustil sa na lavicu.
   </p>
   <p>
    Bol bledý ako stena.
   </p>
   <p>
    Ruky sa mu triasli.
   </p>
   <p>
    Richtár vstal a povedal: „Kmotor splnil statočne, čo sľúbil. Či je nie tak, pán
         rechtor?“
   </p>
   <p>
    „Tak je, richtár,“ prisvedčil Samuel Primitivus pevným hlasom. „Teraz je na mne rad.
         Dajte papier a pero.“
   </p>
   <p>
    Richtár mu položil na stôl kus čistého papiera. Rožky pera skusoval na nechte, či sú v
         poriadku. Dverce od kuchyne sa odchýlili, v špáre bolo vidno richtárku, nevestu, za nimi
         bol Ondrej. Hŕba ľudí pred domom už sa zhovárala hlasne.
   </p>
   <p>
    Samuel Primitivus prisadol k stolu, namočil pero v hrnčíčku s čiernou farbou. Tu sa mu
         ruky začali triasť. Pero, keď sa dotklo papiera, skákalo, akoby chcelo strečkovať. Pohol sa
         a odtisol papier od seba. Začal utierať oči päsťou spakruky. „Blyští sa mi v očiach,
         nevidím dobre, nie!“ žaloval sa. Slzy sa mu valili z očí ani hrachy.
   </p>
   <p>
    Kurátor sa pohol a obrátil sa k rechtorovi. „Nemusí to byť hneď, pán rechtor. Napíšu,
         keď budú môcť.“
   </p>
   <p>
    Od kuchynských dveriec ozvalo sa šomranie. I úradskí sa pohýbali. Janko Smelec sotil
         klobúk nad druhé ucho. „Ľahko sa tak stavať!“ Pozrel opovržlive na rechtora a potom hore k
         povale.
   </p>
   <p>
    Pred richtárskym domom sa strhol zmätok. Ľudia sa zhŕkli dovedna, hľadali čosi na zemi.
         Tí, čo boli v izbe, skočili k oblokom, ale v tej trme-vrme nemohli rozoznať nič.
   </p>
   <p>
    Jedna žena z klbka skríkla: „To je dievča z mlyna. Prišlo mu zle.“
   </p>
   <p>
    Janko bol tiež pri obloku. Vzal klobúk chytro, a vybehol z izby. Boli na ceste i ženy a
         dievky. Pod stenou sa búšil do vlastnej matere. „Prídem hneď!“ povedal jej. Vletel medzi
         ľudí, kde boli najhustejšie, prebil sa pomedzi nich a stál nad telom Hanky z mlyna, ako
         ležalo na ceste. Jedna žena jej dvíhala rukou hlavu, aby sa neudrela o skálie.
   </p>
   <p>
    Janko prikľakol k nej a podobral si ju ako malé dieťa. Hlava jej bola opretá o rameno
         nad lakťom. Tenké nohy viseli spred druhého lakťa. Postavil sa na nohy, ľudia sa
         rozstúpili. Pokročil dva razy veľmi hladko, aby ju nedrgol. Ale ona jednako precitla.
         Pozrela mu do tváre a v ustarostenej tvári sa rozmohol výraz hlbokého blaha.
   </p>
   <p>
    „Prišla si ma čakať, Hanka!“
   </p>
   <p>
    „Celé odpoludnie som sedela na môstku. Potom prišlo moc ľudí, nevidela som nič. Šla som
         medzi nich, ale som nevládala stáť. I socali ma.“
   </p>
   <p>
    Jankovi sa bôľne stislo srdce. Jej telo bolo ako pierko. V náručí cítil len kosti. Tvár
         bola ustaraná, hoci sa teraz usmievala, iba život bol veľký, nadutý, ako ho vytvoril hlad.
   </p>
   <p>
    „Nebudú ťa socať, neboj sa. Zanesiem ťa domov.“ Kráčal zľahka dolu cestou. Ona sa
         usmievala, pozerala mu do tváre, akoby sa jej oči nemohli odtrhnúť od neho. V nich žiarilo
         také šťastie, že ju nevdojak vinul k sebe nežne. „Oblap ma okolo hrdla,“ šepol jej. „Bude
         ti ľahšie.“
   </p>
   <p>
    Ovinula mu slabé, tenké ramienka okolo hrdla. Mocne sa ho držali, mocne. Zadivený sa
         vhĺbil do záhadných tajov očí, z ktorých naň žiarilo toľké blaho, akého nevidel ani v
         jedných očiach. Sám sa stratil kdesi v tých zákrutách. Ani nevedel dobre, kadiaľ ide. Šiel
         za tými očami ani za hviezdou. Prechodili popri ňom ľudia, nevšímal si ich. Prešla popri
         ňom i Žofka s Katrou, on ich nezbadal a šiel ďalej za jasnými hviezdami.
   </p>
   <p>
    Srdce sa stislo Žofke. Pocítila v ňom ešte žravejší bôľ, ako vtedy na salaši, keď musela
         niesť dary jej do mlyna. Zaplakala v sebe, že ju ani nepoznal. Ako vo snách prišla k
         richtárovi pod stenu. Tam bola Jankova mater.
   </p>
   <p>
    „Odišiel do mlyna, hádam ste ho videli,“ žalovala sa mať. Nemala už ťažké srdce na
         Žofku, nech bude, čo musí byť, ale nemohla pochváliť, že túli k sebe, čo ona kedysi
         vysúdila z domu. „Do mňa sa buchol, len toľko, že ma nezvalil, ale sa nemal kedy zastaviť
         ani chvíľku.“ To už zunelo od nej ani trpká výčitka.
   </p>
   <p>
    „Mňa ani nevidel.“ V jej tvári sa rozšíril taký bôľ, že ju sama Jankova mať poľutovala.
   </p>
   <p>
    „Hej, nieto neraz uznanlivosti k tým, čo najviac preniesli.“ Srdce sa jej dosiaľ triaslo
         bôľom nad všetkým tým, čo preniesla. Jej bôľ bol neraz hlboký a neobsiahly ani more. Čo na
         tom, že si ona sama bola na príčine? Bôľ bol predsa jej, ona mu merala tŕpnucim citom hĺbku
         a šírku.
   </p>
   <p>
    „No, či je taká ťažká služba pospolitosti?“ ohlásil sa kurátor, ktorý znezrady zastal
         pri nich. „Vidíte, že sa nikomu nepohol vlas na hlave.“
   </p>
   <p>
    Obe sklopili oči. Kurátorovej žene zišlo na um, koľko ráz zašomrala na tú službu,
         chcejúc mať všetko pre seba. I syna chcela držať len na svojej službe a, hľa, aké nešťastie
         pritiahla mu na hlavu. Žofka sa vzoprela pospolitosti, lebo ťažko sa deliť s ňou o to, čo
         chce mať len pre seba. Ale tu sa príde deliť s druhou, nie s neosobnou pospolitosťou.
         Stŕpala znovu, keď pomyslela, ako nežne niesol nevládne dievča v náručí. Hľadel mu do očí
         tak vnímavo, že jej ani nespozoroval.
   </p>
   <p>
    Zachmúrila sa, ani nepočúvala, čo hovorí kurátor so ženou.
   </p>
   <p>
    „Delím sa oň, ale s druhou. Mne už neostalo, možno, nič z neho. Alebo veľmi málo.“
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2606593">
       </a>
       21
      </h2>
     </div>
    </div>
   </div>
   <p>
   </p>
   <p>
   </p>
   <p>
    Pred večerom zišiel Pavko zo salaša. Bol oblečený dopoly sviatočne. Miesto čiernej
         valaskej košele mal bielu ľanovú. U Drozdíkov bola len gazdiná doma, ostatní boli na
         lúkach.
   </p>
   <p>
    „Kde sa berieš u nás, Pavko,“ vítala ho vysmiata. Ometala mu miesto na lavici ani
         najvzácnejšiemu hosťovi. Janko jej tu i tu zveril niečo, ako sa mal k nemu Pavko tam na
         salaši „Sadni si, odpočiň!“
   </p>
   <p>
    Pavko bol veľmi vážny. V očiach akoby mu bol zaľahol smútok. „Sedieť nebudem, len som sa
         ohlásil tak. Idem do Záhradného.“ Pomlčal, preglgol čosi veľmi bôľneho a dodal neistým
         hlasom: „Na pohreb.“
   </p>
   <p>
    „Starému otcovi!“
   </p>
   <p>
    Prisvedčil so smutným pozorom. „Zajtra predpoludním je pohreb.“
   </p>
   <p>
    Gazdiná stála ako zmútená. Utierala si dlane inak čisté do zásterky.
   </p>
   <p>
    „Necnej si, Pavko. Nech ho Boh prijme na milosť a dá mu slávu večnú. Ďakuj mu, že ho k
         sebe povolal.“
   </p>
   <p>
    Boli pekné slová, ale pod nimi bolo trochu i odsúdenia. Bolo mu bôľne. On ďakoval Bohu,
         že starého otca povolal k sebe, ale niesol spolu i jeho obraz, ako bol vtedy, keď sa
         zhováral s ním ostatný raz. Od tých čias ho mal v srdci, ako najdrahšiu bytosť po materi.
         Ale čo mohla tušiť o tom kurátorova žena z Badišova? Ona poznala Adama Hudáka len ako
         verejného korheľa. Teraz si húta, či by sa nepatrilo predsa ísť na pohreb, nie kvôli
         mŕtvemu, ale kvôli vnukovi.
   </p>
   <p>
    Večerom sa vrátili domov traja synovia s otcom. Doviezli voz sena temer suchého, len ho
         dosušiť zajtra. Kurátor bol veselý, oči sa mu len tak smiali. Mal zasa všetky deti pri
         sebe. Keď sa dozvedel, že bol tu Pavko a kde išiel, zamyslel sa trochu.
   </p>
   <p>
    „Do Záhradného pôjdeme i my. Jednako nejdeme zajtra na lúky.“
   </p>
   <p>
    Gazdiná sa obzrela naň trochu zadivená. Zajtra sa zberali do Lazín, i ona mala ísť s
         chlapmi na celý deň. Už ju dávno pozval čuhársky richtár a najmä Heverin. Muž jej hneď
         vysvetlil, čo je vo veci.
   </p>
   <p>
    „Zajtra je kongregácia. Zberajú sa do Posadiny Záceľania a Čuhárčania. Tak je ani z
         našich Lazín nič.“
   </p>
   <p>
    „Čo majú toľkí meškať pre kongregáciu?“
   </p>
   <p>
    Kurátor sa nachmúril trochu. Čo majú meškať toľkí robotu? Ako má vždy za nič
         pospolitosť, hoc sa o tých veciach zhovárajú každý deň. Záceľania sú ešte vždy za mrežami.
         Zajtra sa rozhodne, či sa dostanú na slobodu, alebo nie. Chlapi zo Zácelia a z Čuhár pôjdu
         valom čakať do Posadiny.
   </p>
   <p>
    „Keď sa odbavíme s pohrebom, ostaneme i my v Posadine čakať, čo bude.“
   </p>
   <p>
    Žena sa odvrátila. Nechcela dať poznať na sebe nechuť.
   </p>
   <p>
    „Nebude tam vzbura? Ešte sa vyhrnie vojsko.“
   </p>
   <p>
    Janko sa zasmial. On už vedel, kto rozkazuje nad vojskom. „Nevyjde vojsko len tak. Musí
         mať na to rozkaz.“ Mať pohla plecom s pochybou. Nehodno sa spoliehať na pekné sľuby. Vojsko
         sa jednako môže vyhrnúť a sekať šabľou po hlavách. Čo kto dolapí, má. Janko, vidiac jej
         nedôveru, začal jej rozprávať. „Zajtra uvidíme prvý raz i kurátora z Hrabovca. I jeho
         vypustili včera a či predvčerom.“
   </p>
   <p>
    Mať sa predsa len rozveselila. Keď Skokan vyšiel z temnice, to je už čosi. Do týchto
         čias prorokovali napospol, že Skokan zhnije niekde v smradľavých dierach, lebo dokaličil
         dvoch poriadnych zemanov.
   </p>
   <p>
    „Ako sa to vyslobodil?“
   </p>
   <p>
    Janko jej riekol ticho: „Vyslobodili ho pán farár, mamo, vždy len za tým pásol.“ Doložil
         ešte tichšie, materi skoro do ucha: „Ako mňa vyslobodil náš.“
   </p>
   <p>
    „Nech ich Boh požehná,“ vzdychla zbožne.
   </p>
   <p>
    Na druhý deň sa poberali do mesta oba Drozdíci a pridal sa k nim, keď išli popred jeho
         dom, i bača Hamuľa. Oholil sa, vyobliekal sa sviatočne. Vlasy sa mu ligotali pod klobúkom,
         čo ich tak vymastil. Okolo uší už začali hrať trochu do oceľova. Opasok sa tiež černel od
         masti, šajby napredku sa blyšťali. Bačovskú hodnosť v ňom prezradzovalo cedilo o pekne
         upletenom vrchnáku, z ktorého visia dlhé strapce, a valaský chod vynútili krpce, podložené
         na päte zubatou podkovičkou, aby bolo ľahšie chodiť po nízkej tráve tamhore.
   </p>
   <p>
    V Posadine už bolo veľmi živo. Keď prišli pred faru, zastali pod oblokmi a pozerali po
         námestí. Na vidieckom dome bola otvorená brána. Števko Košinár stál s vytasenou šabľou pod
         vysokým čákovom, ani vedierko. Nad pätami sa mu opálala taršuľa, fúzy, nasmolené dotuha,
         trčali nabok ani klince. Slúžky jednostaj krútili hriadeľ na studni a vylievali vodu z
         vedra do putní a kanví. Hriadeľ pískal prenikave, slúžky vyškierali zuby a drgali sa
         lakťom. Na námestí stáli dve skupiny ľudí, jedna veľká, druhá obďaleč veľmi malá. Tu čakajú
         páni bratia, kedy sa otvorí zasadnutie. Sú sviatočne vyobliekaní, podajedni v mentiekach,
         ale nemajú ich v rukávoch, len tak prehodené. Biele rukávy zemianskych košieľ, nadudané do
         tvrdého krochmeľu a zobraté za päsťou do golierika, dodávajú predsa len čosi veselosti
         trochu tmavému prifarbeniu. Poniektorí Valovici, Korbeľovci a Drobniakovci majú krpce,
         hunky do drieku a nohavice z čierneho valaského súkna.
   </p>
   <p>
    Rozdelili sa na dvoje, obe skupiny, veľká a malá sú triezve, nezadierajú jedna do
         druhej. Skupina mladých v dolománikoch do drieku, je nepatrná. Nevidno v nej Gustíka
         Ústeľnického.
   </p>
   <p>
    Mešťania stoja pred domami, ich panie sú v oblokoch, podajedna kuká spoza záclony. Cigán
         Hadík sa ustanovil so svojimi, žmúri na všetky strany trochu prihrbený.
   </p>
   <p>
    „Nášho rechtora nieto,“ podotkol bača, kývajúc hlavou. „To písmo mu zahradilo cestu
         dokonale.“
   </p>
   <p>
    Drozdík nič neodpovedal, ale dal bačovi za pravdu. Od tej soboty sa neukazuje nikde
         Samuel Primitivus. Nebol ešte ani u richtára.
   </p>
   <p>
    Od ratúza blížila sa hŕba sedliactva v kožúškoch červených a bielych s bielym prámom
         okolo hrdla. Drozdík videl Heverina i malého richtára z Čuhár. Záceľania v bielych
         kožúškoch kráčali vážne. Včera večer ich uistil pán Dorď Drobniak, že mládenci vyjdú dnes z
         temnice.
   </p>
   <p>
    Nebyť starého Drobniaka, besného prívrženca konzervatívcov, mládenci by sotva boli vyšli
         spoza mreží. Vec bola veľmi šteklivá, zapáchala nedeľnou školou a štúrovčinou; ľahko jej
         bolo dať protivlastenecký náter. Sám Štefan Raško bočil od nej, nerád by si naštrbil
         vlasteneckú bezúhonnosť. Ale Drobniak sa nebál kadejakých strašiakov. Poradil sa fiškála
         Mikuláša Ozubinského a našiel dobrých svedkov medzi Drobniakovcami, že sa v nedeľnej škole
         prednášal vlastenecký dejepis o Ladislavovi Kumánskom, keď niektorí podpití začali robiť
         nezdobu. Nato vypočuli mnoho svedkov i medzi sedliakmi. Všetci dosvedčili, že pre
         vlastenecký dejepis stala sa pračka, lebo podnapití nevedeli vlastne, čo robia. Učiteľ
         Rybárik dostal i pochvalu, že v nedeľnej škole pestoval vlasteneckého ducha a štepárstvo.
         Dosť stálo práce Mikuláša Ozubinského, kým vylámal obžalobe veľmi ostré vlastenecké zuby.
   </p>
   <p>
    Naši sa zvítali s Čuhárčanmi a Záceľanmi. Jankovi dobre nerozmliaždili sedliaci ruku,
         ktorá buchla poriadne do nosa opovážlivého zemaníka. Oči mnohých zaiskrili od nenávisti i
         zuby zaškrípali. Zemianske prechmaty sa už mali nie za krivdu na jednotlivcovi, ale na
         všetkých. Medzi dedinami, ak i boli prieky pre medze a svrčiny, bolo už hodne iných,
         mocnejších záujemcov, ktorí ich tisli pod ten istý klobúk.
   </p>
   <p>
    Malý richtár z Čuhár povedal Drozdíkovi: „Čo sme tuná, stojíme všetci za tú istú vec.“
   </p>
   <p>
    Heverin počúval zboku, dosvedčoval horlive a dodal, podvihnúc prst:
   </p>
   <p>
    „A vieme všetci, ktorá je to vec.“
   </p>
   <p>
    Vtom sa blížil od ratúza vozík so sediskami s plátennou obliečkou. Vo vypučených
         vankúšoch sa červenejú veľké kystky, vsadené do nich pri prešívaní. Na prvom sedisku narába
         pilne bičom kurátor Michal Skokan. Na zadnom sa rozložila mohutná osobnosť hrabovského
         farára Ďorďa Dechtiara. Má ľahký bekeš, iste kvôli prachu. Dva, či tri široké goliere
         pokrývajú plecia a visia temer pod lopatky. Pri ňom sedí, ani prívesok, čuhársky Svorčík.
         Tak sa mu odsluhuje Dechtiar, že mal na jeho vozíku útulok, kým kurátor úpel vo väzení.
   </p>
   <p>
    Všetci na námestí, i sami stoliční páni pred bránou vidieckeho domu, zadívali sa na
         príležitosť farára z Hrabovca. Vedeli, aká ho galiba zašla, keď mu kurátor prišiel za mreže
         a čo vystál, kým ho vyslobodil. Temer celý vidiek obrátil preňho hore nohami. Teraz sa
         ukazovalo, že vozík má vôľu zatiahnuť pred vidiecky dom, ak nie práve vtiahnuť cez bránu do
         parádneho dvora, sťa štvorka hlavného išpána. Števko Košinár pozrel dva-tri razy bokom, čo
         to ide byť a kastelán Anton Raško sa zamračil tuho, ak by sa stal taký neporiadok pred
         očima celého vidieka.
   </p>
   <p>
    Chudé mršiny kurátora sa usilujú, preberajú nohami. Hača sa zľaklo toľkých ľudí, tisne
         sa k boku matere na podsebnej strane. Idú rovno na menšiu skupinu, kde sú Krajčovci,
         niektorí nepatrní Smoleckovci a Žulovicovci. Bolo by sa zle porobilo, nech sa v ostatnú
         chvíľu nerozskočia a neurobia vozíku cestu. Zazerajú mrzko na nemóresného sedliaka, ako sa
         opováži poháňať rovno na nich. Poznali Skokana, škrípu zubmi, sňali by naň lievč a
         zalomázili ho, nech je nie na zadnom sedisku ozorný Ďorď Dechtiar.
   </p>
   <p>
    Veľkú skupinu predsa len obišiel naokolo. Z nej sa mu smejú ktorísi Valovici a
         Drobniakovci. Skrútil sa pri hŕbe chlapcov zo Zácelia a Čuhár.
   </p>
   <p>
    Ďorď Dechtiar od prvej chvíle bol znepokojený.
   </p>
   <p>
    „A kdeže to ťaháte, kurátor?“
   </p>
   <p>
    „Do fary, prosím, dvojctihodná milosť pán farár.“
   </p>
   <p>
    „Ale takto prídete do fary, kurátor?“
   </p>
   <p>
    „Veď skerujeme, keď podídeme rúče, dvojctihodná milosť pán farár.“
   </p>
   <p>
    „Načo zachodiť toľko, kurátor, keď je vozík nie dlhý.“
   </p>
   <p>
    „Prichodilo, dvojctihodná milosť pán farár. Zavadili by sme do piliera.“
   </p>
   <p>
    „Eh, vy na všetko nájdete výhovorku, kurátor.“
   </p>
   <p>
    „A keď tak vynáša, dvojctihodná milosť pán farár. Do dvora ťahať rovnou šnúrou.“
   </p>
   <p>
    Hádali sa cestou, celým tým oblúkom, čo urobili cez malú skupinu a okolo veľkej skupiny
         zemanov a popri sedliakoch. Ďorď Dechtiar vypleštil oči, i žily mu navreli na čele.
         Čuhársky Svorčík sedel cele spokojne. Skokan odvrkoval farárovi, ale šibal zlostným okom na
         zemanov, najmä na tých, v malej skupine. Na sedliakov mihal očima, usmieval sa veľmi
         prívetive, ako dôležitá osoba z ich vrstvy, ktorá dokaličila dvoch zemanov a i teraz je
         hotová pochytiť sa za pačesy s tými, ktorí sa mu neuhnú z cesty. Čo ako Skokan bol hrdina,
         sedliaci pozerali naň s úctou. Dechtiar sa jedoval i kričal naň, ale predsa sa len inakšie
         cítil teraz vo svojom vozíku, ako vtedy, keď sa musel utiecť k čuhárskemu Svorčíkovi.
   </p>
   <p>
    Do farského dvora vtiahli ani po šnúre. Vybehol Peter Spevák celý vysmiaty, bez klobúka
         privítať takého hosťa. Čuhársky Svorčík skočil skoro na rovné nohy pod stenu. Ďorď Dechtiar
         sa držal rukami za drabinku a redikal sa zadkom. Ľavou nohou hľadal vo voľných priestoroch
         stupaj, na ktorú stať. Kurátor Skokan sa obrátil rezko, chytil hľadajúcu nohu, kde čižma
         robí harmoniku a položil ju rovno na miesto.
   </p>
   <p>
    Dechtiar už dávno zabudol na predošlú nepríjemnosť. Bozkal sa so Spevákom vo tri vrhy.
         Spevák bol celý natešený.
   </p>
   <p>
    „Pomysli si, Jurko, dobre mi radil starý Zábor predošle, že pravdu hľadať tam, kde je.
         Dnes sa boli opýtať u mňa od richtára, kedy budem doma. Prídu odpytovať. Budúci viceišpán
         im pohrozil a Mikuláš Ozubinský im nahnal strachu. Vyšetrovanie je dnešným dňom zastavené.“
   </p>
   <p>
    Ďorď Dechtiar mu tľapol na plece, že sa uhol.
   </p>
   <p>
    „No, aspoň to lásčisko už raz príde na miesto.“
   </p>
   <p>
    Spevák už bol istý, že na Ludviga bude môcť ísť na Boraď. Ludvig Pulcheríny nemá prečo
         pričapiť mu dvere pred nosom.
   </p>
   <p>
    Michal Skokan vyšiel na námestie medzi sedliakov. Chytil Janka za plecia a striasol ho,
         ako hrušku.
   </p>
   <p>
    „Dobre si urobil, že si mu nakrivil nos. Preňho som bol i ja v chládku. Neopovážili sa
         ma stiahnuť.“
   </p>
   <p>
    Obstali ho chlapi, počúvali, ako dôležitú osobu, ktorá už skúsila čosi. Čistá pravda
         bola to, že sa povadil pre Janka s Reľom a Imrom. Imrovi pomacal dve rebrá, Reľovi dal
         nohou do kolena, do samého jabĺčka. Ale potom sa zastarel do veci dvojictihodná milosť pán
         farár. „Musel posoliť hladošom, a dosť dobre,“ hromžil kurátor. I nový viceišpán im musel
         sľúbiť cestárstvo. Tak sa pravda zamútila. Mikuláš Ozubinský ju trochu poohýnal. Imrovi
         druzgali rebrá, keď jeho kolesá, na ktorých sedel s Reľom, zavadili o voz s chvojinou
         kurátora Skokana a jeho šmarilo do garádu. Rela vyšmarilo zápäť a hodilo ho kolenom o
         vyjarčenú, tvrdú brázdu.
   </p>
   <p>
    „Hej, ohýnajú,“ prisvedčovali sedliaci, „nedýchnu pravdou.“
   </p>
   <p>
    Záceľania a Čuhárania tiež trochu ťažko niesli, že ich pravda nejde zvíťaziť ako
         pravdivá pravda, ale ovešaná a pristrihnutá fiškálskymi fígľami. Nebolo čo šomrať, ani si
         ťažkať: darovanému koňovi nehľaď na zuby. A pravda, či pravdivá, alebo pristrihnutá a
         zababušená, nech len vyjde navrch.
   </p>
   <p>
    Sedliaci sa ešte tešili z pravdy na svetle, keď z horného konca bolo vidno vyjsť
         urasteného hajdúcha na peknom pejkovi. Kapsica na remeňoch lupkala koňovi o bok. Kôň ohol
         šiju, cifruje trochu bokom. Hádže bielu penu okolo seba a jastrí nabok ohnivými očima.
         Onedlho sa ukázala spoza uhla rozložitej Drobniakovej kúrie hrdá štvorka hlavného išpána.
         Pri kočišovi sedí hajdúch na vysokom sedisku.
   </p>
   <p>
    Spoza boka kočiša vykukne tu i tu biele pero, alebo kývne panská ruka na mešťanov spod
         stien. Osvietený bol v mentieke, hoc je horúčava. Rukoväť šable sa mu ligoce temer pred
         prsami, kde je tiež široká spona ťažkej mentieky. Oči sa mu smejú na skupiny, ruka kýva
         veľkopansky. Sedliactvo sňalo klobúky, široké a ťažké, kývajú proti nemu rozvažite. I naši
         z Badišova kývali, len čosi chytrejšie. Jeho oko, keď ich zazrelo, jasalo proti nim.
         Zakýval im rukou veľmi živo. Páni bratia z veľkej skupiny zobzerali sa, koho to pozdravuje
         tak nápadne. Videli samých sedliakov, nepovedali ani slova; keď ten chlap má veľmi divné
         vrtochy.
   </p>
   <p>
    Bača drgol Janka do boku, keď kočiar vtiahol bránou na slávnostný dvor. „Či si ho
         poznal?“
   </p>
   <p>
    „Však ver’ je to on, strýko?“
   </p>
   <p>
    „Bisťubohu! Ja hneď vtedy jednostaj som si lámal hlavu, kde som ho videl, kde? Ale kto
         by sa bol nazdal,“ krútil hlavou. „Bodajže ho, bodaj, že je vraj z Červenej Lehoty, hľadá
         vraj voly. Ktovie, aké voly hľadal. Ale poďme i my.“
   </p>
   <p>
    Pobrali sa dolu Posadinou. Okolo ratúza je hŕba vozov, ale i vozíkov. Kone s pobočkami
         na chrbte ťahajú seno spoza rebrinky, alebo driemu s podtiahnutou zadnou nohou. Sedliaci
         stoja pri vozoch s bičom v ruke, ale i vo veľkej ich je dosť. Veľký hostinec je ako úľ, v
         ktorom sa včely prášia. Heršlík vykračuje pred štítom, ruky nazadku, široké tľapky
         prehrebajú sa v prachu. Čiapočka je nastranu a okolo úst sa potuluje záhadný úsmev.
   </p>
   <p>
    Vo fare je mnoho hostí. Sú tam i plebáni Chovanec a Maduniak.
   </p>
   <p>
    „Ako sa majú spolky miernosti u vás?“ spýtal sa Bohumil Valizlosť.
   </p>
   <p>
    „Držia sa. Ľud sa nedá od nich odvábiť.“
   </p>
   <p>
    „Základ sme urobili, teraz by patrilo dať pohybu širší dosah.“ Obstúpili mladého Zábora,
         ktorého oči horeli. Ďorď Dechtiar sa postavil proti nemu, ruky vo vačkoch.
   </p>
   <p>
    „Aký širší dosah?“ Pozeral naň zvysoka, okolo úst sa mu túlal smiešok.
   </p>
   <p>
    „Taký. Navrhnite kongregácii vyzvať susedné právomocnosti k účasti.“
   </p>
   <p>
    Dechtiar kýval hlavou sem-tam, i celý sa kýval. „Ach, brat môj, skadiaľ si prišiel?
         Spadol si z mesiaca? Stolice ti budú zakladať spolky miernosti!“
   </p>
   <p>
    Bohumil Valizlosť sa zachmúril. Tvár mu bola ešte väčšmi stlačená zhora nadol ako
         obyčajne.
   </p>
   <p>
    „Prečo by nedali prečítať náš prípis v kongregácii, keď dajú prečítať prípis Peštianskej
         alebo Sabolčskej? Čítané dobré slovo môže zapáliť lepších duchov. Alebo spolok miernosti a
         striezlivosti nemá pre slovenskú stolicu aspoň toľký význam, ako pripojenie Sedmohradska k
         Uhorsku?“
   </p>
   <p>
    Dechtiar mu ukázal, o čo je teraz verejný záujem: podporovať všetko, čo je ,honi‘:
    <sup>
     [
     <a class="footnote" href="#ftn.id2607328" name="id2607328">
      53
     </a>
     ]
    </sup>
    robiť háby z domáceho súkna na svoj kroj, kričať na kamarilu vo Viedni a šomrať
         proti brachiu. Kto vezme hore prípisy proti pálenke?!
   </p>
   <p>
    „Nech ho i zahodia, ak chcú, ale ho musia vypočuť a zvedieť, čo ľud ničí.“
   </p>
   <p>
    Hádka bola zasa prudká. Ozval sa Chovanec z Mutinej. „Pravdu treba hlásať i tým, čo ju
         nechcú počuť, lebo ich uráža. Ona sama si nájde cestu do sŕdc vnímavých.“
   </p>
   <p>
    „Oboriť sa na pálenku!“ zahrmel Samo Uhliar zo Zácelia. „Tu sme jej už trochu zahradili
         cestu. Nech sa pohnú aj inde.“
   </p>
   <p>
    Keď vyšli na námestie, idúc na vidiecky dom, zazreli kráčať k nim Daniela Kuchynku,
         seniora. Jeho vysoká postava, trochu prihrbená v dlhom, až po päty čiernom kabáte, odrážala
         sa tuho od pestrej živosti námestia.
   </p>
   <p>
    „Počkajme pána seniora,“ navrhuje Bohumil Valizlosť svojim. „Uvidíme, čo povie.“
   </p>
   <p>
    Ďorď Dechtiar sa zasmial. „Uvidíme. Pošleme ho do susedných stolíc kázať proti pálenke.“
   </p>
   <p>
    Málokto sa zasmial na narážku. Lacko Ústeľnický riekol Dechtiarovi ticho: „Mohol by ísť,
         keby chcel. Je výrečný, má chýr učeného človeka, starosti ho nehatia. Mohol by ho schytiť i
         apoštolský zápal.“
   </p>
   <p>
    Vítali sa srdečne, ani najlepší bratia, on po dlhej, trochu záhadnej ceste po Tepliciach
         a susedných vidiekoch.
   </p>
   <p>
    „My na kongregáciu!“ oznámil badišovský. „Vy hádam tiež?“
   </p>
   <p>
    Usmial sa skromne, behajúc po nich sivými očima. Trochu dlhšie sa pristavili pri
         katolíckych plebánoch. „Vyznám, že idem i ja. Dneska robím výnimku. Mohli by sme ísť jedným
         vrzom, ak nemáte nič proti tomu.“
   </p>
   <p>
    „Bolo by ešte krajšie, keby sme ostali vôbec spolu,“ nadhodil sychravský Maduniak takým
         hlasom, že sa hŕba sedliakov obrátila k nim počuť, o čom sa zhovárajú tak zaujate. „Bolo by
         nás o jedného viac, ktorý zaváži za desiatich.“
   </p>
   <p>
    Poklonil sa plebánovi, ale ho prosil netisnúť do popredia osoby. Jeho váži toľko, koľko
         jej dáva váhy dôvera priateľov.
   </p>
   <p>
    Bohumil Valizlosť mu oznámil za horúca, s akým návrhom sa poberajú na sbor. „Naša
         stolica mala by počať vážne bojovať proti pálenke.“
   </p>
   <p>
    Najprv pozeral veľmi pozorne na badišovského, akoby ho videl prvý raz, potom sivé oči
         pobehali opatrne i po ostatných.
   </p>
   <p>
    „A ako to, pán sused z Badišova, vystupujete ako osobitná skupina, že sa uznášate na
         návrhoch?“
   </p>
   <p>
    Bohumil Valizlosť prisvedčil, že sú trochu ako osobitná skupina.
   </p>
   <p>
    „To je novina v našej stolici, toto delenie. Dosiaľ sme vystupovali spolu. A ku ktorej
         strane sa pridala skupina?“
   </p>
   <p>
    Samo Uhliar sa ohlásil mocným hlasom, že sa rozliehal námestím. „Ani k jednej strane.
         Vystupujeme ako Slováci.“
   </p>
   <p>
    Pán senior sa usmial. „Slováci sme tu všetci. Načo robiť osobitné skupiny?“
   </p>
   <p>
    Dechtiarovi zasvietili oči. Potmehúdstvo nemal rád a záskoky v rozhovoroch. „Keď sme
         Slováci, kde vystupujeme ako Slováci?“
   </p>
   <p>
    „Nemáme čo vystupovať vo verejnom živote osobitne ako Slováci, keď vystupujeme ako
         Uhri.“
   </p>
   <p>
    Hádka sa obrátila okolo takého predmetu, že ju bolo ťažko viesť na námestí na skoku do
         sboru. Ale pán Daniel Kuchynka bol zručný, dával hádke obraty znezrady. Spomenul
         nerozvažitosť Štúra, že má v krvi deliť a kúskovať. Z veľkých a mocných celkov robí
         obkliesnené kusy. „U nás v Rubárskej stolici skrsla tá istá snaha kúskovať sa a deliť. Boli
         sme tuhý, mocný celok pod štítom uhorskej vlasti. Teraz sme už hŕbky a skupiny, ktoré sa
         budú biť a nenávidieť. Načo nám to bolo?“ Vydýchol po dlhej úvahe, pozrel na nich
         odcudzeným okom. „Choďte ako osobitná skupina. Ja nemôžem ísť s vami. Osobitnosti mne
         netreba, radšej sa zmiešam so všeobecnosťou.“
   </p>
   <p>
    Vo dvorane práve dočítal zprávu hlavný notár. Rady a stavy vzali ju hneď na známosť.
   </p>
   <p>
    Pristúpilo sa k hlavnému predmetu. Stavy a rady uvážili prosbu poslanca na diéte a
         oslobodili ho od zodpovednosti. Vstal hneď pán Štefan Raško, vo vzletnej reči popretriasal
         veľké zásluhy Ďorďa Drobniaka. Stavy a rady povstali z miesta, strhol sa potlesk a zhučalo
         dvoranou starosvetské ,vivat!‘ Šnurovaní mladí, stojaci naboku, kričali ,éljen!‘
   </p>
   <p>
    Senior dostal miesto pri veľkom stole. Naši, ako vošli, tak i ostali v skupine, hoc ich
         i roztiahli v stisku. Senior pozrel tu i tu na skupinu, hádam, či ostane spolu, alebo sa
         rozíde vo všeobecnosti.
   </p>
   <p>
    Vyslanec Ďorď Drobniak zaďakoval za toľkú lásku. Za svojho nástupcu navrhol viceišpána
         stolice, Mihála Smoleckého. Zhromaždení čakali len to, zatlieskali a skríkli ako z jedného
         hrdla: „Vivat!“ Mihál Smolecký vstal v novej skoro mentieke škoricovej farby s dobrou
         kunovinou. Vlasy sa mu ligotali, vymastené voňavými olejmi, i brada dodávala vážnosti
         tvári, ale skoro až žltkavá bledosť tvári dosvedčovala verejne, že ho doriadila dokonale
         zlatá žila a že bol najvyšší čas poslať ho do Prešporka zalátať natrhnuté zdravie. Reč
         vysolil veľmi poriadnu, sľuboval zastupovať záujmy drahej vlasti, slávneho uhorského národa
         a tiež i drahej stolice.
   </p>
   <p>
    „Posielame do Prešporka hotového Ciceróna,“
    <sup>
     [
     <a class="footnote" href="#ftn.id2607589" name="id2607589">
      54
     </a>
     ]
    </sup>
    drgali sa lakťom podajedni pri veľkom stole.
   </p>
   <p>
    Ktorýsi nadhodil veľmi ticho: „Mikuláš Ozubinský má súcosť do všetkého. On by vykresal
         Ciceróna z hocijakého polena.“
   </p>
   <p>
    Keď sa stíšil veľký potlesk a mnohé výkriky, osvietený oznámil Stavom a Radom, že týmto
         činom sa uprázdňuje miesto viceišpána, keďže ani najnadanejší by nemohol zaplniť sám dve
         také dôležité miesta. Nastalo ticho. Bolo trochu trápne a urážlivé po predošlom hluku.
         Podajedno oko šiblo ukradomky k Baltazárovi. Sedel za veľkým stolom, hneď tretí, či štvrtý
         od hlavného išpána. Oprel sa o zadné operadlo, zložil ruky na bruchu a búchal palcom o
         palec, ako keď sa dva barany bijú. Bol trochu bledý, ale okolo úst poletoval mu úsmev cele
         opľasnutý, prázdny. Vytratila sa z neho všetka radosť a srdečnosť.
   </p>
   <p>
    Strom bol označený, že ho treba zoťať, ale nikto nemal vôle priložiť k nemu tešlicu,
         lebo, vidno, strom je veľmi hrčavý.
   </p>
   <p>
    Tu sa zodvihol kdesi, skoro na samom konci stola sám Ferenc Záhradnícky. Odkedy Floriša
         nieto v stolici, on nesie štít famílie dosť zručne a berie na seba i niektoré jeho zástoje.
         Bol dosť vyskúsený v bojoch o stoličné úrady. Mentieka o líščom práme vyplavela, šnúry sa
         tiež obdrali v stisku a socaní okolo uprázdnených miest.
   </p>
   <p>
    „Myslím, že budem hovoriť zo srdca slávnych Stavov a Radov, keď navrhneme za viceišpána
         pána Štefana Rašku, skúseného vo verejnom pôsobení a požívajúceho všeobecnú dôveru.“
   </p>
   <p>
    Vivat, éljen a potlesk ukázali, že Ferenc Záhradnický hovoril Stavom a Radom zo srdca.
         Vivat a éljen malo na sebe ten náter, akoby bolo bývalo dotiaľ zatvorené kdesi a čakalo len
         na súce slovo preboriť dvere a vletieť do dvorany.
   </p>
   <p>
    „Potvrdiť, potvrdiť!“ kričali netrpezliví, keď osvietený chodil usmievavým okom po
         zhromaždení, či sa ešte kto nevytasí s iným návrhom. Osvietený čakal, prezeral Stavy a
         Rady, či držia spolu a naostatok vyhlásil, že voľba bola jednohlasná, ktorou sa stal jeho
         veľkomožná milosť pán Štefan Raško viceišpánom stolice.
   </p>
   <p>
    Všetko stalo na nohy, kričalo a tľapkalo. Keď sa hluk trochu stíšil, zahrmel trochu
         prichrípnutý hlas bývalého poslanca Ďorďa Drobniaka:
   </p>
   <p>
    „Jednohlasná s veľkým oduševnením.“
   </p>
   <p>
    „Tak je, tak je!“ odobrili zo všetkých strán.
   </p>
   <p>
    Pán Štefan Raško ďakoval dojatý za vyznačenie, ktorého je účastný, verabože, cele
         neočakávane. Bude sa usilovať nesklamať dôveru slávnych Stavov a Radov. Posľuboval pán
         Štefan Raško stolici i krajine, čo pred ním už toľkí posľubovali. Boli i vlastenecké snahy,
         i záujmy drahej vlasti v reči, spomenul i pokoj a poriadok, záruku každého zveľadku.
   </p>
   <p>
    Osvietený sa už zberal, že pôjde, ale z obyčaje sa spýtal: „Má niekto zo slávnych Stavov
         a Radov niečo predostrieť slávnemu sboru?“
   </p>
   <p>
    Tu vstal Baltazár Ozubinský a riekol krátko: „Ja mám poníženú prosbu pred slávne stavy a
         rady, aby ma oslobodili povinnosti slúžnodvorského dolného okresu, ktorý úrad im vraciam s
         úctivým poďakovaním.“
   </p>
   <p>
    „A prečo?“ ozval sa ktosi z úzadia.
   </p>
   <p>
    Ozubinský vdýchol hlboko, že sa mu prsia rozšírili, stisol zuby, že sa mu temer
         vylámali, ale sa nemohol prevládať. So zamračenou tvárou vyriekol:
   </p>
   <p>
    „Preto, že keď som bol nesúci za viceišpána, mám sa za nesúceho i na úrad
         slúžnodvorského.“
   </p>
   <p>
    Tu sa už ozvalo mnoho hlasov. Ten dôvod veľmi kuľhá. Kto je nie súci za viceišpána, môže
         byť veľmi súci za slúžnodvorského.
   </p>
   <p>
    On stál na svojom. „Slúžil som pridlho ako slúžnodvorský. Nech slávne Stavy a Rady
         pohľadajú inú osobu viesť ďalej úrad, za ktorý ďakujem so všetkou úctou.“
   </p>
   <p>
    Tak sa pretiahlo zasadnutie, kým sa všetko ujednostajnilo. Doterajších slúžnych potisli
         do významnejších okresov a do ostatného vyvolili jurasora Emericha Valovica.
   </p>
   <p>
    Osvietený sa ešte spýtal: „Či má ešte dakto návrh, alebo otázku pred slávne stavy a
         rady?“
   </p>
   <p>
    Vstal senior Daniel Kuchynka. „Málokedy pozdvihol som hlasu v tomto slávnom sbore. Nič
         menej činím dnes výnimku, lebo vidím odberať sa z verejnej služby služobníka verného,
         predstaveného podriadených spravodlivého, záštitníka slabých, mocného, obrancu
         spravodlivých smelého, mstiteľa zlých neúprosného. Jeho zásluhy o stolicu ukážu sa čím
         ďalej, tým vypuklejšie a budú sa spomínať i vtedy, keď jeho pôsobenie dávno prestalo.“
         Potom spomenul hodného nástupcu, ktorý nedá okresu pocítiť veľkú stratu, ktorú dnes utrpel.
         Navrhuje pri odchode „úradníka príkladného, muža nepoškvrneného, aby mu slávne Stavy a Rady
         vyslovili uznanie a povďačnosť za preukázané dosiaľ služby.“
   </p>
   <p>
    Senior po rečníckom výkone sa poklonil a sadol. Slávne stavy a rady sa zahanbili trochu.
         Až teraz začali cítiť, aká ich strata potkala odchodom takého záslužného muža. Klasické
         zvraty v reči seniora strhli poniektorých priateľov rečníctva.
   </p>
   <p>
    „Škoda, že sa dá tak málokedy počuť. Ktovie čo ho dnes k tomu priviedlo, že vystúpil
         verejne.“
   </p>
   <p>
    I osvietený dumal, hladkajúc vyloženú drahými kameňmi rukoväť na šabli. „Čo to znamená,
         že pán senior vystúpil zo súkromnosti na verejnosť s takým osvedčením? Nemá obyčaj odoberať
         sa citlive od tých, ktorí odchádzajú, skorej víta tých, ktorým vychádza hviezda.“
   </p>
   <p>
    Osvietený teraz už myslel, že je všetko hotové, len rozpustiť sbor a podpisovať
         vokátory, ale tu predstúpil badišovský farár so svojím návrhom. „Prajeme si, priatelia
         ľudu, aby sa spolky miernosti rozmohli v našom kraji tak, aby v našich stoliciach nebolo
         najmenšej obce, v ktorej by neboli zavedené a spolu s nimi dobrá nedeľná škola. Naša
         stolica by vykonala pekné dielo, keby susedné stolice predišla dobrým príkladom, ale i
         prípisom ich vyzvala do tejto práce.“
   </p>
   <p>
    „Urobili sme, čo sme mohli,“ ozval sa hneď Baltazár Ozubinský a hneď vyrátal, čo všetko
         zakázali. Ľud nesmie svadbovať päť dní, svätiť krstenia okázalo, krčmár nesmie dať na borg
         viac od dvoch zlatých v striebre. Druhým stoliciam nemáme čo predpisovať. Malí sme. Povedia
         nám: Coky! Zametaj najprv pred svojim prahom.“
   </p>
   <p>
    Osvietený pozeral na badišovského, ako prechádza zásady z morálneho sveta do života, ba
         hneď do stoličného sboru. Mrcha robota! Neusmieval sa, keď videl, ako sa vystierajú iné
         ruky vytrhať dengľavú priesadôčku. Badišovský stál zamračený, tvár mu bola ešte väčšmi
         stlačená odhora nadol než obyčajne.
   </p>
   <p>
    Tu prišla pomoc znezrady. Ďorď Dechtiar sa postavil pred neho, že ho zastrel svojou
         ozornou postavou.
   </p>
   <p>
    „Padne na nás hanba pred potomstvom, že sme zameškali, čo bolo urobiť. Nám píšu iné
         stolice pre menšie veci, prečo by nám mali mať za zlé, že ich vystríhame od zhuby, čo na
         nás ide?“
   </p>
   <p>
    „Celý kraj je veľká jama,“ ozval sa Lacko Ústeľnický skoro pri samom dlhom stole. Jeho
         vysoká, štíhla postava v brnavom kabáte panovala dosť dobre nad zhromaždením. Toto bolo
         prvý raz, čo vystupuje verejne. Jeho zvučný hlas sa zalieča poslucháčom mladou teplotou.
         Zaráža ich na jeho zjave, že sa nenosí ako zeman, ale ako dáky učený zo stredného stavu.
         Poslúchali so zvedavosťou, akú to jamu spomína. „Do nej sa zlieva všetok smrad a nečin, čo
         sa zbiera v našom kraji. Hnilobou svojou nakazila nám dediny a mestá. Ak nezahádžeme čím
         skôr hnusnú jamu pálenčenej zhuby v našej stolici a susedných, všetci sa udusíme jedovatým
         smradom.“
   </p>
   <p>
    Ktosi odzadku počúval prihorlive a keď počul že sa udusíme, vzdychlo sa mu: „Ach — jaj!“
         V dvorane sa ozval rehot na miestach.
   </p>
   <p>
    „Čím ju zahádžu, pán cestár?“ zakričal tenký hlas z kúta. Dvorana sa rehotala. Slovákom
         bolo ľúto, že ich obracajú na posmech.
   </p>
   <p>
    Ale Lacko sa nedal pomýliť, odpovedal hneď: „Dobrými naučeniami tým, ktorí majú vôľu
         slúchať, ale neposlušným a čo si posmech stroja z vecí veľmi vážnych, prísnymi zákonmi a
         ustanoveniami. Kto sa rúti do záhuby samochtiac, ako hoviadko do ohňa, keď ho gazda vyženie
         nočnou hodinou z horiacich stavov, toho musíme priviazať mocnými predpismi. Ak sa budeme
         dívať ľahostajne, alebo s úsmevom, ako okolo nás hynú ľudia, neboli by sme ľudia a
         nezaslúžili by sme zľutovania v deň navštívenia.“
   </p>
   <p>
    Slová boli jednoduché, ale mocné, zavrátili posmešníkov. Skupina počúvala ich pobožne.
         Bohumil Valizlosť stískal ruku dobrému kamarátovi. Ostatní sa oduševnili, tušiac, že sa
         prihlásil do radu nový súci pracovník.
   </p>
   <p>
    „Zahádžeme jamy,“ ozval sa Samo Uhliar. „Pochováme v nej i starého Slováka.“
   </p>
   <p>
    Senior sa usmial zlostne. Pod starým Slovákom iste myslia jeho, ktorý nechce počuť o ich
         novotách. I iní pozreli naň a zbadali ten výsmech. Ale nikomu sa nežiadalo pochovať práve
         jeho: skôr zobliecť z neho starého skostnateného a obliecť ho v nové rúcho.
   </p>
   <p>
    Osvietený počul Lacka druhý raz hovoriť verejne. Tento raz prišiel na sbor a pred celým
         zemianstvom ukázal, akého je ducha. Nebál sa ísť cestou osobitnou, akou nešiel dosiaľ ani
         jeden zeman. Vzal sebou i batoh prísnych zásad a nebál sa k nim priznať na sbore. A nestalo
         sa mu nič. Job Krajčo, uveličený, že sa dostal do Posadiny za slúžnodvorského, začal
         podporovať jeho návrh. Sbor sa pridal k nim bez šomrania. Uzavrel trestať korheľov prísne,
         ktorí sa ukážu opití na ulici. O tom uzavretí prijalo sa uvedomiť i iné stolice.
   </p>
   <p>
    „I prísne zásady sa zmestia,“ dumal osvietený, „ale ich treba niesť smele. Neurazia
         nikoho, lebo každý sa im vyhne z cesty.“
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2607328" name="ftn.id2607328">
        53
       </a>
       ]
      </sup>
      <span class="emphasis">
       <em>
        honi
       </em>
      </span>
      (maď.) — vlastenecký
     </p>
    </div>
    <div class="footnote">
     <p>
      <sup>
       [
       <a class="para" href="#id2607589" name="ftn.id2607589">
        54
       </a>
       ]
      </sup>
      <span class="emphasis">
       <em>
        hotového Ciceróna
       </em>
      </span>
      — Marcus Tullius Cicero (106 — 43 pred n.
               l.), rímsky štátnik, spisovateľ a predovšetkým známy rečník
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2608028">
       </a>
       22
      </h2>
     </div>
    </div>
   </div>
   <p>
   </p>
   <p>
   </p>
   <p>
    Osvietená i v to ráno prezerala dvor a maštale. Tmavá jednoduchá sukňa visela jej bez
         okrás a záhybov od pása až po päty, lupkajúc o sáry červených kordovánok. Postava bola dosť
         chudobná, nevýhodná, oko sa nemalo na čom zastaviť, ale nohy v červených kordovánkach sa
         pekne vynímali. Niesla jačmeňa v koryčiatku, hádzala ho hrsťami po dvore. Hydina letela za
         ňou a zbierala sa na zrne. Kohút by bol šiel za ňou až do maštale, ale sa strhol veľký
         dupot, keď sa ukázala na prahu. Všetky kone sa obrátili, hrkali retiazkami, ticho rehtali.
   </p>
   <p>
    Ona prišla k nim, prezerala ich bedlive, tľapkala po bedrách a hrdle. Prešla i do druhej
         maštale ku kravám a volom. I ten statok sa obrátil k nej a pozeral na ňu. Nad cáročkou sa
         nahla a prezerala tohoročné teľce, či je dobre postlané pod nimi, či je senko za rebrinou
         ozaj voňavé. Kvetnaté spod Hundráča. Paholci a kočišia v zásterách čakali, či im bude dačo
         vytýkať.
   </p>
   <p>
    Keď stal koč so štvorkou predo dvere, už bola preoblečená. Mala sukňu s bielymi
         hráškami, ale bez obručí a na malých nohách domáce črievice. Vošla k mužovi.
   </p>
   <p>
    On už bol v dolománe jasnobelasom s tmavočerveným šnurovaním. Pripasoval krivú šabľu k
         boku. Bol driečny chlap, parádny oblek stál na ňom, akoby ho bol ulial. Položil si kučmu s
         bielym perom na hlavu. Stál hotový pred ňou. Oči sa mu usmievali.
   </p>
   <p>
    Pokročila k nemu, jej čierne oči ani srnky pozerali naň zadivené, ako vždy. „Kedy
         prídeš?“
   </p>
   <p>
    „Popoludní kedysi, ale nevedieť kedy. Po sbore budú oddávať úrady a dávať niektoré veci
         do poriadku. A potom,“ tu sa jej už usmial a uštipol ju do brady. „Kongregácia je tiež
         taká, že vieme, kedy sa začne, ale nevedieť, kedy sa skončí.“
   </p>
   <p>
    „Nebude priečok?“ Keď ju uštipol do brady, ona prišla mu k boku a oprela sa mu o plece,
         držiac na ňom dosť chudé, barnavé rameno.
   </p>
   <p>
    „Hádam nie. Vyvarilo sa, čo sa malo vyvariť medzi pánmi bratmi. Nám nastolia hotovú
         kašu, keď sa zídeme.“
   </p>
   <p>
    Tmavá tvár sa zachmúrila, okolo čiernych obŕv sa rozložili hlbšie tiene. Hlavou tiahnu
         všakové mysle. Dozvedela sa, že je nie na dobrej nohe s Baltazárom, ani so seniorom sa vraj
         neznáša. Baltazár sa jej viac ráz žaloval, že sa spriahol so Slovákmi proti nemu. Čo má jej
         muž so Slovákmi? Videla ich uňho z Badišova i ďalekého bratanca Drozdíka. Či ho ten vábi k
         nim? V ostatné časy ich bolo hodne i iných, ozorný Dechtiar, ktorý sa ledva prace do izby,
         i Uhliar, ktorého hlas sa tak rozlieha, že všetky obloky drnčia.
   </p>
   <p>
    Oprela sa naň mocnejšie, že mu na pleci zaťažela. Čierne oči ako srnky pozreli naň milo.
   </p>
   <p>
    „Máš vraj rád Slovákov? Je to pravda?“
   </p>
   <p>
    Osvietený jej pozrel do tváre. Bol veľmi vážny. „Čosi je i pravdy v samej podstate.“
         Poodstúpila od neho a prezerala si ho, ako zvláštneho vtáka. „Mám ich preto rád, že majú
         pravdu a hľadajú pravdu i vo vidieckom dome. Nie vždy im ide dobre, lebo sú neskúsení.
         Nevedia, chudáci, že pravda nemá tam mnoho čo robiť, a oni by ju chceli nasilu voviesť do
         veľkej dvorany. Vieš, že som nie hlavaj, vďačne sa pojednám a neraz ustúpim. Ale,“ tu mu
         šľahol blesk v očiach i rukou ju chytil za chudé plece, „nadíde ma vôľa tu i tu, ako sedím
         na prvom mieste za dlhým stolom, doviesť vysúdenú aspoň ako hosťa; nech by jej pozreli
         slávne Stavy a Rady aspoň raz do nezastretej tváre. Je to veľký hriech?“
   </p>
   <p>
    Neodpovedala mu, zahľadela sa kdesi na staré šabliská na stene. Nuž taký je Miklúš. Má
         také žiadosti, ktorých by vlastne nemal mať. A potom, hovoriac o pravde, hlas sa vlnil
         teplým citom. Načo je to? Ukázal jej presvedčenia len kúsoček, ona tušila, že ho kdesi
         pritajil viac.
   </p>
   <p>
    Bol dosť vzrušený, bol by jej povedal, aby nedala moc na Boltka, ani seniora, ani na
         škrek peštianskych novín. Už je raz choroba verejného života nepovážiť, že na veľkých
         územiach žijú národy, ktorým maďarčina nie je reč materinská. Z nich každý pýta kus
         dedičstva z odmrti nebohej latiny. Pýtajú i Slováci svoj diel. Ale jej nepovedal nič. Bol v
         parádnych šatách, takto oblečený predsa neponesie pravdu, nahú a holú, svetu na pohoršenie.
   </p>
   <p>
    „Stržeň celej otázky je tá pravda, ale na tom boľavom stržni vyrastajú hubky. Taký
         Boltko hrabe k sebe a hrá si na tyrana, mrzkosti pokrýva vlastenectvom. Zahrejú sa za také
         vlastenectvo ľudia, ktorí hľadajú pravdu? I ono už plesnie, má nečisté fľaky.“
   </p>
   <p>
    Zas pristúpila k nemu a začala sa mu zaliečať.
   </p>
   <p>
    „Nemysli na také veci. Nepridaj sa k Slovákom.“
   </p>
   <p>
    Rozosmial sa mladým, veselým smiechom. „Neboj sa. Mám šabličku pri boku, veľmožské háby,
         ale ver mi, nemám smelosti, koľko jej má badišovský farárik, hoci je tenký ako slamka, ba
         ani toľko, ako jeho otec, starý rechtor z Čuhár. To sú ľudia: my, takíto šnurovaní panáci,
         nemáme čo hľadať medzi nimi.“
   </p>
   <p>
    Hovoril v smiechu, ale jeho smiech ju nestrhol. Bolo badať v ňom dosť horkosti a blenu.
         Poodstúpila zas od neho a prezerala si ho, čo ho to dneska zašlo. Hovorí s ňou zdielnejšie,
         úprimnejšie ako indy, ale netrafil dosiaľ na strunu, ktorá by v nej vzbudila ozvenu.
         Vycítila v zvuku pevné presvedčenie a v očiach šľahol i plameň, alebo sa sypali iskry.
         Cítila, akoby na ňu bolo zavialo opovržením, že ho nechápe. Prišlo jej ľúto. Skoro by sa
         jej boli tisli slzy do očí.
   </p>
   <p>
    Usmial sa a v jeho oku badala ľútosť, že ju urazil. Prehodil si cez plecia krásnu
         mentieku s kunovinou dnu a vydrou na práme. Až ju zašiel mrázik, že pod takou horúcou
         odedzou musí stráviť toľké časy. Pomykal si mentieku, aby lepšie padala.
   </p>
   <p>
    „Po tomto úvode ja idem, aby nečakali páni bratia nič po nič. Beztoho sme sa našli pri
         šírych poliach politiky.“ Pristúpil k nej a bozkal ju na obe líca. Zadržal ju za plecia a
         pozrel jej usmievave do očí. „Na ne ťa nepovediem, stratili by sme sa na nich.“ Zbadal, že
         pozrela naň s výčitkou; doložil na vysvetlenie: „Kto sa chce na nich poprechádzať, nech sa
         prizrie veciam najprv zblízka, aby boli jasné.“
   </p>
   <p>
    Vyprevadila ho ku kočiaru, a pozerala, ako vyšiel z dvora. Keď bol na ceste, vyšla pred
         bránu. Sedel v pravom kúte sediska, vetrík mu pohrával perom na kučme. Keď mal kočiar zájsť
         za bujný plot leštia a hložia, obzrel sa krátko a pokýval na ňu rukou.
   </p>
   <p>
    Keď sa vrátila ku kaštieľu, bolo jej do plaču. Bola by vbehla do izby, ale sa bála, že
         vybúši z nej žravý bôľ, pod ktorým sa jej príde zvíjať, ani pod bičom. Čosi jej nadštrkol,
         podstatu veci nevyjavil, a koľko poukrýval pred ňou všeličoho. Hovorilo z neho
         presvedčenie, alebo cit, ktorým stojí ďaleko od nej? Presvedčenie u chlapov nerastie samo
         zo seba. Pyšnú bylinu v nejednej záhradke zalievajú a hnoja záujmami, ktoré prídu zo
         strany. Presvedčenie je ľahko pochopiť, keď vieš, aké záujmy ho vypestovali. Jeho
         presvedčenie je ťažko pochopiť, hoc ho vyjavil iba kúsoček. Nevidela ho takého dosiaľ ani u
         jedného pána. Kto jej ukáže, kde rástlo, o čom vyrástlo?
   </p>
   <p>
    Cítila ona dobre, že v ostatné dni sa premenil. Prvej nebol taký: bol hrdý, uzavretý.
         Teraz sa trochu otvoril, ale keď nakukla do toho divného skladu, nevedela, čo si myslieť.
         Len nedávno bol kdesi na dva dni, peši o palici. Kde chodil? Jej povedal, že ide prezerať
         roboty na novej ceste.
   </p>
   <p>
    Znepokojila sa veľmi. Dosiaľ sa jej stránil. Keď sa domáhala dôvery, pozatváral sa pred
         ňou. Koľko ráz musela ísť sama, keď mala ísť k rodine? Ak ho zverbovala ísť s ňou, bolo
         vždy za peniaze. Mal iba Smolce a na nich nemohol vyjsť, on, nevarovčivý, veľký pán. Keď ho
         privrela veľká tvŕdza, vtedy sa k nej obrátil. Ona myslela, že ho už drží v sieti navždy,
         ale on sa jej zas vedel vymknúť a bočil od nej znovu, ako prvej. Bola s ním vlastne od
         počiatku v boji o jeho osobnú slobodu a neodvislosť, naháňala ho, neraz i zaskočila, ale
         nemohla ho priviazať na svorku mocných peňažných výhod.
   </p>
   <p>
    Pobrala sa do dediny. Zlou, hrbolatou cestou našla sa naostatok pred farou. Vošla do
         závristého dvora potichučky, akoby nechcela prebudiť jeho tichosť.
   </p>
   <p>
    „Čo je, Evička?“ zadivila sa domáca pani, vidiac ju v zadnej izbe pred sebou. Bolo na
         nej badať, že sa jej čosi zlého stalo.
   </p>
   <p>
    „Nič nového, Eržika,“ tíšila ju osvietená. „Vbehla som ťa pozrieť.“
   </p>
   <p>
    „Dávno si nebola u nás, Evička. Ani dnes by si nebola prišla,“ pohrozila jej prstom v
         smiechu. „Ale osvietený je v Posadine.“ Prisadla si k nej bližšie a dotkla sa jej suchého
         ramena. „I môj išiel, pomysli si! Nebol jedno päť rokov na kongregácii, a dneska sa vybral.
         Čo to znamená?“
   </p>
   <p>
    Bola utrápená, jej oči pozerali smutne.
   </p>
   <p>
    Osvietená sa zasmiala. „Čo si sa ho nespýtala doprosta, Eržika? Čo ja viem, prečo chlap
         raz ide a moc ráz ani sa neozrie na kongregáciu.“
   </p>
   <p>
    Stará pani pozerala do zeme, zabratá ťažkými mysľami. „Hej, divní sú. Takí divní, že už
         ani nestojíme o to vedieť, čo robia alebo nerobia.“
   </p>
   <p>
    „I mne je tak, Eržika, ale trochu inakšie. Ja sa tiež nevyznám, čo má môj pred sebou. A
         ja by chcela vedieť, vedieť,“ bila päsťou do dlane a pozerala pošmúrne na staršiu, „prečo
         robí jednu vec tak, a nie inakšie. Žijem s ním a pri ňom, a neviem, čo myslí, čo ho
         schytilo a drží v moci. Keby to vedela!“
   </p>
   <p>
    Staršia sa uhla jej vystíhavým čiernym očiam. Bála sa, že by ju ľútosť prezradila. Veď,
         chuderka, tak málo, ozaj biedne málo vie o mužovi. O veľkom, veľmi dôležitom kuse života
         nemá ani tušenia. Viac ako polovicu života zahradil pred ňou. Do nej nikdy nenakukne, čo by
         čo robila.
   </p>
   <p>
    „Eržika, keď sme samy, ostaňme dnes spolu. Bolo by nám veselšie.“
   </p>
   <p>
    „Dobre!“ zaradovala sa domáca. „Budeme jesť tenké široké rezance na mlieku.“
   </p>
   <p>
    „Ja ich rada, ale hostinu nechajme na druhý raz. Teraz som ťa prišla zavolať, či by sme
         sa nepreviezli.“ Rozveselili sa, myšlienka sa im zapáčila. Osvietená mala vždy na ume
         mužovu záhadnú cestu o palici. „Pôjdeme pozrieť, kde stavajú novú cestu, čo robia, ako
         robia. Zájdeme až na Sychravú. Pred večerom sa môžeme vrátiť.“ Nedala sa jej ani
         preobliecť. „I ja pôjdem len takto, prehodíme si hocijaký starý plášť a šatku na hlavu. Nik
         nebude vedieť, že sme my.“
   </p>
   <p>
    „Poznajú ťa po koňoch a kočišovi,“ vystríhala ju.
   </p>
   <p>
    Tak prišli do kaštieľa. Pani dala zapriahnuť do gazdovského vozíka obyčajné robotné
         kone. Na prvom sedisku bol paholok v sedliackych šatách. Panie vyšli k vozíku so šatkou na
         hlave.
   </p>
   <p>
    Osvietená niesla pletený košík s chlebom, oštiepkom a studenou teľacinou. Vedela, že
         hlad nežartuje, keď ich na vozíku vysepká.
   </p>
   <p>
    „Ideme na Sychravu, Ondrej. Pôjdeš na Posadinu a Záhradné a potom už napred.“
   </p>
   <p>
    Zložil klobúk, vypočul rozkaz a zaštepil si ho do pamäti. Gazdovské kone, hoc trochu
         ťažké, boli vypočinuté. Pohli sa chytro.
   </p>
   <p>
    Osvietená sa opýtala znezrady staršej „Chodievaš do Badišova?“
   </p>
   <p>
    „Dosť často. Keď bola farárka v kúte, obslúžila som ju.“
   </p>
   <p>
    „Máš ju rada?“
   </p>
   <p>
    „Príčinlivá, čistá ženička, a potom, je, odkiaľ ja. Rušín nie je ďaleko od Tesnej Bane.“
   </p>
   <p>
    Mladšia sa trochu poklonkovala zboka nabok, lebo vozík drgal, hoc cesta nebola mrcha.
         Ale ona to ani nebadala veľmi. V hlave jej vreli divné myšlienky.
   </p>
   <p>
    „Chodievaš do nich, budeš azda vedieť, akú to pravdu nesie badišovský farár. Zaniesol by
         ju vraj i do veľkej dvorany na kongregáciu.“
   </p>
   <p>
    Staršia pozrela na ňu prekvapená. Potom sa zasmiala, vidiac jej ustarostenú tvár.
   </p>
   <p>
    „Kto ti to povedal?“
   </p>
   <p>
    „Môj dnes ráno.“
   </p>
   <p>
    Staršia zvážnela. Tušila i prvej, že sú styčnosti medzi osvieteným a Badišovom. Tušenie
         sa potvrdilo, keď prišiel starý Zábor hľadať peniaze, ratovať veľkého pána. Z toho, že už
         vie čosi i o ,pravde‘, zatvárala, že styčnosti budú rozsiahle.
   </p>
   <p>
    Obrátila sa veľmi vážne k mladšej, chytila ju za rameno a stisla ho trochu.
   </p>
   <p>
    „Badišovská, pravda, Evička, je slovenská pravda.“
   </p>
   <p>
    „Slovenská!“ opakovala mladšia. Chcela povedať, ako môže byť slovenská pravda, keď
         Slovák je sedliak, ale sa zdržala. Staršia bola veľmi vážna a potom v Badišove farár je nie
         sedliak, ani Dechtiar, alebo Spevák. Nuž sedliaci a farári, hádam i rechtori. Usmiala sa v
         sebe. Nezájde pravda veľmi ďaleko na tých pleciach. „A čo má v sebe tá pravda?“
   </p>
   <p>
    „Nič iného, len čo Slovákovi patrí: tie isté práva, ako majú iní. Maďari, ak chceš
         vedieť, Evička.“
   </p>
   <p>
    „Nie malá vec!“ odsekla dosť mrzute. Tie isté práva, ako majú Maďari. Tú pravdu nesie
         badišovský farár do sboru a jej muž by jej rád dať miesta pri dlhom stole. Čo to znamená?
         Keď sa zaujíma za slovenskú pravdu, to sa cíti Slovákom?
   </p>
   <p>
    V hlave sa jej urobil zmätok, veľmi čudná miešanina myslí, akých tam dosiaľ nikdy
         nebolo.
   </p>
   <p>
    V Posadine videli pred stoličným domom sedliactvo, dosť hodnú hŕbu. Panie v šatkách nik
         by nebol mal za to, čo sú, ale najskôr za zemianske ženy, alebo majstrove. Osvietená si
         obzrela sedliakov pozorne. Čisto sú oblečení, v sviatočnom, ale pravde sa nebude sedieť
         dobre na ich pleciach. Skupinu Cigánov rozháňal hajdúch, lebo sa prišla biť pred stoličný
         dom. Rimštiak, ktorý dostali od osvieteného, kdesi zašantročil starý Hádik, tak že z neho
         sa máločo ušlo ostatným. Okolo ratúza bol rákoš, sedliaci pri vozoch tiež čakali nepokojne.
         Mali by byť na lúkach doma, keď je taká chvíľa, a nie sa ponevierať po meste s pánmi
         bratmi, keď chcú piť a klbčiť sa. Heršlík sa díva na rákoš, obchodí ho, ruky zložené
         nazadku. Čiapočka sa pomkla nabok na brčkavej hlave, gamby sa potrhávajú pod riedkymi
         fúzmi, že by ich mohol okopávať. Jeho široké nohy, ani vahany, dvíhali oblaky prachu.
   </p>
   <p>
    Paholok sa odrazil vyšnou cestou do Záhradného. Nebola najlepšia, ale bola kratšia od
         spodnej. Prešli nevysoký vŕštek, spúšťali sa popri chudých lúkach, na ktorých je moc
         štrkáča, a Záhradné bolo pred nimi.
   </p>
   <p>
    „Čakaj, Ondrej!“
   </p>
   <p>
    Osvietená sa usmiala. Nenazdala sa, že jej priateľka drží na poveru, lebo zastavila
         vozík, aby sa nestretla s pohrebom. Paholok sňal klobúk. Proti nim kráčal sprievod veľmi
         dlhý, v ktorom bolo i chlapov hodne, ale i veľký kŕdeľ žien v bielych šatkách. Popredku
         niesli čierny kríž s bielym Kristom pod čiernym závojom. Spev sa niesol neďaleko poľom,
         smutný a tiahly. Ženy mocne zakrúcali. Chlapi kráčali pomaly s márami na pleciach. Na
         vypratých dažďami márach sa černela rakva, zbitá z dobrých dosák a natretá čiernou farbou.
         Belel sa naokolo iba krajíček bieleho rubáša, ktorý ostal trčať spod vrchňa, keď ho pribil
         včera večer dedinský stolár.
   </p>
   <p>
    Osvietená sa začala teperiť z vozíka.
   </p>
   <p>
    „Kde ideš?“ spýtala sa jej staršia.
   </p>
   <p>
    „Nadarili sme sa na pohreb, tak poďme na pohreb,“ riekla veľmi vážne. Áno, tak to bolo
         dnes ráno, povedal jej, že sa veci treba prizrieť zblízka. Poberala sa dolu i staršia, hoc
         nie vďačne. Obávala sa, aby ju nepoznali, tak hneď farár Filip Boháč zo Svojtína, verný
         prívrženec jej muža.
   </p>
   <p>
    Zišli dolu k sprievodu a pripojili sa skromne k niektorým ženám. Zemianok nebolo medzi
         nimi, všetky mali biele šatky, ktoré pokryli hlavu a idú nakríž cez prsia nazad, kde sa
         viažu nad pásom.
   </p>
   <p>
    Pri vykopanej jame sa zastavil sprievod. Ľudia ju obstali dookola. Máre s truhlou na
         jednej strane. Staršia hľadela ostať trochu za kňazom, aby ju nezazrel. Mladšia ostala pri
         nej, hoc nie vďačne sprvoti, ale potom sa jej miesto zapáčilo. Bolo vidieť máre, i tých,
         ktorí boli pri nich. Pozerala s účasťou na ženu nie celkom mladú, ktorá ticho plakala. Jej
         tvár podlhovastá mala veľmi dobrý, krotký výraz. Nos bol rovný s citlivými krídlami, ktoré
         sa i teraz triasli rozbúreným citom. Tmavé oko malo lesk, ktorý pridusili trochu mihalnice
         o dlhých riasach. Osvietená sa divila jej veľmi dokonalej, zachovalej kráse. Pri nej stál
         sedliacky urastený mládenec v hunke, v bielej košeli. Tvár mal tiež podlhovastú, ale dolná
         sánka bola mocnejšia. Vlasy mal gaštanové. Vymastené padali dorovna nadol. Nebyť vymastené,
         boli by sa iste vlnili. Oči mal tmavosivé, ako letné nebo zastreté ľahkými hmličkami. Žena
         sa naňho podopierala a on starostlive mal oči iba pre ňu. Bola tam i staršia žena, dobre v
         tele vyobliekaná do mnoho sukien s tmavou serbiankou. Na hlave mala biely sedliacky čepiec
         a na ňom uviazanú tmavú šatku. Pri nej stál človek nevysoký, oblečený v mestských šatách s
         riedkou briadkou a fúzami už čosi šedivými. Na hlave bolo viac šedín, najmä po sluchách,
         ale sa veľmi nevyrážali, lebo ani vlasy neboli husté. Vyobliekaná pri ňom staršia
         nariekala, tu i tu i vykladala, ale v taký čas on ju drgol do boku, aby sa miernila.
   </p>
   <p>
    Za mladšou ženou a mládencom stál vysoký, chudorľavý sedliak, iba že mal hunku širokú.
         Na nohaviciach dolu okolo háčkov mal zelené výložky. Na nose, hore, na samom sedle mal
         hodný hrbolec. Tmavé oči hľadeli pošmúrne, ak sa dotkli mládenca, ktorý bol pred ním, inak
         pozerali zanovite do prázdnej ešte jamy popri márach.
   </p>
   <p>
    Modlitby odzneli i clivá pesnička, pri ktorej padajú hrudy na truhlu a váľa sa ťažká
         hlinačka. Krížik sa vzdialil od hrobu, za ním i farár. Bol vysoký, kostnatý človek, ktorý
         spieval trochu cez nos. Nešiel dolu cmiterom. Zahol trochu nabok za veľký šípový kriak.
         Jeden sedliak sa pohol za ním, sňal klobúk.
   </p>
   <p>
    „Či by mi neuviedli ženu, dvojctihodná milosť pán farár?“
   </p>
   <p>
    „Z toho nebude nič, gazda. Na vádzky príde do Svojtína. Nech príde v nedeľu.“
   </p>
   <p>
    Sedliak sa škrabal za uchom. Bolo by ľahšie odbaviť tú vec doma. Od stredy do nedele sú
         štyri dni, žena by mohla robiť dačo.
   </p>
   <p>
    „Nie, nič gazda. I tak som sa omeškal.“ Zvliekol luterák zručne, odviazal tabličky a
         zavrel ich do knihy. Zo všetkého urobil neveľký batôžtek. Z cmitera sa už vracal ako
         svetská osoba. Darmo sa obávala staršia, že ju pozná. Ani si nevšimol nikoho. Bolo mu náhlo
         ísť do Posadiny, na kongregáciu. Sľúbil seniorovi sväte, že príde. Na šťastie sa nadaril
         tento pohreb v Záhradnom, jemu dobrá výhovorka neprísť. Nesladilo sa mu prizerať porážke
         svojich, o ktorej už vedel, že im ju ani mačka nevylíže. Ale zasa uhovie natoľko, že ukáže
         dobrú vôľu, hoc sa mu príde ukázať post festum.
    <sup>
     [
     <a class="footnote" href="#ftn.id2608846" name="id2608846">
      55
     </a>
     ]
    </sup>
   </p>
   <p>
    Svet sa začal rozchádzať, väčšina za farárom dolu cmiterom. Osvietená zazrela Drozdíka z
         Badišova medzi prítomnými. Poznala ho i pani Alžbeta. On ich alebo nepoznal, alebo sa
         robil, že ich nepozná. Bol tam veľký tľapkavý kameň, prikryť celý hrob. Na ňom bol
         dlhočizný latinský nápis i címer Záhradnických: líška s dlhým chvostom beží v rovnom poli,
         hlavu má obrátenú k divákovi a v papuli má svrčinový šmálok, z ktorého padajú malé
         svrčinôčky.
   </p>
   <p>
    Zastali pri náhrobníku, akoby čítali, ale inak počúvali pilne, čo sa rodinka zhovára.
         Chorľavý človek v mestskom obleku viedol prvé slovo.
   </p>
   <p>
    „Naváľal mu do válova, naváľal,“ jedoval sa, obracajúc sa ani zvrtlík. „Môj švagor nebol
         oplan.“
   </p>
   <p>
    Kurátor Drozdík mu odpovedal: „Náš farár by bol povedal viac, možno i prísnejšie, ale by
         nebol pohanil meno mŕtveho.“
   </p>
   <p>
    „Či nie, kurátor? Ja som vždy hovoril, čo bolo pri mojom švagrovi, že bol iba
         neporiadok. Kým bol pri ňom, nebohému nebolo nič: nezmrzol na ceste, voz ho neprešiel. Keď
         ho neporiadok zbehol, hneď som povedal, či nie, stará? ,Už je po ňom.‘ A bolo po ňom, keď
         sa u nás odobral.“
   </p>
   <p>
    Majster Cajník z Posadiny vysvetlil všetkým, čo myslí. „Neporiadok je neporiadok, nie
         hriech. Neporiadok si nebohý nešiel zadovážiť; chytil sa ho sám, ako pijak, keď sa chytá
         ovce.“
   </p>
   <p>
    „Ja idem, sváko,“ ozvala sa mladšia žena. „Len si zbehnem po veci a pôjdem. Vy, totka,
         ostaňte, poupratujte. Pavko vám pomôže.“
   </p>
   <p>
    Chlap s hrčkou na nose riekol chmúrne:
   </p>
   <p>
    „Išiel by i ja.“
   </p>
   <p>
    „Ostaň poupratovať. Príď večerom.“
   </p>
   <p>
    Boli odmietavé slová, ale ich riekla mäkkým, melodickým hlasom. Chlap sa uškeril a
         pozrel na ňu bokom.
   </p>
   <p>
    „Neviem, čo upratovať. Dukáty. Zahlobiť obloky, zapečatiť dvere, a keď príde každý po
         svoje, nebude čo upratovať.“
   </p>
   <p>
    Pohla plecom prudko, odvrátila sa od neho. „Netráp, Mišo. Srdce je nie skala.“
   </p>
   <p>
    „Ja poupratujem s totkou a vy môžete ísť, mamo.“ Stal si k nej mladý v hunke tak, že
         ostal medzi ňou a mužom, aby ho hádam nevidela.
   </p>
   <p>
    Ale chlap sa nedal odstrašiť. Prešiel na druhú stranu, že bol pri boku ženy. „Ja
         netrápim, ale sa sám trápim. Keby sa toto bolo stalo aspoň pred desiatimi rokmi, bolo by čo
         upratovať. Takto šafár, ako povedal pán farár, šafáril, kým neprešafáril všetko. Tak i ja
         idem, čo mám tu robiť?“
   </p>
   <p>
    „Môžeš ísť, kedy chceš. Ale život je v božích rukách. Otec umrel, keď Boh chcel.“
   </p>
   <p>
    Mladý pojal ženu za ruku. „Poďte, mamo, so mnou. Ja pôjdem s vami. Starý otec nebol
         neverný šafár. Umrel ako bohabojný človek.“
   </p>
   <p>
    „Poraď sa mňa,“ okríkol ho chlap v mestských šatách. „Kým ho držal neporiadok, nebolo mu
         nič. Keď ho neporiadok odbehol, musel umrieť.“
   </p>
   <p>
    Išli dolu cmiterom všetci v skupine. Panie ostali pri náhrobníku. Pozerali jedna na
         druhú. Hrobári ešte prihŕňali zem. Robili kopec nad hrobom.
   </p>
   <p>
    „Koho to zakopávate?“
   </p>
   <p>
    „Nuž Hudáka, Adama, toho, čo sa váľal opitý po cestách. Bol dobrý gazda, najlepší v
         dedine a na odmrti neostalo nič po ňom. Dom zahlobia a predajú všetko. Ale zeme vyplaneli
         za toľké roky. Neviem, či nebudú laby lízať, čo mu dávali na borg.“
   </p>
   <p>
    Hoci panie málo chodili v Rubárskej stolici medzi svet, Hudáka poznali veľmi dobre.
         Neraz sa im pridalo vidieť ho dakde ležať ako klát, alebo ryť nosom do zeme. Hrobári im
         vysvetlili, že mladá žena mu je dcéra, vydatá za hájnika v Studenej. Ten s hrčkou na nose
         je jej muž a mladý je syn, valach, kdesi na salaši, najskôr v Badišove.
   </p>
   <p>
    „Je mrcha človek, ten hájnik?“
   </p>
   <p>
    Hrobár sa oprel o motyku a obzeral sa naokolo.
   </p>
   <p>
    „Letí žene k hlave, že z otcovského neostalo nič. A čo je na vine žena? Musí byť mrcha,
         keď nepováži.“
   </p>
   <p>
    Neboli by už mali čo hľadať tu, ale osvietená nemala pokoja. Zvedela, že Studená je tam
         kdesi k Sychrave. Bola by rada vedieť, či sa žena ozaj oslobodí mrcha muža, alebo musí ísť
         s ním. Potiahla staršiu a pobrali sa za rodinkou do dediny. Prišli pred smutný dom za
         jarkom, na ktorom boli otvorené vráta. Dve pod striežkou, čo sa vykývali, stáli nachýlené.
   </p>
   <p>
    Dvor zarastený burinou bol prázdny, obloky na dome boli zotvárané. Doliehala k nim
         vrava, z ktorej bolo máločo rozumieť. Najlepšie bolo ešte počuť výkriky človeka v mestských
         háboch: ,Poraď sa mňa, čo ti poradí žena? Ale bola v Miškovci, alebo Prešporku?‘
   </p>
   <p>
    O chvíľu vyšla žena s uzlom na ruke. Za ňou vyšiel chlap s hrčkou na nose. Mal čugaňu v
         ruke. Za nimi vyšiel majster Cajník so ženou, ktorá plakala ticho, potom syn ženy, a hostia
         z Badišova. Syn sa obrátil k Drozdíkovi a jeho synovi, dal im ruku a naostatok bačovi.
   </p>
   <p>
    „Ja idem s materou. Možno neprídem ani zajtra, prepáčte. Nenechám ju samu.“
   </p>
   <p>
    Hájnik ho zahriakol. „Nebude sama, pôjdem ja.“ Buchol čugaňou o zem.
   </p>
   <p>
    Mládenec kročil proti nemu. „Bolo by jej horšie, ako keby bola sama. Ja si ju nedám.“
   </p>
   <p>
    „Poraď sa mňa, Pavko, čo ti poradia ženy?“
   </p>
   <p>
    Oba chlapi stáli jeden proti druhému. Merali sa očima. V očiach oboch vrela zlosť, len
         skočiť jeden do druhého.
   </p>
   <p>
    Bača Hamuľa chytil Pavka za rukáv.
   </p>
   <p>
    „Nože, no, chlapče!“
   </p>
   <p>
    Bola by sa najskôr strhla bitka. Kurátor a Janko boli už pri hájnikovi. Hľadeli naň
         zamračení. Ak by sa bol pohol proti Pavkovi, hoc bol mocný chlap, boli by ho hodili o zem.
         Žena stála medzi chlapmi, pozerala starostlive z jedného na druhého.
   </p>
   <p>
    Tu vošla do dvora osvietená, išla rovno k nim. Obrátila sa k žene s uzlíkom:
   </p>
   <p>
    „Kde idete, dobrá žena?“
   </p>
   <p>
    „Mala by do Studenej.“
   </p>
   <p>
    „Ja idem do Sychravy. Poďte so mnou, odveziete sa.“
   </p>
   <p>
    Kurátor poznal osvietenú, sňal klobúk, za ním Janko, hoc nevedel, pred kým ho sníma.
         Hájnik ho sňal tiež chytro, bol predesený. Bača sa obzeral ako zahanbený, ale tiež sňal
         klobúk a za ním i Pavko.
   </p>
   <p>
    „Tu nech bude pokoj a poriadok!“ Stála pred nimi, ako dakedy v maštaliach pred
         paholkami, keď je dačo nie na mieste. Srňacie krotké oči stvrdli, z nich tu i tu vybúšil
         plameň. „Ak by sa dačo stalo, vy, kurátor Drozdík prídete mi povedať. Viete, kde?“
   </p>
   <p>
    „Viem, osvietená milosť.“
   </p>
   <p>
    Bača vytreštil oči a pozeral na vysokú chudú ženu ako trlica. Nebadať na nej, že by bola
         popila moc urdy. Na chudej strove ju držali kdesi. Majster Cajník tiež zložil čiapku.
   </p>
   <p>
    „A poďme. Dobre sa mávajte!“ Ale nešla zo dvora. Vyšla na podstenu a pozrela oblokom do
         izby. Oprela sa oboma rukami o prah a prezerala, čo všetko sa nachodí v tej izbe. Nikdy
         ešte nevidela takej miešaniny. A tu musel umrieť gazda. V kúte stála prázdna posteľ,
         prikrytá plachtou. Slamu a periny už odpratali kdesi, najskôr spálili. Hodila ostatný
         pohľad do divnej izby, zišla k žene, pozrela udobreným okom po všetkých, a žena sa ani
         nenazdala, iba keď jej vzala batôžtek z ruky.
   </p>
   <p>
    Žena sa pobrala za ňou, že ju dohoní a odníme jej batoh, ale chudá vysoká sádzala dlhé
         kroky. Keď sa sňala so staršou, ukázala jej batôžtek.
   </p>
   <p>
    „Musela som jej ho vziať, inak by ju nevypoďkala do poludnia.“
   </p>
   <p>
    Doviedla ju k vozíku, ona musela vyjsť a sadnúť si proti nim na predné sedisko. Batôžtek
         osvietená položila k nej. Žena si vyrovnala tlačenicu, aby sa jej nepokrčila pri sedení.
         Osvietená si ju prezerala. Na oplecku už nemala čipiek okolo golierika. Biely čepiec bol
         široký, ale nemal bohaté cifry mladých neviest. Beztoho bola na ňom tmavá šatka. Osvietená
         si ju prezerala chtive.
   </p>
   <p>
    „Ako sa voláte?“
   </p>
   <p>
    „Judka. Z domu Hudák a po mužovi Sušalo.“
   </p>
   <p>
    „Slúži u mutinského grófa? Prečo sa priečil s vami?“
   </p>
   <p>
    Žena pozrela na ňu bojazlive, ale hneď uhla okom. Trochu sa i zapálila. Naostatok sa
         priznala, že preto, lebo nejde ostať po otcovi zhola nič, iba ak by nezaplatené dlhy. V
         očiach jej hrali slzy.
   </p>
   <p>
    „Vy ste nie na vine,“ rozsúdila osvietená. „Na vine je skôr otec, že bol, ako nemal
         byť.“
   </p>
   <p>
    Žena vystrela k nej ruky s prosbou, aby nekydala hanu na otca.
   </p>
   <p>
    „Máte pravdu, nedajte hovoriť zle o ňom, najmä teraz, keď je na božom súde.“
   </p>
   <p>
    Pozrela na osvietenú s povďačnosťou za milé slovo. Potom dodala ticho: „Ani za života
         som nedala naň špintať. On nebol taký, bol poriadny gazda, varovčivý. Potom sa premenil
         odrazu, dal sa na pijatiku.“
   </p>
   <p>
    „Nebol by sa mal dať,“ usmiala sa osvietená.
   </p>
   <p>
    Žena stisla plecia, že i to je výrok nie načase.
   </p>
   <p>
    Staršia si ju prezerala so záujmom. Ona už vedela, prečo sa Hudák spil, a vedela i
         ostatok. Starý Zábor jej vtedy rozpovedal všetko o osvietenom. Jeho žena išla za jeho
         šľakom, hľadala, čo môže byť to, čo o ňom nevie, a, hľa, natrafila hneď na samý stržeň
         veci. Čo, keby zvedela, aký tu hral zástoj jej muž a jeho mladosť!
   </p>
   <p>
    Osvietená by ju bola ešte vypytovala, čo to prišlo naň odrazu, prečo, odkiaľ, ale sa
         zdržala. Na tvári obyčajnej ženy zo Studenej vyrážal sa taký hlboký bôľ a žiaľ, ako pri
         ktorejkoľvek jemnej panej.
   </p>
   <p>
    Ale prišli na chodník, ktorý sa odráža do Studenej. Žena vzala batôžtek a chystala sa
         zostúpiť. Keď vozík zastal, schytila ruku osvietenej a bozkala ju znezrady.
   </p>
   <p>
    „Judka Hudákovie zo Záhradného ďakuje, veľmi ďakuje, osvietená milosť. Hlas sa jej
         utopil v slzách. Chytro skočila dolu a poberala sa hore stranou. Ani sa neobzrela.
   </p>
   <p>
    „Škoda byť ženičky,“ nadhodila osvietená, vzrušená tým bozkom ruky a poďakovaním. „Nebyť
         otec popit, mohla si dvoriť v Záhradnom v peknom dome i s tým synom. Sušalo by ani nemusel
         byť tam; jeho by oželeli.“
   </p>
   <p>
    Staršia sa pohniezdila. Vedela čosi, odkiaľ sa vzalo to ožranstvo. Nemohla jej to
         rozpovedať dopodrobna, ale ju mohla zavrátiť, aby netupila nebohého.
   </p>
   <p>
    „Keby to bolo ako dnes, keď sú spolky miernosti v každej dedine, iba u nás nie, boli by
         ho hádam zadržali a zapísali do daktorého, hocpriam by to bolo pánom proti srsti.“
   </p>
   <p>
    „Pánom!“ obrátila sa urazená, pozerala na ňu s výčitkou. „Čo to hovoríš, stvora!“
   </p>
   <p>
    „To, čo sa pýta, Evička. Kto páli toľkú pálenku každej zimy, nebude sa veľmi radovať
         takým spolkom. A my ju pálime, Evička, pálime, pomáhame páliť. Veru tak. Stehlík by nesadol
         na prútik s lepom, keby nespieval pekne vábnik. A vábnik je každá pálenica, každý, kto ju
         má i kto v nej pracuje.“
   </p>
   <p>
    Osvietená cítila, že každé slovo jej padlo na hlavu, ani švábka a udrelo. Nuž i ona dala
         vysypať nejednu kasňu švábky do pálenice. Prizrela sa veciam zblízka, veru, jej dosť oči
         klali.
   </p>
   <p>
    „O tom hovoria často v Badišove?“ V jej slovách bolo cítiť dobre posmešnú narážku.
   </p>
   <p>
    „Nie často, a pánov nezamiešajú nikdy do tej kaše. To je môj výmysel. Neviem, či sa ti
         páči.“
   </p>
   <p>
    Nebyť v poli, boli by sa zredikali z vozíka a každá išla svojou stranou. Sotva by už
         kedy pozreli jedna na druhú. Ale boli v ceste, nepatrí sa paniam rozkmotriť sa ako hocakým
         podnapitým Cigánom. Potom vo vozíku bol košík, kováči začali kuť v bruchu. Tu už nachodili
         i ľudí v robote. Osvietená rozkázala zastať. Sychrava bola tu. Ondrejovi rozkázala čakať
         dakde pri pajte v chládku. Ona vzala i košík z vozíka. Staršej bolo i ľúto, že pred chvíľou
         zadrela do živého na panskej koži. Naostatok pána nik nevyvedie z jeho predpojatosti. Išla
         pomaly za mladšou i preto, že chcela ostať s ňou, až kým prídu domov a potom i pre ten
         košík. Nabudúce bude vyhýbať spoločnosti, ktorú pravda, môže tak uraziť. Prišli k prvej
         skupine sedliakov. Sedeli pri ceste na pažiti a jedli. Panie zastali pri nich.
   </p>
   <p>
    „Odkiaľ ste, dobrí ľudia?“
   </p>
   <p>
    „Z Mutinej.“
   </p>
   <p>
    „Vy všetci?“
   </p>
   <p>
    „Už len držíme spolu, čo sme z tej istej dediny. Tam sú zo Sychravy, potom z Dúbravky,
         zo Svojtína. Každá dedina osebe.“
   </p>
   <p>
    Panie si všímali, čo robotníci jedia. Mali v ruke akési čierne kabáče. Odlamovali si po
         kuse. Poznať, že sú krehké, lámali sa ľahko. Na odlomenom mieste trčali osti.
   </p>
   <p>
    „Čo to jete, dobrí ľudia?“
   </p>
   <p>
    „Kabáče, ľaľa.“
   </p>
   <p>
    „Z čoho ich pečiete?“
   </p>
   <p>
    „Z otrúb.“
   </p>
   <p>
    „Z otrúb! Veď z otrúb sa nespraví cesto.“
   </p>
   <p>
    „Nuž cesto sa mrví, ale toto sa drží dovedna, lebo je v ňom ovsenej múky, ale len
         naprosto. I kukuričná je chutná, keď jej jesto. Ale i takto sú dobré.“ Ujedali si z chuti.
         Ale čierny kabáč sa predsa len mrvil priveľmi. I nešiel veľmi hladko dolu hrdlom.
   </p>
   <p>
    Osvietenej zišlo na um, že sa veciam patrí prizrieť zblízka. Odlomila kus kabáča,
         polovicu dala staršej. Kabáč sa rozsypal v ústach, žuli ho, prehadzovali zboka nabok, ale
         nechcel sa dať pretisnúť dolu hrdlom. Sedliaci s úsmechom pozerali na tú daromnú robotu,
         mihali si očima.
   </p>
   <p>
    „Všetci jete toto?“ spýtala sa osvietená, keď kedy-netedy predsa len prežrela, čo mala v
         ústach.
   </p>
   <p>
    „Ach, nie. To iba my, čo sme na robotách. Tí doma si varia.“
   </p>
   <p>
    Na dobrej chove chodia na robotu! Poznať na nich, že veru netučnejú od nej. Vychudli
         napospol, nieto medzi nimi ani jednej zdravej, červenej tváre.
   </p>
   <p>
    „Čo si tam varia?“
   </p>
   <p>
    „Nájde sa vždy dačo. Z jari bolo hodne žihľavy a potom sa odkiaľsi vzalo moc lobody. V
         plané roky jej je vždy moc: to už Pán Boh sa tak stará o chudobu. I koziny rastie mnoho.
         Ale teraz je už dosť i kapusty, spodné listy sú dobré. I tak by odpadli nemilobohu. Teraz
         je už nežiaľ. Ide byť všetkého dosť. Švábky sa moc nakotilo. Najhoršie hneď zjari. Veru i
         slama sa močila a varila s múkou.“
   </p>
   <p>
    „S osvietenou?“
   </p>
   <p>
    „Bolo i poloviny a jačmeňa čo-to. Prichodilo gazdovať.“
   </p>
   <p>
    „Nepochoreli ste?“
   </p>
   <p>
    „I pochoreli podajedni, i umreli. Ale u nás nie mnoho. Držali sme sa.“
   </p>
   <p>
    Osvietená zložila košík. Žmýkala prsty. Kto sa poniektorým veciam prizerá zblízka, nemá
         v sebe vždy najsvätejší pokoj.
   </p>
   <p>
    „Nikto vám nepomohol?“
   </p>
   <p>
    „Pomohli i pomáhajú. Ale jačmennú a dobrú ovsennú preosiatu prichodilo dávať chorľavým.
         I biedili sme, i pomohli nám.“
   </p>
   <p>
    „Kto vám pomohol?“
   </p>
   <p>
    „Náš veľkomožný.“
   </p>
   <p>
    „Slúžnodvorský?“
   </p>
   <p>
    „Veľkomožný z fary.“
   </p>
   <p>
    Badala, že tú osobu spomenuli hrdo, ako najväčšieho veľmoža.
   </p>
   <p>
    Osvietená závidela veľkomožnému z fary, ktorý tak pomohol dedine.
   </p>
   <p>
    „Mal moc zbožia?“
   </p>
   <p>
    „Mal i on čosi, ale pozháňal všetko, čo bolo po domoch a dal mlieť. Tak bolo všetkým po
         troche, i vygazdovali sme. U nás nebolo hladu, ďakovať Bohu.“
   </p>
   <p>
    Nohy sa jej podlamovali v kolenách, keď počula ich chvast, že u nich nebolo hladu.
   </p>
   <p>
    „Čo jedáva plebán, keď svoje zmiešal s vaším?“
   </p>
   <p>
    „I on takto, ako my.“
   </p>
   <p>
    „Ako sa volá ten plebán?“
   </p>
   <p>
    „Ján Nepomucký Chovanec.“
   </p>
   <p>
    Kabáč si zapíjali vodou z krčaha. Zišlo by sa mlieka, alebo aspoň cmaru.
   </p>
   <p>
    „Nevypili by ste si trochu pálenky takto pri robote?“
   </p>
   <p>
    „Sľúbili sme v našom kostole pred svätým oltárom, že na ňu nepozrieme.“
   </p>
   <p>
    Odišli od nich.
   </p>
   <p>
    Osvietenej navreli slzy do očí. O čom robia s motykou, nosia zem a skálie v opálkach,
         alebo i hlušia čakonom, kde je mnoho skália.
   </p>
   <p>
    Išli ďalej a prišli k hŕbe ľudí. Tí jedli kabáče, ale z jačmennej múky. Zapíjali si
         pálenkou.
   </p>
   <p>
    „Odkiaľ ste?“
   </p>
   <p>
    „Vám nič nechýba?“
   </p>
   <p>
    „Nuž robotu máme. Pán farár nám ju vykonali, kýmkoľvek sa cesta neskončí.“
   </p>
   <p>
    „Tým ľuďom nepoznať biedy. Ako je to, že dostali robotu, ktorá bola len pre hladujúce
         dediny?“
   </p>
   <p>
    Osvietená sa už nedurdila. Čo videla a počula pri Mutínčanoch, jej rozohnalo fuky. Keď
         videla sýtych na tejto robote, rozhorčilo ju. Staršia vedela, že Filip Boháč je najvernejší
         prívrženec jej muža, miláčik pánov a nepriateľ Slovákov.
   </p>
   <p>
    „Tak je to,“ riekla, nie bez trpkosti, „ten farár drží so slúžnodvorským všade proti
         Slovákom.“
   </p>
   <p>
    Osvietená stála napaprčená. Pozerala prísne na staršiu.
   </p>
   <p>
    „Načo miešať Slovákov do tej veci?“
   </p>
   <p>
    „Lebo sú zamiešaní. Kto je proti nim, je vzácny u pánov.“ Zamlčala chvíľku a potom
         dodala: „I môj ho rád. Najradšej zo všetkých.“
   </p>
   <p>
    Osvietená zastala znovu a pozerala na ňu zarazená. Prvý raz, čo počula spomenúť ju
         seniora, ale v jej hlase sa triasol bôľ.
   </p>
   <p>
    „Ťažkáš si naň?“
   </p>
   <p>
    „Ťažkám. Nenesie pravdu, kde ju patrí niesť, hľadá priazeň pánov. Oklamal ma. Sľúbil
         pôsobiť verejne, posvätiť sily veciam vyšším. Jeho vyššie veci sú hodnosti. Najprv
         seniorstvo a teraz superintendentstvo.“
   </p>
   <p>
    „Zazlievaš mu?“ Prečo nie i hodnosti, ak ich zaslúži?“
   </p>
   <p>
    „V čom sa preukázal, že ich zaslúži? Vari v tom, že hľadá priazeň pánov?“
   </p>
   <p>
    Osvietená nepovedala nič. Bola by mu zazlila, ale ju zasa badlo, že mu kladie za hriech
         panskú priazeň. A ono bez nej ťažko vystúpiť na stupníkoch k hodnostiam.
   </p>
   <p>
    Sychravania jedli zasa čierne pagáče. Panie pozerali i na nich s ľútosťou.
   </p>
   <p>
    „Teraz sú dobré,“ začali sa chváliť. Nebolo ovsa miešať ho mnoho. Bola by hádam i
         brezová kôra. Ale veľkomožný zadovážil jačmeňa z Badišova. Nieto ani ostí,“ ukazovali hrdo
         svoj chlieb.
   </p>
   <p>
    „Kto dal na jačmeň?“
   </p>
   <p>
    „Každý koľko mohol. Veľkomožný najviac.“
   </p>
   <p>
    „Ako sa volá?“
   </p>
   <p>
    „Maduniak Jurko.“
   </p>
   <p>
    Panie sa nemali akosi ku košíku. Chuť k nemu im odňali čierne kabáče. Našli ich i u
         Dúbravčanov. Boli bez ostí, ale sa ledva držali vovedne, lebo ovsenej nebolo v nich nič,
         jačmennej veľmi málo.
   </p>
   <p>
    „Teraz už bude lepšie,“ začala sa chváliť. „Bude za čo kúpiť ovsa a jačmeňa. Zarábame.
         Ale sme na vlase obstáli.“
   </p>
   <p>
    Tu sa dozvedela osvietená, že v ten istý deň prišli na robotu oni z Dúbravky, tamtotí z
         Luskáča a dobre zažití zo Svojtína. Tým zo Svojtína dali hneď robotu, ale Luskáčanov a
         Dúbravčanov odpravili. Prišli znovu na druhý deň, zas ich odpravili.
   </p>
   <p>
    „Ale naostatok vás predsa prijali.“
   </p>
   <p>
    „Nie veru, ani počuť. Dúbravka a Luskáč majú vraj veľký spolok miernosti. Vraj hlad nemá
         čo robiť v dedine, ktorá nepije. A nedali nám roboty.“
   </p>
   <p>
    „A kto, povedzte, kto?“ stisla päste od jedu, z očí šľahali blesky.
   </p>
   <p>
    „Pán slúžnodvorský zakázali. Hnevajú sa na sľubníkov, v lyžke vody by ich utopili. Keby
         sa všetci zariekli piť, čo by robila ich pálenica?“
   </p>
   <p>
    Triasla sa na celom tele predesená. Predsa len teda má priateľka pravdu. Páni broja
         proti spolkom miernosti pre svoj osoh. Pozrela na ňu zahanbená, že prvej nakričala na ňu.
         Teraz iste bude sa pásť na jej zahanbení. Ale nevidela, že by sa pásla. Pozerala do zeme
         smutno, rozhŕňajúc krtínec črievicou.
   </p>
   <p>
    „Ako ste predsa dostali robotu?“
   </p>
   <p>
    „Boli prišli osvietený až sem o palici. Ani sme ich nepoznali. Ej, ale videli krivdu, čo
         sa robí. Išli do krčmy k tomu, čo tu rozkazuje, a vyhrešili ho veľmi.“
   </p>
   <p>
    Osvietená sa premenila, na tvári sa jej rozlial rumenec. Srdce jej búchalo ako pochabé.
         Ako spomína tento ubiedený ľud jej muža! Vidí v ňom vyššiu spravodlivosť.
   </p>
   <p>
    „Ach, Eržika!“ schytila staršiu mocne za ruku. Do očú sa jej tisli slzy, ale tvár sa
         usmievala.
   </p>
   <p>
    Staršia jej vrátila vďačne vrelé stisnutie ruky. Jej priateľka mala dnes šťastie. Našla
         mužove stopy, kde pôsobil šľachetne. Stopy v Záhradnom, ktoré by ho boli nectili, veľmi
         zavial už čas dávno prachom zabudnutia.
   </p>
   <p>
    „Čo urobíme, Eržika? Mne je srdce plné kochania. Nemohla by nič vložiť do úst. A potom
         sa mi odnechcelo jesť, čo tu máme, keď vidím, čo títo jedia…“
   </p>
   <p>
    „Ani ja by sa nemohla ničoho dotknúť. Náš biely chlieb, panská chova je veľký hriech.“
   </p>
   <p>
    Jedovala sa sama na seba, že v susedstve je toľká bieda, a ona ju nevzala do povahy. A
         predsa videla vtedy Veronku v Badišove, ako umierala od hladu, a Justinu, ako zamrela pod
         stenou. Hanbila sa, hanbila za toľkú nevšímavosť.
   </p>
   <p>
    Sychravčanom ponúkli košík. Zhŕkli sa okolo neho chlapi, prezerali veľký bocheň chleba a
         oštiepok. Krútili hlavou. I diabol podstrčí paškrty, aby sa brucho nalakomilo a ústa
         reptali proti obyčajnej chove. Ale i ak nepochodia od diabla, nie sú na dobrý úžitok.
         Najesť sa týchto vecí do chuti po čiernych kabáčoch mohlo by zaškodiť ľahko. Poodkrajovali
         si po smidke i po tenkom koliesočku oštiepka: čo ostalo, poslali Dúbravčanom. Bielym
         chlebom si zajedali čierne kabáče, oštiepka si odštipovali po kúsku.
   </p>
   <p>
    Panie sa vrátili do Sychravy k Ondrejovi. Vošli do krčmy. Predná veľká bola prázdna.
         Muchy obsadli akési mláčky na dlhom stole, tvoriac na ňom ako čiernu, živú chrastu. V
         bočnej zazreli mladého pána s preriedenými vlasmi nad čelom, v šnurovanom dolománe.
   </p>
   <p>
    „Tu býva pán Švábeľ?“ spýtala sa ho osvietená.
   </p>
   <p>
    „Áno, tu býva, ibaže nie Švábeľ, ale Schnabel,“ odpovedal jej, odfúknuc dva-tri razy
         nakrátko. „Sedliak prispôsobí všetko svojej chuti a všetkému dá svoje meno. Schnabla volá
         Švábeľ a čierny posúch marcipánom.“ Usmial sa pod nos a fúkol dva-tri razy.
   </p>
   <p>
    Osvietená sa zapálila, srnie oči začali hádzať plamene. On tu je baraninu, biely chlieb
         a zapíja si vínom, a ešte si robí posmech z otrubových kabáčov. Prišla na prah bočnej. „Čo
         oni tu robia?“ oslovila ho prísne.
   </p>
   <p>
    „Dozerám na robotu,“ odpovedal cez plece, držiac vidličku o dvoch zuboch nad tanierom:
         „Dozerám.“
   </p>
   <p>
    „Kto ich poslal?“
   </p>
   <p>
    „Slávna stolica, aby bol poriadok.“ Ale i on podvihol tvár od taniera, vodové oči
         dostali ostrejší výraz. „A čo ich do toho?“
   </p>
   <p>
    „Hneď uvidia, čo nás do toho!“ Urobila k nemu krok, v tvári bola červená. „Ale ich
         stolica poslala vysedávať v krčme a posmechy si robiť z vyhladnutých ľudí?“ Pozeral na ňu s
         vypľaštenými očima. Kto bude tá žena, že takto hovorí s ním? Sivé oči sa otvorili, nemohli
         pochopiť, čo vidia pred sebou. „Prečo odohnali Dúbravčanov a Mutíňanov z roboty?“
   </p>
   <p>
    Až teraz mu svitlo v rožku, že je osvietená, keď začala naň naskakovať maďarsky. Išlo
         jej tak ľahšie od ruky a myslela, že i jemu ulahodí, lebo keď hovoril slovensky, každé
         tretie slovo mu bolo ,izé‘. Vidličku o dvoch zuboch položil na misku, oťažela mu v ruke.
         Ani maďarsky mu netieklo plynne, dosť sa zajakal, keď sa vyhováral osvietenej milosti, že
         sám pán slúžnodvorský mu zakázal vziať ich do roboty.
   </p>
   <p>
    „Prečo?“
   </p>
   <p>
    „U nich vraj nemá čo robiť hlad, keď sa odriekli pálenky. Poniektorí vraj rozhlásili,
         keby nie pálenka a pálenice, že by nebolo ani hladu.“
   </p>
   <p>
    „Bral za hotový peniaz také posmešky?“ Staršia sa prikrádala k nej, vidiac, jej stisnuté
         päste. Ešte by sa mohla dať do zastrašeného mladého pána. „A Svojtíňanov vzal hneď do
         roboty, lebo pijú?“
   </p>
   <p>
    Krútil zastrašený hlavou. „Nie ja, osvietená milosť. Pán slúžnodvorský.“
   </p>
   <p>
    „A prišiel dať znať môjmu mužovi, aby robil poriadok?“
   </p>
   <p>
    Ústeľnický stál bez slova, nevedel, čo odpovedať.
   </p>
   <p>
    „Aká bedač!“ skríkla, ale už bola i odzbrojená. Ako biť po rukách, ktoré sa spínajú k
         prosbe, a po tvári, ktorá hľadá milosť?
   </p>
   <p>
    Obrátila sa prudko a vyšla z domu.
   </p>
   <p>
    „Ondrej, poďme domov, ale nie za Záhradné.“
   </p>
   <p>
    „Pôjdeme na Luskáč.“
   </p>
   <p>
    „Bude veľký obchod?“
   </p>
   <p>
    Ondrej ju uistil, že cesta je nie dlhšia, ale je lepšia.
   </p>
   <p>
    Brali sa iným krajom, ale i tu v údoliach, na úložitých miestach široké panské lány a
         hore, pod hôrkami v štrku a chudej zemi úzke pásiky sedliackych zemí.
   </p>
   <p>
    „Tam sa rodia čierne pagáče a tu biely chlieb.“
   </p>
   <p>
    Osvietená ju neokríkla. Hodila okom po úzkych pásikoch i širokých tablách. Áno,
         zariadené je už raz tak, že jedni jedia čierne pagáče a iní biely chlieb. Tak bolo od
         počiatku a bude až naveky.
   </p>
   <p>
    V Mutinej ukázala jej pekný kaštieľ o dvoch vežiach za dlhou alejou topoľovou. Steny sa
         beleli na slnci, šalogátre boli pospúšťané. A pri hradskej ukázala jej tesné dvoríky, nízke
         chalupy o malých oblôčikoch. Či sa tu rodia urastení chlapi, ktorí vedia tak dobre robiť na
         panskom?
   </p>
   <p>
    „Či si videla, Evička, čím väčšie kaštiele, tým chatrnejšie chalupy?“
   </p>
   <p>
    Robila sa, akoby nebola čula. Dosť sa naprizerala veciam zblízka a tušila čo zväčšieho,
         čo má v sebe badišovská pravda. Uznala, že obsahuje dosť vecí slušných a prepotrebných. Hoc
         je pravda slovenská, pomohla by ju vďačne niesť až na vidiecky dom, ba i na diétu. Staršia
         jej ešte iné veci ukazovala, ale ona bola nepozorlivá, veľmi roztržitá. Nepočúvala,
         neprizerala sa veciam zblízka, len si opakovala: ,Ale on je nie taký, nie je taký. Vybral
         sa o palici, pešky, medzi ľudí pozrieť, kde robia krivdu ukrutné, dravé zvery.‘
   </p>
   <p>
    Bola by bežala, bežala vŕškami, aby mohla byť skôr pri ňom, pozrieť mu do tváre. Nikdy
         ho nemala rada ako teraz. Dosiaľ ho mala rada, lebo vynikal nad iných: teraz chápe, čím
         vyniká.
   </p>
   <p>
    Z Luskáča viedla cesta najviac v dolinu, popri hore, dolu nižšie popri lúkách. Cesta
         bola dobrá, ale na nej predsa len pošepkalo panie. Boli by si vďačne zajedli, nech košík
         nevyprázdnia v Sychrave. Čierne pagáče sotva by boli teraz prekážali zajesť si bieleho
         chleba a pečenej teľaciny alebo oštiepka.
   </p>
   <p>
    „Nebude nám dlho čakať až do Ozubín?“
   </p>
   <p>
    Staršia pokývala uznanlive hlavou. „Nebolo by od veci, keby Ozubiny boli hneď za týmto
         kopcom.“
   </p>
   <p>
    Prešli i kopce a spustili sa dolu na cestu, ktorá vedie popri Belej do Posadiny.
         Prestali sa hádať o veciach, ktoré staršia potrela mladšej pod nos: o pagáčoch a chlebe, o
         lánoch a úzkych, dlhých pásikoch, o kaštieľoch a chalupách. Cele vážne sa začali radiť, či
         by sa nemohli zastaviť v Posadine, hneď na nižnom konci v daktorej pokútnej krčmičke a
         zajesť si niečo napochytre, bryndze, alebo oštiepka. Do ratúza by sa neopovážili vojsť, tam
         by osvietenú poznali naskutku.
   </p>
   <p>
    „V druhých krčmách by sme tiež nepochodili dobre. Všade bude moc pánov bratov, ak sa
         kongregácia skončila. Budú popíjať do večera.“
   </p>
   <p>
    Sedeli ospale, kníšuc sa zboka nabok práve najkrajším kusom, kde cesta ide popri tichej
         Belej, popod zelené dúbravy. Z tamtej strany sa začernel tmavý kúsok mladej svrčinovej
         hory.
   </p>
   <p>
    Prišli k drevenému mostu, poniže Posadiny. Cezeň sa cesta odrážala do Čuhár. Vozík
         hrkotal po dobrej ceste, ale cez hrkot bolo čuť akési hlasy. Strhli sa z driemot, začali
         načúvať. Ondrejovi rozkázali zastať.
   </p>
   <p>
    Doliehali odkiaľsi zvuky piesne, ktorá bola skoro ako nábožná. Za riekou, asi na
         strelenie od mosta bola pri lúkach horička. Z tej horičky doliehali sem zvuky.
   </p>
   <p>
    „Pozrime, čo je to,“ navrhla osvietená. Zišlo jej zasa na um, že sa veciam treba
         prizrieť zblízka. Ondrej skrútil na most. Keď ho prešiel, musel zastať, lebo panie
         vystúpili. Tu sa odrážal chodník od cesty k horičke. „Tu nás počkaj, ak sa zabavíme,
         vytiahni na ten prieloh a pohoď koňom, alebo príď za nami. Ale aby si nepovedal, kto sme.“
   </p>
   <p>
    Osvietená ožila. Nielen že doliehal spev z horičky, ale sa vinul i tenký pásik dymu
         pomedzi brezy a svrčiny dohora. Z tej strany akoby ich bola zachodila vôňa pečienky. I
         staršia pocítila sľubnú vôňu. Rozhodla sa, ale nedalo sa nič rozoznať. Okolo chodníka bolo
         husté vŕbä až k hôrke.
   </p>
   <p>
    Ani nevedeli ako, iba keď boli pri spievajúcich. Boli samí chlapi v bielych nohaviciach
         skoro všetci. Jedni mali červené kožúšky, iní biele. Bolo dakoľko chlapov v mestských
         šatách, ale bez odedze. Šnurované kabáty si pozobliekali. Spievali pieseň, ale nebola
         nábožná, a predsa jeden z nich diktoval, ako keď sa spievajú pobožné.
   </p>
   <p>
    ,Žije, žije duch slovenský, bude žiť naveky‘, a keď to odspievali: ,Hrom a peklo, márne
         vaše proti nám sú vzteky.‘
   </p>
   <p>
    ,Hrom a peklo‘ vyrazili mocne. Jedni dupli pritom nohou, iní sa zahnali päsťou. Pieseň
         nebola cirkevná, ale chlapi mali zložené klobúky.
   </p>
   <p>
    Spoločnosť sa zarazila, keď ženy v šatkách vystúpili spoza kríkov. Ale čochvíľa všetko
         bolo v poriadku. Pristúpili k nim dvaja chlapi v červených kožúškoch; jeden vysoký a jeden
         nízky. Nízky sa hneď predstavil, že je richtár z Čuhár a vysoký, že je Gregor Heverin.
         Richtár videl, že jedna zo žien je ešte mladá, hoc nie pekná, lebo sa oko nemá na čom
         zastaviť, i utiahol sa za Heverina, lebo by sa inak musel zodpovedať žiarlivej žene.
   </p>
   <p>
    „Šli sme cestou, počuli sme pekne spievať,“ začala im rozprávať osvietená. „Prišli sme
         pozrieť, kto to spieva tak pekne.“
   </p>
   <p>
    „Pieseň je pekná, nie spev. Ide zhlboka a nesie do výšavy srdce a myseľ. Tento ju
         doniesol z Brezna, z divadla. Mišo Hubala zo Zácelia.“
   </p>
   <p>
    Heverin potľapkal po pleci chlapa ani buk, s hodným strniskom na tvári. Košeľa nebola
         veľmi biela, nohavice boli staré, prekukovali nitky, ani na sieti a na mnohých dôležitých
         miestach boli zaplátané. S nedôverou pozrela naň osvietená, na zanedbaného trhana medzi
         inými, vyriadenými. Inak zababraných trhanov bolo viac, nielen Mišo Hubala.
   </p>
   <p>
    Na polianke hneď tu bola vatra. Na nej bolo nahoreného moc žeravého. Pri tej veľkej
         žiare obracala sa jarka ne dlhom drevenom ražni. Od nej zavievala vôňa dopekajúceho sa
         mäsa. Kožtička sa už hodne červenala, zárezy nožom na stehne a okolo lopatiek už nešli cez
         surové mäso. Pri tej vôni paniam sa temer zmrklo pred očima od hladu.
   </p>
   <p>
    „Prišli sme počuť pesničku,“ prihovorila sa zas osvietená Heverinovi. Richtár spoza neho
         vykukoval zvedave. „Ale sme i osmädli cestou. Je horúčava. Nebola by tu dakde studnička?“
   </p>
   <p>
    Richtár sa stratil spoza chrbta Heverina Paľko Heverin sa vyhováral, že piť zo studničky
         pri Belej bolo by toľko, ako piť z Belej. Voda z nej je nie chutná. Ale tu už prikvitol
         richtár s dvoma krčiažkami. V nich sa penilo pivo.
   </p>
   <p>
    „Toto je čuhárske, pani majstrová,“ riekol im potajomne. „To je nie z Posadiny.“
   </p>
   <p>
    Vzali krčiažky do ruky. Mali teda, ale nie to, čo by boli chceli. Pozerali na penu a
         mladšia zas len riekla hanblive, že veru neužívajú na lačné.
   </p>
   <p>
    Tu sa odrazu všetko premenilo. Heverin ich odviedol trochu ďalej. Tam boli dva vozy.
         Vypriahnuté kone sa popásali sputnané. Z voza vyňal celý peceň čerstvého chleba a pekný
         čuhársky oštiepok o veľmi zatupených koncoch. Museli si sadnúť na koberec a načať chlieb a
         oštiepok. Ujedali si pomaly, po kúsku, aby sa neprezradili, že sú vyhladnuté.
   </p>
   <p>
    „Len či nás neodbehne príležitosť!“ nadhodila staršej ustarostená. „Povedali sme mu, že
         len na chvíľku.“
   </p>
   <p>
    „Tej veci je už ľahko nájsť spôsob,“ ohlásil sa richtár a zmizol. Panie si ujedali
         móresne i pili z krčiažkov. Pivo bolo naozaj chutné, vyležané. Keď dojedali svoje krajce,
         voz zahrkotal za nimi. Na prednom sedisku bol krátky richtár a Ondrej. Musel i on
         vypriahnuť kone.
   </p>
   <p>
    „Jaj, my pôjdeme,“ vzpierali sa panie. „Nevypriahajte.“
   </p>
   <p>
    „Pôjdete, pani majstrové, ale nie hupkom. Pomaly ďalej ujdeš.“
   </p>
   <p>
    Bolo im tu dobre. Nebolo medzi nimi iných žien, okrem nich. Richtár a Heverin ich
         obsluhovali. Mali ich za majstrové odkiaľsi, ale sa nespytovali, odkiaľ. Panie, keď ukojili
         prvý hlad, vyzerali so záujmom k vatre. Ostatne celá spoločnosť sa zhŕkla okolo nej;
         zhovárali sa, žartovali, kým nenadišla slávnostná chvíľa sňať ražeň z ohňa. Pečienku
         krájali na lopároch. Jeden neveľký s dvoma kusmi od obličky prišiel pred panie. Zabudli na
         celý svet pri voňavej pečienke. Darmo hľadali v pamäti, kedy im bolo tak dobre ako tu.
         Jedli s veľkou chuťou a poťahovali i z krčiažka. Tu ich mali ako za prvé osoby, veľmi sa
         mali okolo nich. Ale im bolo trochu proti srsti, že okolo nich usadili práve tých, v
         nečistej košeli, v zaplátaných nohaviciach. Mišo Hubala bol zarastený, iní nemali také
         mocné, husté strnisko. Vidno, že sú mladší od Hubalu.
   </p>
   <p>
    Osvietená sa i uťahovala, nedôverčive pozerala na nečistých. Ale tu si už nik nevšímal
         jej znechutenia. Keď dojedli pečienku, chlapi začali roznášať pivo v krčiažkoch. Tu sa
         krátky richtár postavil pred panie.
   </p>
   <p>
    „Vítame našich hostí. Tuto pani majstrové a pánov mešťanov z Posadiny. Ktokoľvek by
         teraz prišiel medzi nás, prijali by sme ho ako brata, lebo nás dnes zašla veľká radosť.
         Pravde padli putá, vyšla zo žalárov spod ťažkých sklepení, bez úrazu a čistá, naša
         slovenská pravda.“
   </p>
   <p>
    Mladšia vytreštila naň oči. I on nesie teda slovenskú pravdu, nielen badišovskí.
         Pozerala z jedného na druhého. Jesto ramien i pliec dosť hodne, niesť tú pravdu. I ramená a
         plecia sú ešte napospol mladé a mocné. Ešte väčšmi vytreštila oči, keď vyrozumela z ďalšej
         reči, že sú pri nej záceľskí mládenci, ktorí boli zatvorení pre nedeľnú školu. Stiahla
         obrvy, keď jej vysvetlili, ako to bola vec napred nastrojená, rozohnať školu a prinútiť
         Záceľanov hlasovať na nového seniorálneho inšpektora.
    <sup>
     [
     <a class="footnote" href="#ftn.id2610450" name="id2610450">
      56
     </a>
     ]
    </sup>
   </p>
   <p>
    „Čo mali so seniorálnym inšpektorom?“
   </p>
   <p>
    „Osvieteného vytisnúť a dať na jeho miesto pána Ozubinského, slúžnodvorského.“
   </p>
   <p>
    „Tak to bolo?“
   </p>
   <p>
    „Tak. Už nás nahovárali. Týchto mládencov sľúbili hneď pustiť domov, ak sa Záceľania
         pridajú k slúžnodvorskému.“
   </p>
   <p>
    „A pridali sa?“
   </p>
   <p>
    „Ani jeden,“ skrikli chlapi v bielych kožúškoch.
   </p>
   <p>
    Osvietená skočila, stála medzi nimi vysoká, nie úhľadná, so zachmúrenou tvárou.
   </p>
   <p>
    „Radšej by sme boli sedeli do súdneho dňa za mrežami,“ zvolal Hubala, najdivokejší medzi
         nečistými.
   </p>
   <p>
    „To vy radi osvieteného?“ Pozerala na nich iskriacimi očima.
   </p>
   <p>
    „Osvieteného radi. Je trochu ako náš, hoc nie celkom. Ale keď je nie s nami, nie je
         proti nám. Jeho radi; ale neradi, keď dá moc z ruky a on sa schová kdesi a neozrie sa o
         nič, čo sa robí. Keby sa nebol teraz zrepetil, bol by prišiel o inšpektorstvo. Ale po ňom
         by nebol Ozubinský, ani jeden z našich pánov. Boli by sme si našli svojho.“
   </p>
   <p>
    „Máte i svojho?“
   </p>
   <p>
    „Máme — i akého! Ten nikdy neustane, pravdu nesie rovno, nebojí sa, neuťahuje.“
   </p>
   <p>
    „Kto je to?“
   </p>
   <p>
    „Ten, ktorý vydáva naše noviny. Štúr.“
   </p>
   <p>
    Osvietená pozrela na staršiu, či vie, o kom je reč. Tá prikývla. Usmiala sa v sebe, že
         vlastne ona dala osvietenému moci pohnúť sa a ubrániť svoju hodnosť.
   </p>
   <p>
    Osvietená sa usmiala a nadhodila:
   </p>
   <p>
    „Tak by ste boli dnes na vidieckom dome zatvorení.“
   </p>
   <p>
    „Boli by sme zatvorení. Boli by sme kálali pne pánu kastelánovi a spievali našu: ,Hej, Slováci!‘“
    <sup>
     [
     <a class="footnote" href="#ftn.id2610558" name="id2610558">
      57
     </a>
     ]
    </sup>
   </p>
   <p>
    Skočili na nohy, sňali klobúky a pieseň sa niesla po plytkom brehu Belej, cez ňu až k
         dúbravám na druhej strane. Spievali otrhaní a zababrení smolou mládenci plným hlasom, iní
         ich doprevádzali habkave.
   </p>
   <p>
    Po piesni sa panie zberali odísť. Heverin ich zadržal.
   </p>
   <p>
    „Keď viete všetko, pani majstrové, musíte vedieť i hlavnú vec. Ozubinský vypadol z
         úradu, už ho nebude na vidieckom dome.“ Panie pľasli rukami od radosti.
   </p>
   <p>
    „Vypadol i zo slúžnodvorstva!“
   </p>
   <p>
    Potvrdili všetci. Jeden mešťan dodal: „Zaďakoval od jedu, že mu všetko zlo vypadlo. Bol
         som na kongregácii, nik si za ním necnel. Iba jeden človek sa našiel, jeden, ten ho
         vychvaľoval pred všetkými, vynášal ho nad iných, ej, ťažko mi ho bolo počúvať, ťažko.
         Nenazdal som sa doň.“
   </p>
   <p>
    Panie doliehali naň, aby povedal, kto. On len krútil hlavou.
   </p>
   <p>
    „Ťažko ho bolo počúvať, ťažko, ťažko…“
   </p>
   <p>
    Nasýtené, veselé odobrali sa od sedliakov. Tí sa tiež hotovili rozísť, iba chceli ísť k
         prievozu odprevadiť Záceľanov.
   </p>
   <p>
    Cez Posadinu prešli chytro. Gazdovské kone sa držali dobre. Nad Posadinou dohonili
         Badišovanov, vracajúcich sa až teraz zo Záhradného. Iste sa zabavili tým upratovaním.
         Osvietená si obzrela ešte raz mládenca v hunke. Usmiala sa, keď im vracala pozdrav. Medzi
         Smolcami a Ozubinami ich prešiel fulajtár na koni, o chvíľu už hrmel ťažký kočiar za nimi.
         Osvietený sa prebral z dúm, keď sa jeho kočiar vyhol skromnému vozíku. Kočiš poznal
         gazdovské kone i vysokú chudú pod šatkou. I osvietený poznal vozík a obrátil sa živo k nim.
         Dal zastaviť.
   </p>
   <p>
    „Už len nepôjdem ja k vám takto v paráde!“ Bol natešený, oči sa mu smiali, celý svet mu
         bol krásny. „Poďte vy ku mne!“
   </p>
   <p>
    „Ale my sme nie vo veľkej paráde!“ zasmiala sa osvietená, kochajúc sa nad jeho údivom,
         že ich takto našiel na ceste. Obzeral si ich všetečne, zababušené, všelijako. Žena mu bola
         i inak podivná. Badal na nej vzrušenie, ale i čosi teplého, milého: ani kvet, ktorý sa po
         dlhej zime otvorí konečne na slnci. Usadil ich na zadné sedisko, on v slávnostnej mentieke
         prikrčil sa na prednom.
   </p>
   <p>
    „Kde sa to vy túlate?“ Obzeral si ženu, ako by ju teraz videl prvý raz.
   </p>
   <p>
    „Veď ti rozpovieme. Nahľadíš sa.“
   </p>
   <p>
    Staršia musela tiež ísť do kaštieľa. Štvorku hneď vypriahli a odviedli. Do riadnej
         kongregácie už ju budú sotva potrebovať. I osvietený sa chytro vyzliekol z horúcich
         parádnych šiat. Oneskorený obed a večeru spolu začali nosiť. Domáci pán v obnosených sivých
         háboch núkal panie, ale neprisadli.
   </p>
   <p>
    „My sme obedovali pri Záceľanoch a Čuhárčanoch.“ Osvietený prestal dakedy i žuť, keď mu
         spomenuli neslýchanú vec: pohreb v Záhradnom, ženu s košíkom, čierne pagáče, spolky
         miernosti, široké lány, úzke pásiky tamhore, obed pri Čuhárčanoch a ,Hej, Slováci!‘ „Keby
         si bol počul tú čudnú pieseň. Hrom a peklo márne vaše proti nám sú vzteky.“
   </p>
   <p>
    „Počul som ju, s ňou išli Záceľania a Čuhárčania dolu Posadinou s prepustenými mládenci.
         Hej, čudná pieseň. Bije tuho tuná.“ Ukázal na prsia.
   </p>
   <p>
    „Hej, Záceľania! Mišo Hubala a druhí kálajú hrčavé pne, hotoví sú preniesť čokoľvek, len
         aby neprišiel na inšpektorstvo v senioráte Baltazár Ozubinský.“
   </p>
   <p>
    Panie štebotali oživené alebo skôr spité veľkou prechádzkou a hádam tiež čuhárskym,
         dobre vyležaným. Ale on ich neodprevádzal v pekných rozpomienkach. Zaostal kdesi za nimi,
         usmievavé oko zatiahlo sa tichou dumou, a či bôľom. Bol pri žene s košíkom, ktorú oklamal a
         dal surovému Šušalovi i jediného syna. Všeličo si narozkladal vtedy tamhore, keď mal hlavu
         pri jeho mladej hlave, na tej istej hlavnici. Čo ide splniť zo všetkého toho? Prešiel ho
         mráz, ak by malo nadísť odcudzenie.
   </p>
   <p>
    Vytrhla ho z ťažkých dúm otázka ženy: „Znáš ty plebánov Chovanca a Maduniaka?“
   </p>
   <p>
    On prisvedčil, že sú to plebáni dobre známi v celej stolici.
   </p>
   <p>
    „Akí sú?“
   </p>
   <p>
    „Hm — takto ich nemajú za veľa. V biskupskej rezidencii sú nie uveličení nad nimi. Sotva
         budú kedy kanonikmi, iba ak by sa veľmi premenili.“
   </p>
   <p>
    Zhniezdila sa, že nechce o nich hovoriť s uveličením.
   </p>
   <p>
    „Prepáč, veľmi sa mýliš, keď tak hovoríš o nich. Mal by si sa pýšiť, že máš takých
         kňazov v stolici, dakedy ich i pozvať.“
   </p>
   <p>
    „Ja?“ rozosmial sa muž. „Pekná rada! Ak chceš vedieť, tí dvaja plebáni sa celkom
         zosedliačili. Majú, tuším, i mozole na rukách. Dobrí sú ľudia, ale čo by robili tuná? Keby
         sa Maduniak ozval, všetky table na oblokoch by drnčali. Uhliar zo Zácelia a on majú
         najmocnejší hlas v Rubárskej stolici. A najhoršie je,“ prihol sa k nej a hovoril jej skoro
         pošepky: „sú ti besní štúriáni. Držia jeho noviny, myslím i píšu do nich. Vidíš, im je už
         nie dosť ani Bernolák.“
    <sup>
     [
     <a class="footnote" href="#ftn.id2610805" name="id2610805">
      58
     </a>
     ]
    </sup>
   </p>
   <p>
    Pozrela naň, čo sa mu robí. Vybrala si z jeho slov predsa, že ju prekára. Akoby nie. I
         ona nejeden raz zahromžila proti Slovákom. Ale to bolo v móde. Kde sa obrátila, nepočula
         nič pekného. V novinách sa nedočítala tiež nič pochvalného o nich. Ale dneska sa prizrela
         veciam bližšie a mienka sa jej premenila.
   </p>
   <p>
    „Neviem, či žartuješ, alebo nie, ale ja nežartujem. Zajtra pôjde Ondrej do Sychravy a
         Mutinej s jačmeňom. Máme plný štok starého zbožia a tí tam jedia otrubové posúchy. Už prvej
         sme sa mali postarať o nich.“
   </p>
   <p>
    „Ja som mrcha gazda, úrody predám na koreni, nikdy nemám nič. Čo som urobil ako hlava
         stolice? Ani cesta by sa nestavala, keby nie Slováci. My nič nerobíme, alebo len toľko, aby
         sa zaslepili oči.“
   </p>
   <p>
    „Ja urobím, čo viem! Zbožie pošlem hneď ráno.“ I dupla nohou vzdorovite. On stisol
         plecia, pozoroval ju. Áno, horlivosť prišla, prišla chuť naprávať a nahrádzať; osožilo jej
         poprizerať sa veciam trochu zblízka. Ona pozrela na staršiu, trochu ju mrzelo, že je tu,
         chcela by mu povedať, čo mu ešte nepovedala nikdy. Potom pohodila vzdorovite hlavou. Čo
         preto, že je tu?
   </p>
   <p>
    „Ty si mrcha gazda, lebo nemáš v čom gazdovať. Ja budem spravovať i Smolce a Ozubiny ako
         tvoj gazda, ale truhly ti oddám. Nemáš dlhov, aspoň nie väčších, s dôchodkami budeš vedieť
         vyjsť i sám, od roka do roka. Čo by chýbalo, tu som ešte ja.“
   </p>
   <p>
    Neveril vlastným ušiam. Ani sa mu nesnívalo, že by ona sama sňala z neho tútorstvo.
         Chytil ju za ruku, stískal ju a bozkal.
   </p>
   <p>
    „Táto ruka doviedla do poriadku manie. Ďakujem jej za to. Ona sníma zo mňa tútorstvo,
         ďakujem i za to. Ale či ja budem vedieť šafáriť ako ona?“ Sklonil sa k nej a spýtal sa
         ticho: „Čo povedia tí, ktorí zaviedli tieto poriadky, že ich neslúchaš?“
   </p>
   <p>
    Pohla plecom. Starým prísnym sa už ona zodpovie. „My budeme gazdovať dobre spolu, neboj
         sa.“ Tiež sa nachýlila k nemu a dodala: „Budeme sa držať toho, čoho sme sa mali dávno
         držať: ,čo je moje, to je tvoje a čo je tvoje, je moje.‘“
   </p>
   <p>
    Osvietený pritvoril oči a stratil sa v ďalekých osnovách a predstavách. Aký bude jeho
         život, keď odrazu bude mať slobodné ruky? Vzal to za dobré znamenie, že práve dnes sa ide
         stať pánom všetkého, čo má, keď tam žena s košíkom musela utekať pred surovosťou svojho
         muža. Tej surovosti je vlastne on na vine: preňho natisli cudziemu človeku ženu i s
         dieťaťom, ale mu nedali za to odmeny. Postavili ho za to do služby u druhých pánov.
   </p>
   <p>
    Staršia cítila, že sa tu veci pomkýnajú sem-tam, aby každá prišla na svoje miesto. Ide
         tu zavládnuť nový poriadok, lepší než dosiaľ. Z pohľadov, ktoré sa vymieňali a hľadali
         jeden druhý, vyrozumela, že je tu zbytočná. Zobrala sa teda, že pôjde domov.
   </p>
   <p>
    Už bol večer, zore sa roztiahli na západe. Domáci sa zobrali, že ju odprevadia. Na tom
         kuse cesty, ktorý je dobrý, hovorilo sa málo. Keď prišli na prvé jamy a hroble, ona sa
         zastavila a začala sa odberať od nich. Načo by išli krky lámať po takej ceste? Už sa
         odobrala od osvieteného, keď ho ešte pristavila.
   </p>
   <p>
    „Ešte by rada vedieť: na kongregácii
    <sup>
     [
     <a class="footnote" href="#ftn.id2610975" name="id2610975">
      59
     </a>
     ]
    </sup>
    bol, myslím, i môj muž.“
   </p>
   <p>
    Osvietený sa trochu zmiatol, ale sa hneď ovládal.
   </p>
   <p>
    „Skutočne — tak je, pán senior bol…“
   </p>
   <p>
    „A čo tam robil? Veď moc rokov, čo nenakukol na kongregácie.“
   </p>
   <p>
    „Skutočne, riedky hosť.“
   </p>
   <p>
    „Čo tam robil?“ Pri zorách jeho tvár bola osvietená. Ona mu pozerala veľmi skúmavo do
         nej. Natrafila tam kdesi na hodnú hŕbu pritajených rozpakov.
   </p>
   <p>
    „Nič zvláštneho — nič osobitého…“
   </p>
   <p>
    A rozlúčili sa od nej náhlive. Keď podišli, stisol chudé rameno ženy. „Ťažko prišlo
         zlyhať pred ňou, ale povedať jej, čo bolo, padlo by ešte ťažšie.“
   </p>
   <p>
    Staršia ostala sama na ceste, zaliatej skvelým svetlom zôr. Bolo jej odrazu, akoby bola
         stratená. Kde by vlastne patrilo ísť? Pobrala sa pomaly k tichej fare. Išla pomaly, ale v
         nej tak bolo, akoby išla roky a bola veľmi ustatá. Nohy ju ledva niesli.
   </p>
   <p>
    Za ňou sa ozvali nerovné kroky, i podivné ľupkanie. Dohonil ju vysoký chlap. Po širokých
         sárach mohla poznať Tomáša Sztupayho.
   </p>
   <p>
    „Dobrý večer,“ zavinšoval jej tenkým hláskom.
   </p>
   <p>
    „Kde boli, pán rechtor?“
   </p>
   <p>
    „Na kongregácii a teraz som sa zastavil u priateľov.“ Preglgával čosi dosť namáhave. Už
         z Posadiny neprišiel cele triezvy. Potom zasedel až dosiaľ u pána Mikuláša Ozubinského,
         špintať na nového inšpektora a seniora. „I pán senior sa zastavil u priateľov. Budú ešte
         tam.“
   </p>
   <p>
    „U koho?“ spýtala sa namáhave. Bolo jej, akoby slová pretískala s najväčšou silou.
   </p>
   <p>
    „U pána Baltazára, nášho inšpektora. Pán senior ho tešia, že ostal na ľade.“
   </p>
   <p>
    Pozrela naň prísne. Oči jej blysli hnevom. „Prečo by ho mal tešiť?“
   </p>
   <p>
    „Kto môže vedieť, prečo? Ale vedia, prečo mu vysvietil takú reč pred kongregáciou, keď
         bolo po všetkom?“
   </p>
   <p>
    „On — reč!“ Obzrela sa po zapálenom nebi starostlive, lebo v očiach sa jej menilo, akoby
         bola zapadla kdesi jeho sláva.
   </p>
   <p>
    „Veru, oni reč a pochvalnú. Takej stavy a rady dávno nepočuli.“
   </p>
   <p>
    „Naozaj, alebo na žart?“
   </p>
   <p>
    „Naozaj, ako že tieto zore svietia nad nami!“ Ešte podvihol ruku. Na nej akoby bola
         zazrela dva vystreté prsty, ani pri prísahe.
   </p>
   <p>
    Nepovedala slova. Pravou rukou urobila široký pohyb, akoby dačo odháňala od seba a
         vliekla sa ťažkým, kĺzavým krokom k smutnej fare.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2608846" name="ftn.id2608846">
        55
       </a>
       ]
      </sup>
      <span class="emphasis">
       <em>
        post festum
       </em>
      </span>
      (lat.) — po slávnosti (neskoro)
     </p>
    </div>
    <div class="footnote">
     <p>
      <sup>
       [
       <a class="para" href="#id2610450" name="ftn.id2610450">
        56
       </a>
       ]
      </sup>
      <span class="emphasis">
       <em>
        seniorálny inšpektor
       </em>
      </span>
      — inšpektor seniorátu (správneho
               obvodu)
     </p>
    </div>
    <div class="footnote">
     <p>
      <sup>
       [
       <a class="para" href="#id2610558" name="ftn.id2610558">
        57
       </a>
       ]
      </sup>
      <span class="emphasis">
       <em>
        našu ,Hej, Slováci!‘
       </em>
      </span>
      — pieseň Hej Slováci zložil Samo Tomášik
               (1813 — 1887), po návšteve Šafárika, Palackého a Jungmanna v Prahe r. 1834, keď išiel
               na štúdiá do Berlína. Pieseň vznikla na nápev poľskej piesne Jeszcze Polska
               niezgynęła… Stala sa známou aj za hranicami Slovenska a spievala sa ako slovanská
               hymna.
     </p>
    </div>
    <div class="footnote">
     <p>
      <sup>
       [
       <a class="para" href="#id2610805" name="ftn.id2610805">
        58
       </a>
       ]
      </sup>
      <span class="emphasis">
       <em>
        sú besní štúriáni. Držia jeho noviny, myslia i píšu do nich. Vidíš, im
                  je už nie dosť ani Bernolák
       </em>
      </span>
      — štúrovci, t. j. prívrženci spisovnej
               slovenčiny, ktorú uzákonil Štúr, Hodža a Hurban (1843); Anton Bernolák (1762 — 1813),
               vydal v Bratislave r. 1787 návod k slovenskému pravopisu Dissertatio
               philologicocritica de literis Slavorum (Jazykovednokritická rozprava o slovenských
               písmenách) a pripojeným návrhom pravopisu Orthographia (Pravopis), r. 1790 gramatiku
               Grammatica Slavica (Slovenská gramatika) a r. 1791 spis Etymologia vocum slavicarum
               (Odvodzovanie slovenských slov). Po jeho smrti vyšlo jeho najväčšie dielo Slovár
               Slovenskí Česko-Latinsko-Ňemecko-Uherskí (1825 — 1827). Bernolákova starostlivosť o
               slovenčinu smerovala k jej zrovnoprávneniu s maďarčinou a nemčinou v rámci uhorských
               pomerov a tým aj k posilneniu slovenskej národnej kultúry. Jeho dielo zároveň
               prispelo k vzniku národného vedomia i samostatnej literatúry.
     </p>
    </div>
    <div class="footnote">
     <p>
      <sup>
       [
       <a class="para" href="#id2610975" name="ftn.id2610975">
        59
       </a>
       ]
      </sup>
      <span class="emphasis">
       <em>
        kongregácia
       </em>
      </span>
      (lat.) — vo feudálnom Uhorsku župné
               zhromaždenie
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2611122">
       </a>
       24
      </h2>
     </div>
    </div>
   </div>
   <p>
   </p>
   <p>
   </p>
   <p>
    Keď odišli cudzie ženy s Judkou, chlapi ostali v pustom dvore, zarastenom burinou. Bača
         Hamuľa zle sa tu cítil. Bol by najradšej v ceste do Posadiny alebo skôr v Badišove. Ale
         Pavko bol zachmúrený, jeho otec zazeral naňho mrzko. Strhne sa bitka medzi nimi, ak ostanú
         chvíľku sami.
   </p>
   <p>
    Janko pristúpil k Pavkovi, chytil ho za rukáv. „Poďme, Pavko.“ A doložil veľmi ticho:
         „Musíš sa zastaviť i v Badišove. Budú nás čakať.“
   </p>
   <p>
    Pavkovi sa vyjasnila tvár. V očiach mu bola mäkkosť a hladkosť ani na hodvábe. „Len nech
         poupratujem dačo!“
   </p>
   <p>
    Vošiel do izby zapratanej gazdovským riadom, ktorý už dávno okyptel a vyšiel z úžitku.
         Nebolo čo upratovať, len ak by vyniesť a porúbať na triesky. Ale na štítnej stene zazrel
         dva jačmenné klasy medzi oblokmi, kde kedysi viselo zrkadlo. Prešiel na miesto, kráčajúc po
         hiandzi, potom hriadli a naostatok po štrbavej bráne s vypadnutými zubmi. Dostal klasy,
         zdravé, fúzaté, plné zrna. Boli zastrčené v slučke tmavého, zamasteného galúna. Steblá boli
         suché, ale zrná sa ešte držali, z nich trčali dlhé fúzy, nepolámané. Klasy neboli
         tohoročné, lebo len čo sa žitá vysýpajú do kvetu. Možno sú lanské, predlanské. Zahľadel sa
         na divnú vec, ktorú našiel tu náhodou. Starý otec vybral kdesi zdravé plné klasy a zastrčil
         ich na popredné miesto. Vážil si on božie dary, vážil, rád mal zem a čo rodí na nej.
         Okyptený riad neporúbal a nespálil, ale ho tu držal na hŕbe.
   </p>
   <p>
    „Čo si to našiel, syn môj?“ Bola totka z Posadiny, vyobliekaná v mnohých sukniach, s
         kordovánkami na krátkych širokých nohách.
   </p>
   <p>
    Zišiel k nej s klasmi medzi prstami. „Nebol neverný šafár, totka. Vidíte, mal vo vzácti,
         čo bolo v gazdovstve. Nerozhadzoval, i domov nosil klasy.“
   </p>
   <p>
    „Hej, nevieme, čo je kto, verný alebo neverný. On v sebe nosil, synku, čo nešťastie doň
         naváľalo. Bolo toho moc, on nevedel si pomôcť, ako si iní pomáhajú, vytiahnuť spodnú
         doštičku, nech sa z voza odsype cestou, čo je na ňom primoc. On všetko bral do seba a
         pozatváral všetky špáry, aby sa nič neodsypalo.“
   </p>
   <p>
    Spod hiandza s odlomenou hlavou odtisla starú dbanku, na ktorej držali už len dve
         obruče. Zodvihla tešlicu s hodnou štrbinou pri brade o veľmi krátkom porisku.
   </p>
   <p>
    „To bola jeho tešlica. S ňou mal moc do činenia, keď ho zašlo nešťastie. Vtedy ju i
         oštrbavil. Tento kríž na ňu vyrezal. Bola som pri ňom, keď ho vyrezával, prosila som, ale
         bolo darmo. Bol ako tá oceľ.“
   </p>
   <p>
    Pavko sa prizeral na kríž, krátky a hrubý, vyrezaný na porisku temer pri obuchu. Každé
         rameno nieslo tri zaokrúhleniny. Pri ňom sa zakázal, že jej zatne do chrbta, kdekoľvek ju
         nájde, prisahal, zaklínal sa.
   </p>
   <p>
    Sadli si na lavicu s operadlom, k prázdnej posteli, pokrytej bielou plachtou.
   </p>
   <p>
    „Materi!“ strhol sa Pavko.
   </p>
   <p>
    „Hej, našej Judke, lebo ťa už nosila pod pásom a nebola vydatá.“
   </p>
   <p>
    Prvý raz počul vypovedať triezvymi slovami vec, ktorú len bol tušil. Spustil hlavu na
         prsia, že sa mu klobúk zviezol z nej a odkotúľal k hiandzu, kde bola prvej košeľa.
   </p>
   <p>
    Dotkla sa mu hlavy tvrdou dlaňou.
   </p>
   <p>
    „Neboj sa, syn môj. I druhým sa stalo, čo tebe a tu sú. Nebyť on náramný, všetko by bolo
         inakšie. Nič by sa nebolo stalo. Mohlo byť všetko na mieste.“
   </p>
   <p>
    Pavko počul čosi hovoriť, ale nerozumel jednotlivé slová.
   </p>
   <p>
    „Ten vonku je otec?“ Zodvihol hlavu a pozeral na ňu smutne.
   </p>
   <p>
    Otázka bola taká ožihavá, že rozohnala i strnulosť, do ktorej padol po slovách totky.
   </p>
   <p>
    Prichýlila sa k nemu a pozerala naň veľmi vážne. I prísnosť sa jej ukázala v tvári.
         „Otec je poriadny, driečny mládenec, nie ohava akákoľvek. Ale v ten večer, o Michale akosi
         prišli hajdúsi v daždi a odvliekli ho. Nikdy ho nik nevidel v Záhradnom od tých čias.“
   </p>
   <p>
    On pohol plecom. Nevideli ho od tých čias, keď nevedia pozerať. On ho videl na salaši.
   </p>
   <p>
    „A ten druhý ako prišiel?“
   </p>
   <p>
    „Prišiel — neprišiel. Bol hajdúch vtedy a hneď prišiel s pytačom. Oddávanie bolo u nás,
         lebo musela utiecť pred ním. Ej, nebyť tešlice a divu, čo on robil v Záhradnom, bolo by
         všetko inakšie dnes. Mládenec by bol prišiel, čo i nie hneď. Ty by si mal svojho otca a
         gazdovstvo.“
   </p>
   <p>
    Zahľadel sa na klasy. V rozručanej duši starého otca ešte ostalo čosi neporušeného.
         Nebol by doniesol klasy do izby a nezapratal izbu všakovým gazdovským riadom. I on, hoc
         valach, mal v sebe tú istú lásku k poľu. Srdce sa mu stislo, že starootcovský dom vyničel.
         Zatvoria dvere a zahlobia obloky.
   </p>
   <p>
    Keby nebol býval náhlivý starý otec, vnuk by mal svojho otca, svoje meno, hádam, svoje
         gazdovstvo.
   </p>
   <p>
    Mládenec vstal z lavice s operadlom, v údoch cítil, akoby mu boli zavážili centy.
   </p>
   <p>
    „Poupratovali sme, totka. Tešlicu zahoďte do studne, alebo aspoň porisko spálte. Starý
         otec obanoval, že ju vtedy nosil. Máte vy čo upratovať?“
   </p>
   <p>
    „Poupratovalo sa.“ Obzerala sa smutným okom po izbe. Nenašlo sa nič, na čom by sa
         zastavilo oko. Z jej čias, čo tu bolo, všetko sa kdesi podelo.
   </p>
   <p>
    I Pavko sa obzeral po izbe, po troskách a odrobinách, čo život nazhŕňa okolo seba. Ale
         zazrel i jednu celú vec. Pod ornými kolieskami bola píšťala, vytočená z dreva s dierkami.
         Zodvihol ju, položil k ústam. Vyhrnuli sa z nej čvirikavé hlasy, ako rozradované, že ich
         ktosi prebudil zo zakliatia.
   </p>
   <p>
    Píšťalu si zastrčil do pazuchy, preľaknutý ešte trochu jej veselými hlasmi v dome
         smútku.
   </p>
   <p>
    Vyšiel pod stenu, predo dvere, za ním vyobliekaná stará totka. Utrela si oči, lebo kým
         vychodila z izby, vypadli z nich dve-tri kvapky a tiekli tenkými jaročkami dolu tvárou.
   </p>
   <p>
    Jej muž, v mestskom obleku, ale s kabátom, prehodeným na pleci, pozrel na ňu karhave.
         „Bolo ti to treba? Nebolo lepšie ísť domov?“ On bol pyšný na svoj dom a záhradku v
         Posadine. Zazlieval, že žena, majúc ho aký je, môže lipnúť i za druhými domami.
   </p>
   <p>
    Pavko zazrel zachmúreného hájnika. Vtrhol doň prudký hnev ako víchrica. Čo sa mal
         natískať nevolaný a mrzký i s jeho pytačom? A teraz tu stojí ani mrákava, lebo nesadol do
         Hudákovho, ako do páperia. Šiel k nemu a ukázal mu klasy.
   </p>
   <p>
    „Nebol neverný šafár. Bola v ňom vernosť a záľuba k poľu. Čo si nosil do domu a držal na
         prednom mieste!“ Ukázal im dva klasy, všetkým naokolo. Pozerali na ne s úctou, na plné,
         urastené. Kurátor Drozdík i prikývol hlavou. Potom ich ukázal zachmúrenému, tisnúc mu ich k
         samej tvári.
   </p>
   <p>
    Zachmúrený sa zahnal rukou. Len toľko, že nezachytil klasy a nedodrúzgal ich.
   </p>
   <p>
    „Choď mi z očí, nech ťa nikdy nevidia!“
   </p>
   <p>
    Pavko stisol zuby, z krotkých očí vyleteli blesky.
   </p>
   <p>
    „Ani ma neuvidia — nebojte sa. Nič od vás nepýtam, len pokoj. Nie ste otec, nebudete
         otec. Vaše meno nechcem. Netreba mi ho.“
   </p>
   <p>
    Zachmúrený sa uškeril a pozrel zlostne.
   </p>
   <p>
    „Budeš si v menách preberať?“
   </p>
   <p>
    „Ja mám moje, Hudák. Nesúce odhodím.“
   </p>
   <p>
    „Poraď sa mňa, čo ti poradí žena? Ale bola v Miškovci alebo Prešporku?“
   </p>
   <p>
    Janko medzitým odtiahol Pavka. Kurátor odtisol Šušalu. „Dajte pokoj, choďte domov.“
   </p>
   <p>
    Tri obloky zahlobili chytro doskami, i štvrtý oblôčik od Judkinej komory. Dvere
         zatvorili a zavesili na ne ťažkú zámku. Kľúč odniesla sebou vyobliekaná totka do Posadiny.
   </p>
   <p>
    Prišli spolu do mesta, spomínali starého Hudáka. Pavko vložil dva klasy do píštele a
         naspodku ju zapchal trávou. Tak mal pamiatku po starom otcovi. I on si ho spomínal. Hoc
         blúdil i padal do jám, ale naostatok uzrel predsa slávu. Pred ním bol veľký zámok so
         zlatými guľami na hálke.
   </p>
   <p>
    V Posadine by nebolo bývalo roboty, ale sotva prišli na nižný koniec, proti nim sa
         hrnula veľká hŕba sedliakov. Kurátor videl Heverina i krátkeho richtára, ale videl i
         Záceľanov a Čuhárčanov v sviatočnom a na samom predku mládencov v zaplátaných nohaviciach a
         zasmolených košelíach. Išli valom dolu mestom. Spievali pieseň slávnostnú, temer ako
         nábožnú. Ľudia vybehúvali z domov a stáli na priedomí. Niektorí mešťania sa pripojili k
         hŕbe a kráčali so sedliakmi. Heršlík kráčal za hŕbou sedliakov, sám, rozhŕnajúc širokými
         tľapkami prach cesty. Čiapočku mal nakrivo, na brčkavej hlave, ktorá sa hýbala zboka nabok,
         kým na ústach blúdil odpoly zabudnutý úsmev.
   </p>
   <p>
    Kurátor sa oddelil hľadať farárov. Chcel by vedieť, čo sa stalo, či sú všetci na
         slobode. Bačovi zišlo na um, ako sa ukázať doma a nedoniesť nič deťom. Odišiel pod bránu a
         navyberal z hŕby pečiva pletenákov. Deti ich rady. Potom mu zišlo na um, že sa Jurko už
         kosy chytá. Na Jána nebol na jarmoku, prichodí mu kosu vybrať v sklepe. A vyberal, vyberal,
         udieral končekom o kameň, počúvajúc ako zvoní.
   </p>
   <p>
    „Kým svák vyberie kosu, i ja kúpim dačo,“ šepol Janko Pavkovi i mihol naň okom.
   </p>
   <p>
    Bol tam neďaleko skliepok. Pri dverách viseli dve-tri šatky na ukážku.
   </p>
   <p>
    „Majú tu stužky?“
   </p>
   <p>
    Pavko sa díval, ako sa kupujú a vyberajú stužky. Keď kupec zacenil, Janko sa zarazil.
         „Toľko? Ťu-ťu-ťu!“
   </p>
   <p>
    „Kto chce ženu mať, musí na ňu nakladať,“ uškeril sa kupec.
   </p>
   <p>
    Janko niesol peknú stužku. Pristane Žofke do vrkoča. Usmieval sa, kráčalo sa mu ľahko.
         Ako je pekne mať kupovať komu. I on má komu kúpiť, ale ako? Stužky mu nepatria. Nie je on z
         dobrého gazdovstva ako Janko. Nemôže sa pechoriť.
   </p>
   <p>
    „Ja by tiež kúpil dačo, Janko. Súcu kotúľku.“
   </p>
   <p>
    „I kotúľku kúpime, ešte najskôr, kde sú tie kosy.“
   </p>
   <p>
    Bača naostatok vybral súcu kosu, i obrúčku, nabiť ju na kosisko.
   </p>
   <p>
    „Chlapci, počkajte ma ešte trochu. Prídem hneď.“ Bolo mu poznať, že má čosi dôležitého
         pred sebou, i čelo sa mu nabralo.
   </p>
   <p>
    Janko vtisol Pavka do obchodu. „Vyber si sám, Pavko, ako vieš. Ja ťa počkám.“
   </p>
   <p>
    Kupec mu predložil celú truhličku s kotúľkami. Boli i prosté olovené, ale on si vybral
         jagavú žltú a v nej boli vyrezané všakové čierne cifry. Pristane na vreteno s tenkou
         ľanovou priadzou. Zapýtali i jemu hodne; nejednal sa, platil hneď.
   </p>
   <p>
    Bol šťastný. Pochoval starého otca, ale osláveného, ktorý videl nádherný zámok o zlatých
         guliach na hálke. Nebolo na ňom ani znaku blatiska, ktorým sa brodil. Utratil ho, keď mu
         bol najbližšie srdcu. Zato oslobodil človeka, vrátil mu meno, ktoré nosil s hnusením.
         Ostala mu mať, dobrá a pekná, stará totka a priateľka v Badišove a nadovšetko srdce, ktoré
         mu darovala jeho Katrenka. Má otca, pozná ho, švárneho mládenca, poriadneho. Pri jeho hlave
         spočívala už raz jeho hlava na hlavnici.
   </p>
   <p>
    Janko ho chytil za ruku, viedol ho k skliepku, kde prvej kúpil stužku. „Strýk čosi
         kupuje,“ šepol mu.
   </p>
   <p>
    Bača sa preberal medzi šatkami. Biele ani sneh, mali vtkané palmy a veľké kvety, tiež
         biele. Také šatky nosia matróny na hlave, vedúc ich potom krížom cez prsia. Bača odhrnul od
         seba biely výber.
   </p>
   <p>
    „Ja chcem dačo pre mladú ženu.“
   </p>
   <p>
    Kupec pristal vďačne. Rozložil na rukách dlhú úzku šatku. Tiež sa menili na nej biele
         kvety.
   </p>
   <p>
    „Pekná podvika mladej neveste!“ chválil kupec, dajúc hrať proti svetelnosti nádherným
         kvetom.
   </p>
   <p>
    Bača vedel, ako pôjde okolo hlavy ponad čepiec a potom okrútená okolo hrdla spustí konce
         po prsiach. Ale sa zachmúril, keď kupec zacenil.
   </p>
   <p>
    „Bohaprázdna cena!“
   </p>
   <p>
    „Kto chce mladú ženu mať, musí na ňu nakladať,“ smial sa kupec.
   </p>
   <p>
    Bača šiel do opaska po peniaze, kupec zakrútil podviku do tenkých papierov.
   </p>
   <p>
    Čakali ho skoro na predošlom mieste. Vyšiel k nim vzrušený. Netušil, že vedia dobre, čo
         on kupoval v skliepku.
   </p>
   <p>
    Kurátora vyvolali z fary a pustili sa hore mestom.
   </p>
   <p>
    Cestou nehovorili. Každý mal o čom rozvažovať, hádam sa i pokochať.
   </p>
   <p>
    Keď prišli pod Smolce, chceli prejsť potok a pustiť sa chodníkom popod dúbravu. Tu
         začuli hrmot za sebou a o chvíľu ich prešiel fulajtár na koni, ktorý sa ledva dal zdržať,
         nepustiť sa domov vo výcval. Vystúpili sa ku garádu a postavili do radu. Štvorka sivých
         koní zdupotala mocne. Pohadzujú hlavami, vetrík si zahráva s ich dosť tmavou hrivou.
   </p>
   <p>
    Zložili klobúk. Hajdúch a kočiš, vidiac sedliakov stáť a čakať, pridŕžali kone, lebo
         osvietený chce zaďakovať, keď ho pozdravujú. Tu sa osvietený vyklonil, keď ich poznal, tvár
         sa mu zajasala radosťou. Kýval im rukou.
   </p>
   <p>
    „Ako sa máte? Pozdravujte tamhore všetko, čo tam bolo.“
   </p>
   <p>
    Ako prechodil popri nich, jeho sivé, iskriace oko nemohlo sa odtrhnúť od Pavka.
   </p>
   <p>
    „Nech sa mávajú dobre, osvietená milosť,“ zavolal mu bača Hamuľa v odvetu. „A nech
         prídu.“
   </p>
   <p>
    Zakýval im rukou nad hlavou, keď už kočiar prehrmel.
   </p>
   <p>
    Vydýchli všetci radostní, uveličení. Dnes mali šťastie pozdraviť ho dva razy zblízka.
         Rozprávali si o tom. V tej radosti ani nezbadali, že jeden z nich ledva sa mohol pohnúť z
         miesta, akoby bol prirastený naň ani jedľa. Menilo sa mu, že musí mať korene dohlboka, keď
         ho nevyvrátila besná víchrica, čo mu preletela ponad hlavu. Bola i víchrica i búrka, čo sa
         strhlo v ňom; nad hlavou zhrmelo, jasné strely párali. Divné svetlá hádzali do všetkých
         kútov. Pri ich oslepujúcich bleskoch videl jasne i kde bola prvej tma.
   </p>
   <p>
    Švárny mládenec prichádzal teda z veľmi panského domu do Záhradného. Rodičia nič nemali
         proti tomu, kým nezbadali, že sa ide priveľmi zapliesť so sedliackou dievkou. Potom začali
         najskôr zakazovať a naostatok poslali poň hajdúchov. Odvliekli ho, zatvorili hádam. Nadlho?
         Ale nebol vždy zatvorený, i pustili ho hádam.
   </p>
   <p>
    „Je osvietený oddávna v úrade?“ Keď tie slová vyriekol, začul tam kdesi lom a treskot
         ako keď sa hora váľa, ale ich vyriekol, hoc sa mu spriečili v hrdle.
   </p>
   <p>
    „V úrade bude dobrých osem rokov. Oženili ho a potom o rok, či o dva umrel starý
         osvietený.“
   </p>
   <p>
    Nuž áno, keď sa ženil, vtedy mať najväčšmi plakala, pred desiatimi rokmi. Pamätá sa, že
         ju v tie časy videl nariekať nad hábmi v truhle. Iste dopočula, že sa i on žení. Do tých
         čias sa neozrel už o ňu, akoby jej nebolo na svete.
   </p>
   <p>
    „A pred ženením bol osvietený v Ozubinách?“
   </p>
   <p>
    Kurátor sa o tie veci veľmi nestaral nikdy, ale sa predsa rozpamätal, že ho nebolo moc
         rokov doma. „Bol kdesi ďaleko. Najskôr mal službu.“
   </p>
   <p>
    Odvliekli ho hajdúsi a on potom utiekol. Neozrel sa viac o nič, až donedávna. Čo hľadal
         na salaši? Načo sa mu dal do známosti?
   </p>
   <p>
    Hanbil sa, hanbil, ako mohol uveriť pekným slovám. Tak im verila i mať. On mal hlavu pri
         jeho, na tej istej hlavnici. Bral každé slovo za hotový peniaz, čakal naň ako na mannu z
         neba. I ona jemu otvorila srdce, podelila sa s ním o všetko, čo mala, i o svoj veniec.
   </p>
   <p>
    „Chlapci, každý máme inde čo robiť,“ nadhodil bača, keď sa spustili na hradskú, pod
         Badišovom. „Iba ak by si ty, chlapče, šiel so mnou. Zajedli by sme si spolu.“
   </p>
   <p>
    Ale kurátor sa ohlásil. Pavko pôjde s nimi, inak by sa neobstál pred ženou.
   </p>
   <p>
    Bača sa už neprotivil. „Len pred večerom nemeškaj, aby sme sa neopozdili.“
   </p>
   <p>
    Jedli u Drozdíkovcov obed i večeru. Gazdiná vynukovala tuho, i jedovala sa, ale Pavko
         ledva mohol vložiť lyžku do úst. Len čo položili lyžku, Pavko sa odobral.
   </p>
   <p>
    Janko ho odprevádzal po záhumní. Ale netrvalo dlho, že sa každému zažiadalo ísť svojou
         cestou.
   </p>
   <p>
    „Ja idem na faru, Pavko, ale sa ešte zídeme hádam.“
   </p>
   <p>
    „I ja pôjdem na faru, ale neskoršie. Zídeme sa.“
   </p>
   <p>
    Pavko bol ako ohlušený ešte. Nocľažníka zo salaša vysúdil zo svojho srdca, ktoré bolelo,
         stískalo sa. Vysúdil ho nadobre. Hľadel zabudnúť hladké podlízavé slová i hladkanie, čo
         vtedy cítil na tvári, keď ležal s ním pod smrečkom. Srdce bolo ako prázdne, opľasnuté.
   </p>
   <p>
    Pred Ranostajovie domom vydýchol si voľnejšie. Obloky na štíte boli otvorené, sťaby dom
         vyzeral na cestu, kto príde. V záhradke pod veľkými slnečnicami zazrel jej hlávku. Keď
         stúpil na môstik, už bola pri dverčekoch a otvorila si ich.
   </p>
   <p>
    „Poďme do izby, Pavko, musíš si zajesť.“ Keď jej oznámil, že už jedol a kde, chytila sa
         tuho dverčekov a očko jej zatancovalo zboka nabok. „Ako si to mohol urobiť, Pavko, keď si
         vedel, že ťa čakáme. Ale ty vždy tak: iným robíš po vôli a mne tu dáš vyčkávať.“
   </p>
   <p>
    Prosil, aby prepáčila, ťahal ju do izby, že si posedia. Dozvedel sa, že by boli sami ako
         palec, v celom dome. Ona pohodila hlavou.
   </p>
   <p>
    „Keď je tak, nuž nie do izby.“ Keď veľmi osmutnel, zišlo jej na um, že len toť pochoval
         starého otca. Pozrela naň udobrená. „No, poď sem, Palík, sadneme si tuná trochu.“
   </p>
   <p>
    Pavko sa rozveselil, svet sa mu ukazoval hneď inakšie. I jej hlas mu znel sladko, sťa
         keď sa fujara ozve večerom v tichej hore. V kúte záhradky rozkvitla sa bazička, obsypala sa
         bielym kvietím a voňala v celej záhradke. Keď sadol na lavičku za ten kriak a ona k nemu,
         bolo mu akoby bol zapadol do začarovaného sveta. Vôňa kvieťa omamovala, jej blízkosť
         zahrievala.
   </p>
   <p>
    Vytiahol píšťalu a z nej jačmenné klasy. „To mi ostalo, Katra, z materinského. Valachovi
         píšťal ešte-ešte, ale klasov už nebude mať na svojej zemi. Nemá ani na pol piade.“
   </p>
   <p>
    „Nemá jej, ale bude mať. Budeme sa usilovať. Tej zimy začneš robiť metly s otcom i
         mlátiť ako gazdovský syn. Zeme bude. Ani otec jej nemal a teraz ju má. Naučí ťa, ako ju
         môžeš mať. Bude nám dobre. Budeme sami, sami, Pavko.“
   </p>
   <p>
    „A moja mať?“ Hlas sa mu zatriasol. Videl ju, ako dnes išla sama do Studenej, sama.
   </p>
   <p>
    „Bude s nami, bude nám ešte lepšie. Tvoja mať bude i mne mater.“
   </p>
   <p>
    Sedeli blízko, bazička voňala tuho, opili sa vôňou i blízkosťou bytostí. Katra sa
         prebudila z ďalekého snenia. On jej dal do lona žltú kotúľku s čiernymi ciframi. Oblapila
         ho okolo pliec a hovorila mu ticho:
   </p>
   <p>
    „Nezabudla som na nocľažníka na salaši. To je hodný človek! Povedal mi, ak by mi bolo
         treba dačo, aby sa jeho spýtala.“
   </p>
   <p>
    Pavko sa strhol celý predesený.
   </p>
   <p>
    „Pôjdeš do Červenej Lehoty?“
   </p>
   <p>
    Usmiala sa mu a pritúlila sa k nemu. „Nie do Červenej Lehoty, len k starému pánovi do
         fary. Starý pán mu odpíše.“
   </p>
   <p>
    Jej teda zveril viac ako jemu, hoc s ním spal na jednej hlavnici, i hladkal ho po tvári.
         Nestál už oň, vyhádzal ho zo srdca so všetkým činom, ale predsa ho bodlo, že jej zveril o
         jeden stupník viac ako jemu. Starého pána mal dosiaľ vo vzácti, ale teraz vzbúrilo sa srdce
         proti nemu. On teda vedel, kto je nocľažník v hunke, znal ho od prvej, ale jemu nedal znať
         najmenšej veci. A vie dobre, že hovorili o ňom. Od nich pochodí i námera držať ho tej zimy
         u Drozdíkov, aby sa priučil robote pri gazdovstve a aby chodil do fary učiť sa k starému
         pánovi.
   </p>
   <p>
    „A príď k nám. Pavko, poradiť sa otca. On nás naučí, ako si zadovážiť zeme.“
   </p>
   <p>
    ,Nieto jej ani piade,‘ pomyslel si. Siahol k pazuche, tam namacal píšteľ a v nej dva
         krásne klasy. Jediné dedičstvo po materinskom. Z otcovského nemal ani čo by za necht padlo.
         Meno musel vrátiť podstrčenému otcovi. Nemá už ani mena.
   </p>
   <p>
    Prišiel na faru. Dvere do pitvora boli odchýlené. Vošiel potichu a pobral sa ku kuchyni.
         Ani tam neboli dvere zatvorené. Počul zdnuka vravu. Nakukol špárou, či by nevidel, kto je
         dnu. Pri obloku stála Žofka, zhovárala sa s kýmsi pod oblokom.
   </p>
   <p>
    „Už si len radšej mohol prísť večer. Prišiel by si rovno do kuchyne, nik by ti nepovedal
         nič.“
   </p>
   <p>
    „A ja radšej odtiaľto, Žofka!“ Poznal hlas Janka.
   </p>
   <p>
    „Ešte ťa zazrú od Škôrov a nazdajú sa, že si na jablkách.“
   </p>
   <p>
    Janko sa zasmial. „Neboj sa, u Škôrov nieto živej duše doma. Ako sa ti páči stužka?“
   </p>
   <p>
    „Páčila by sa mi, keby ju bola dostala večer. Takto neteší, Janko.“ Hlas sa jej
         zatriasol. Pavko vytriešťal oči. Tu nechybí mnoho a začne mrholiť.
   </p>
   <p>
    „Vo dne ju môžeš lepšie vidieť, ako večer.“ Ako vidno, Janko chcel vec obrátiť na žart.
         Ale vec sa zadrela kdesi hlboko do srdca dievčine. Pri žarte temer vykríkla od bôľu. Nedala
         mu umknúť len tak ľahko.
   </p>
   <p>
    „A kde je tá ľúbosť, Janko?“ Tu sa už hlas prelomil, začali ho zadúšať slzy. „Ani jeden
         večer ťa nevidela fara, odkedy si prišiel zo salaša. Prečo, Janko? Viem, že som pochybila,
         tú pospolitosť som ti pritajila vtedy. Ale to z ľúbosti. Prečo si sa odhodil?“
   </p>
   <p>
    „Neodhodil som sa.“
   </p>
   <p>
    Bola nachýlená k obloku, vyčitovala mu v trhaných slovách. Pavko otváral oči. Kde by sa
         bol nazdal, že sa toľká ľúbosť prekysne. Žofka bola náhlivá.
   </p>
   <p>
    Zopäla sa náružive a dotušila mu priduseným hlasom:
   </p>
   <p>
    „Odhodil si sa nadobre. Mívaš si, že ja neviem nič? Kde ideš každý večer, povedz! Ale
         neviem, komu si niesol zavčerom ruže a dnes rozmarín, majerán možno.“
   </p>
   <p>
    Nevydržala v hneve, i hnev sa podlomil. Nemalo ju čo trímať dohora. Klesla zasa na prah
         obloka.
   </p>
   <p>
    „Nieže tak, Žofka,“ bolo počuť mäkký hlas Jankov. „Idem večerom do mlyna, lebo nemôže
         zaspať od choroby a opustenosti. To je, Žofka, nie dievka, ako dievka, ale anjel-strážca.
         Stráži nado mnou verne, od počiatku.“
   </p>
   <p>
    Rozharcovala sa rukami okolo seba, akoby odháňala kŕdeľ úlipných múch, ktoré hučia
         naprotiveň okolo uší. Anjel-strážca! Videla ho dobre vtedy, keď ju niesol v náručí, ako jej
         pozeral do očí. Akoby sa jej bol v prsiach pozvŕtal rozpálený svoreň.
   </p>
   <p>
    „Nie, mne si nikdy nepozrel do očí, ako jej vtedy, keď si ju niesol. Mňa si nevidel, keď
         som prešla popri tebe.“
   </p>
   <p>
    „Jej života je na mále, Žofka. Ochorela, ochorela, lebo ju nemal kto opatriť. Nemala
         prítuľu.“
   </p>
   <p>
    Bol by temer na mater povedal, čo ešte nepovedal nikomu: že Hanka by nebola ochorela,
         keby bola mohla ostať u nich. Ale čože, mať bola divná, ako teraz Žofka. Nedalo sa hnúť
         milosrdie, ležalo ťažko, ani tvrdý kameň. Nepovedal radšej nič, ale na prosebné slová ona
         stála pred ním tupá a zanovitá.
   </p>
   <p>
    Pavko zabudol na svoj kríž a musel sa uškeriť na čudnej hádke. Ustúpil odo dverí do
         pitvora a tam zavrel dvere dosť hlasne, že buchli. Po pitvore sa vliekol pomaly šuchotavým
         krokom. Predo dvermi kuchyne si odkašlával, prihládzal vlasy. Vo dverách sa zjavila Žofka,
         udivená. Ešte i teraz má stvrdnutý výraz okolo úst. Zabudla ho sňať nebodaj.
   </p>
   <p>
    „Ja som prišiel, Žofka, mal by čosi povedať starému pánovi.“
   </p>
   <p>
    Pozerala i naňho chmúrne. Kto by povedal, že sa môžu zamútiť i čisté nevädzové oči.
   </p>
   <p>
    „Bude vo včelíne, vždy je tam,“ riekla mu sucho. Pavko odstúpil do pitvora a pozrel na
         ňu zboku.
   </p>
   <p>
    Také sú Ranostajove dievky. I jeho Katruša má tvrdé tiene po tvári, aké ich mala, keď sa
         chcel zverbovať za Janka. Vtedy bolo aspoň prečo postaviť sa so vzdorom, ale tu už veru
         nieto prečo. Sám videl Hanku z mlyna po tieto dni. Už ani nemôže vstať. Leží vychudnutá na
         triesočku v komore, drozd jej tu i tu zaspieva: ,Bože môj, otče môj, z vysokého neba, keď
         si mi dal zuby, dajže mi i chleba‘. Veľmi smutná pesnička.
   </p>
   <p>
    Pavko prešiel popred včelín. Včely sa už utíšili po robote, len kedy-tedy preletela
         opozdená, vracajúc sa domov.
   </p>
   <p>
    „Nechoď popred včelín, ešte ťa daktorá uje. Ak sa chceš dívať, staň si na stranu.“
   </p>
   <p>
    „Ja by im mal čosi povedať.“
   </p>
   <p>
    Starý pán si ho obzrel lepšie a až teraz poznal, kto je. „Náš Pavko!“ zvolal a otvoril
         dverce. „Môžeš byť pri mne, len nebúchaj.“ Bol by mu vysvetlil, ako včely žijú a gazdujú,
         každá rodina pre seba a svoju budúcnosť, ale sa zhákol. Mládenec stál pred ním uzavrený, s
         chmúrnym výrazom na tvári. Ani mu len nepozrel do očí, ale blúdil nimi sem a tam. „A ty si
         bol v Záhradnom, Pavko. Povedali, že ti starý otec umrel.“ Pavko prisvedčil. „Bol pri
         rozume?“
   </p>
   <p>
    Pavko sa rozradoval. „Akoby mu nebolo nič. Dával dobré naučenia.“ Bol by spomenul i
         pyšný zámok o zlatých guliach pod hálkou, ale už nebol so starým pánom zdieľny. Bolo mu
         vždy pri pamäti, že prišiel čosi povedať.
   </p>
   <p>
    Ale starý pán zdvihol dlane a zložil ich dovedna. Hlboké záhyby od lícnych kostí k ústam
         sa vyrovnali čosi. V očiach sa zažali teplé ohne.
   </p>
   <p>
    „Vedel som ja, že precitne raz a vezme hodnosť ľudskú na seba. Boh nedal vyničieť svoj
         obraz.“
   </p>
   <p>
    Predstavil si ho, v akej zhovädilosti ho vídal a hľa, pred smrťou zvíťazil obraz boží
         pri ňom.
   </p>
   <p>
    To boli inakšie slová, ako tie, čo počúval nad rakvou od farára o nehodnom šafárovi.
         Stisol zuby hnevom, akú krivdu preniesol nebohý ešte i po smrti. Pozrel povďačným okom na
         starého pána, skoro by mu bol ukázal píštel a klasy, aby vedel, že i v opilosti mával
         chvíle jasné. Keď sa v ňom prebudil gazda a sedliak; ale mu prišlo na um, že sa prišiel s
         ním zhovárať o iných veciach.
   </p>
   <p>
    Bolo mu ťažko započať, ale len začal naveľa.
   </p>
   <p>
    „Prišiel som im dať znať, že ak budem v Badišove tejto zimy, nebudem chodiť na učenie.“
   </p>
   <p>
    Starému pánovi klesli ruky. V slovách zacítil zahryzenosť, zaťatosť. Brázda medzi ústami
         a lícnymi kosťami sa prehĺbila.
   </p>
   <p>
    „Nemáš vôle do učenia?“
   </p>
   <p>
    „Vôľa by bola.“ Oči mu zasvietili i tvár sa vyjasnila od chtivosti učiť sa. „Ale
         nebudem.“
   </p>
   <p>
    „Prečo? Učili by sme sa večer, keď nieto roboty. I Janko tak chodieva.“
   </p>
   <p>
    „Jednako nebudem.“
   </p>
   <p>
    Starý pán si ho obzeral. Mladý junec, ktorého nepriahali dosiaľ; vidí jarmo a hádže
         vzdorovite hlavou. On už premohol i inakšie výkruty a vzdory.
   </p>
   <p>
    „Vtedy na salaši bol si rád, keď sme ti sľúbili, že sa budeme učiť. Vieš, čo hovoril
         priateľ z Červene] Lehoty.“
   </p>
   <p>
    Napomenul mu ho schválne, vediac, čo bolo medzi nimi na salaši. Jeho spomienka, bol
         istý, nakriatne vzdorovitého.
   </p>
   <p>
    Ale sa zarazil ešte väčšmi, keď sa neukázalo účinku. Pavko stál s pravou nohou napred,
         akoby chcel vykročiť a pozeral úporne do zeme. Naostatok pozrel na starého pána, ale oči by
         najradšej skryť sa do kúta. Ako udivené pozerali na starého pána.
   </p>
   <p>
    „Vtedy bol z Červenej Lehoty, a dneska sa viezol na štvorke do Ozubín.“
   </p>
   <p>
    Starý pán prikyvoval. „Priateľ z Červenej Lehoty je náš osvietený. Keby si nebol zvedel
         dneska, kto je, bol by si zvedel iným razom.“
   </p>
   <p>
    Keď videl starý pán, že i ten spôsob zlyhal, bolo mu veľmi ľúto.
   </p>
   <p>
    „Veľmi som sa držal na to, že vás budem učiť, kurátorových a teba tejto zimy. Bol by vás
         hľadel naučiť všetko, čo viem. Nie je toho moc, ale by bol rád poručiť vám. Viem, už
         nebudem dlho učiť. Vy by ste boli moji ostatní žiaci nebodaj.“
   </p>
   <p>
    Tie slová otriasli stálosť Pavkovu. Bôľ a žiaľ, čo zunel v nich, popodjedal jeho
         odhodlanosť. Odmäkol v ňom vzdor a rozkvitli sa iné city.
   </p>
   <p>
    „Učiť by sa učil vďačne, ale len z ich lásky a mojej vlastnej náuky. Od neho nechcem ani
         rady, ani ustávania.“ Tu sa i jemu hlas zvlnil a zamĺkol.
   </p>
   <p>
    Starý pán pozeral naň s ľútosťou. Čo by povedal osvietený, keby bol počul také ukrutné
         slová?
   </p>
   <p>
    „Vidím, vieš všetko. Ale ak vieš všetko od základu, prečo máš ťažké srdce naň?“
   </p>
   <p>
    Pavko pozeral pošmúrne do zeme. „Na salaši sa ukazoval ako náš, i mal som ho za nášho.
         Ale dneska som videl, kto je. Ako mám mať vďačné srdce k nemu, keď sa preobliekol za nášho,
         len keď šiel zle robiť. Bolo mi to, ako vlk keby sa preobliekol za baranca.“
   </p>
   <p>
    Starý pán pokrúcal hlavou, i čelo sa mu nabralo trochu.
   </p>
   <p>
    „Vieš všetko, ale nevieš všetko, ako patrí. Ja som sa sňal s ním viac ráz, i vtedy na
         salaši i inokedy, keď bol ako osvietený. Oblečený v našom, alebo panskom, on je náš. Jeho
         srdce sa ťahá k nám. Vôľu má, ale vôľa je nevládna. Keď má urobiť niečo rozhodného, prídu
         akísi tí hajdúsi, ktorí ho poviažu a odvlečú prisluhovať iným. Možno by bola v ňom vôľa
         stvrdla na oceľ, odhodlanosť by bola zdužela, keby ho neboli hajdúsi odtrhli nasilu od
         tvojej matky. Bol by on dneska náš, oj, náš, ako ty, alebo ja. Ale mu zlomili vôľu.
         Nehnevaj sa naň preto. Nie je on všetkému na vine.“
   </p>
   <p>
    „Nehnevám sa. Ale nech sa nestarie do nás, keď sa neozrel o nás toľké roky. Nech nám dá
         pokoj.“
   </p>
   <p>
    Starý pán sa usmial. Tá starosť bola veru zbytočná. Nepôjde sa on starieť o veci, do
         ktorých ho nič.
   </p>
   <p>
    „On má, Pavko, svoj svet, svoju domácnosť, nepríde sa on starieť do vás. Vtedy na salaš,
         ak nevieš, prišiel hľadať samého seba. Bačovi povedal, že hľadá voly, ale hľadal seba.
         Cesty sa mu zmiatli tak divne, že už nevedel, ktorou sa obrátiť. Bol veľmi zronený. Ale sa
         obliekol do nášho, našiel teba a jeho srdce prirástlo k nám. Ale hajdúsi ho zasa odvliekli
         od nás do jeho sveta. Daroval ti valašku a háby, odobral sa nadobro od nášho sveta. Neboj
         sa, že by sa ti priblížil ešte, už či v našom obleku, alebo panskom. Ale zas ak pozrie na
         teba zďaleka, nehnevaj sa naň. Pováž, že je otec a on sa v otcovstve kochá. Jeho láska ti
         neublíži.“
   </p>
   <p>
    Pavko schýlil hlavu a pozeral do zeme. Slová starého pána ho chytili za srdce. Z nich
         akoby mu bol zunel zlomený hlas starého otca: ,Rád by ťa trošku poviesť, ale nemám dúšku‘.
         ,Videl som pred sebou hrdý zámok o zlatých guliach na hálke. A pod nohy prišla skalka, o ňu
         som sa potkol, a už nemohol vstať. Pýcha a tvrdohlavosť.‘
   </p>
   <p>
    Stál pred ním starý otec, opakoval múdre slová a Pavko sa utíšil v sebe. Bolo mu ťažko,
         že sa zriekol učenia zo vzdoru. Umienil si, že vec popraví čím najskôr.
   </p>
   <p>
    Chcel sa odobrať a ísť k bačovi, keď vošiel do včelína Bohumil Valizlosť. Syn uveličený,
         natešený pristúpil k otcovi a oblapil ho.
   </p>
   <p>
    „Aký šťastný deň dneska. Dnes sme zahádzali veľkú jamu, ako povedal Lacko Ústeľnický a
         pochovali v nej, čo morilo Slováka. Slovák prehliadol, pretieral oči a udivený hľadí na
         jasné zore. Dnešný deň bude pamätný u nás. Vypustili Záceľanov z väzenia, zo Speváka sňali
         vyšetrovanie. Ľud z Čuhár a Zácelia čakal väzňov a keď vyšli pred stoličný dom, vzal ich
         medzi seba. Uväznení išli dolu Posadinou spievajúc Tomášikovu pieseň.
    <sup>
     [
     <a class="footnote" href="#ftn.id2612579" name="id2612579">
      60
     </a>
     ]
    </sup>
    A osvietený sa tešil. On je náš. Viceišpán
    <sup>
     [
     <a class="footnote" href="#ftn.id2612591" name="id2612591">
      61
     </a>
     ]
    </sup>
    nie je náš, ale bude prísny a spravodlivý. Máme nového slúžnodvorského.“
   </p>
   <p>
    Starý pán stál pred synom vymenený, omladnutý. Pracoval i on a prispel niečím k tomuto
         šťastnému obratu. Vyslobodil mocného z pút, aby sa mohol pohnúť a porúčať nepriateľské
         násypy. A mocný sa pohol, porúcal. I on prispel niečím k tomu. Ale tu vystupujú noví
         dejatelia, o ktorých nebolo slýchať dosiaľ, sám pospolitý človek. Pokyvoval uznanlive
         hlavou.
   </p>
   <p>
    „Prišli sme k akýmsi chotárnym kopcom, za nimi sa otvárajú nové vidieky. Pospolitého už
         máme. Sprvoti bol náš z osobnej prítulnosti a vďaky, teraz je náš z presvedčenia. Povedomie
         sa v ňom prebudilo a povedie ho už i bez nás. Dosiaľ sme ho strhávali my, od týchto čias
         pospolitý bude strhávať nás.“
   </p>
   <p>
    Bohumil Valizlosť bol rozochvený. „Budeme mať novú, spravodlivú vrchnosť. Koho zastihnú
         opitého, padne pod pokutu. Ale i inak sa ukazujú iné časy. Na obed sme mali novú švábočku s
         novou bryndzou. Spevák ju dal vysadiť, rožkuľku na úslní, že prvej narástla. Janko
         Chovanec, chudák, hľadel na ňu, ako na dáky div. Dakoľko surových si odniesol do Mutinej
         ukázať ľuďom, že prednovka sa skončila.“
   </p>
   <p>
    „Dlhá, ťažká prednovka. Veronka ju neprežila. Veru ťažké boli naše prednovky.“
   </p>
   <p>
    Pavko počúval divný rozhovor. Takého ešte nikdy nepočul. Ak sa inde starali a
         premýšľali, starali sa najviac o seba, ako by im bolo čím lepšie. Ale tu videl, že bola
         starosť o iných. Ani len na jeho starého otca nezabudli, bárs nevideli v jeho živote nič
         pekného a slušného. A on len toť chcel sa zatvoriť pred ľuďmi a dobrými náukami. Pre
         pletku, že videl otca v kočiari, chcel sa odhodiť od ľudí a zohrdiť dobré náuky. Tiež pýcha
         a zaťatosť, od ktorej ho vystríhal nebohý.
   </p>
   <p>
    „Ja už pôjdem. Budú ma u bačov čakať.“
   </p>
   <p>
    „Šťastlive a nezabudni na nás. Všetko sme my svoji i my tu i kurátorovci i bača i všetok
         náš ľud.“
   </p>
   <p>
    „Nezabudnem nikdy na ich slová. Ak budem tejto zimy v Badišove, budem sa chodiť učiť.“
   </p>
   <p>
    „Pekný deň naozaj, ten dnešný. Veľmi pekný,“ riekol starý pán, zatvárajúc včelín a
         pozerajúc na nádherné zore, rozliate po pol nebi.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2612579" name="ftn.id2612579">
        60
       </a>
       ]
      </sup>
      <span class="emphasis">
       <em>
        Tomášikovu pieseň
       </em>
      </span>
      — t. j. Hej Slováci
     </p>
    </div>
    <div class="footnote">
     <p>
      <sup>
       [
       <a class="para" href="#id2612591" name="ftn.id2612591">
        61
       </a>
       ]
      </sup>
      <span class="emphasis">
       <em>
        viceišpán
       </em>
      </span>
      (z maď.) — podžupan
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2612691">
       </a>
       25
      </h2>
     </div>
    </div>
   </div>
   <p>
   </p>
   <p>
   </p>
   <p>
    V tých dňoch sa dozvedela Katra Ranostajovie, že priateľ z Červenej Lehoty je vlastne
         osvietený z Ozubín. Janko to spomenul náhodou pred Žofkou a Žofka pred Katrou.
   </p>
   <p>
    Katra to len tak nezabudla. Rozmýšľala, kedy bolo lepšie, či teraz, keď sa vozí na
         štvorke do Posadiny, a či keď prišiel o valaške na salaš, a tu vďačne uznala, že lepšie mať
         dobrého priateľa tak, ako je osvietený teraz. Záhradníctvo v Červenej Lehote nevynáša nikdy
         toľko, ako hlavné išpánstvo čo ako malej stolice.
   </p>
   <p>
    Rozmýšľala mnoho vôbec. Poprezerala brezy v sade, či budú mať dosť prútov. Jej otec ich
         sám spotrebuje mnoho cez zimu. Vystačia pre dvoch dobrých majstrov? A potom otec nepustí
         nikoho po dedinách a jarmokoch miesto seba. Čosi začína šedivieť, ale vlasy sú mu vždy ešte
         ako žúžoľ. Postava je trochu nachýlená, štíhla, ale drží sa pevne. Keď prídu do ruky rohy
         pluha, alebo zbožová kosa, nechytí jej vo vláde ani ohnivý náhly mládenec, lebo on vie silu
         upotrebovať opatrne, aby nevyhúkla razom, ale pôsobila vytrvale pod mierou.
   </p>
   <p>
    V jedno ráno, keď už slniečko hrialo dosť vysoko, postavila sa niže Smoliec na ceste do
         tône vysokého topoľa. Vyzerala k Smolciam, čakala dosť dlho. Naostatok začula hrmotať vozík
         spoza zákruty cesty, až ho videla vyjsť hore na kopec. V ňom dupocú sivé kone, hádžuc
         veselo hlavou.
   </p>
   <p>
    Keď prišiel vozík pred ňu, zavinšovala šťastlivé dobré ráno. Vo vozíku bol naozaj
         priateľ, iba že mal sivkastý šnurovaný kabát, nie hunku a miesto klobúka s kôstkami okolo
         dienka, mal obyčajný panský, neširoký ryndzik na hlave. Priateľ zaďakoval za šťastlivé
         dobré ráno, kývol jej i rukou, keď ju prešiel trochu, ešte sa obzrel, práve keď myslela, že
         by hádam lepšie bolo bývalo, keby bol prešiel o valaške a nie na ohnivých koňoch, ktoré
         letia ani šarkany. Alebo ju už nepozná, keď nemá na sebe hunku? Očko jej tuho odskočilo na
         stranu a robilo prudké kotrmelce, práve keď sa obzrel.
   </p>
   <p>
    Osvietený si veľmi hlavu lámal, čo za dievčina tam stála so šťastlivým dobrým ránom. Bol
         istý, že ju videl, i dobre videl: ale kedy, kde, pri akej príležitosti? Potom zazrel tie
         kotrmelce. Nuž videl ju, pri neobyčajnej príhode, len kde, kde? Napokon sa mu rozbrieždilo.
         Mal pred sebou salaš, polianku, mladý svet, farárovcov z Badišova. Dal kočišovi odrazu
         zastať.
   </p>
   <p>
    „Čakaj tu. Tabatierka mi vypadla, idem ju pozrieť, kde je.“
   </p>
   <p>
    Kočiš by bol radil obrátiť na mieste a vrátiť sa tou istou cestou.
   </p>
   <p>
    Ale osvietený mu vysvetlil:
   </p>
   <p>
    „V Smolciach som ju ešte mal. Vypadla kdesi niže Smoliec.“
   </p>
   <p>
    Osvietený sa poberal k Smolciam, ale dievčiny už nevidel v tôni topoľa. Keď prišiel
         bližšie, zazrel ju za cestou sedieť v zaprášenej tráve na briežku. Dlane mala na tvári,
         pomedzi prsty padali slzy, že priateľstvo bolo prirastené len na tú hunku.
   </p>
   <p>
    „Čo tu robíš, Katra?“ Strhla sa, lebo ten hlas poznala veľmi dobre. Taký bol i vtedy,
         keď bol v hunke. Šuchla si rukami po tvári, pozotierať tie slzy, ktoré nemajú už čo hľadať
         tuná. „Ty plačeš, dievča!“
   </p>
   <p>
    Preskočil garád a stál pred ňou v zaprášenej tráve. Skočila i ona na rovné nohy a stála
         pred ním. Nuž hej, slzy viseli na riasach ešte, ale tmavé oči sa usmievali, jagajúc sa
         tuho. Schytila ho za ruku a pobozkala ju svedomite. Cítil na nej vtisk, kde sa boli pripili
         jej pery.
   </p>
   <p>
    „No, poďme!“ pojal ju za ruku a keď zišiel ku garádu, schytil ju za driek a presadil na
         cestu. Zaviedol ju do tône toho istého topoľa, kde bola prvej. „Čakala si mňa. Povedz, čo
         si chcela?“
   </p>
   <p>
    „Keď je ťažko rozpovedať. Na salaši bolo nežiaľ, boli sme všetci jednakí; ale tu naše
         starosti sú len ako prázdna plevička.“
   </p>
   <p>
    „A prečo, Katra?“
   </p>
   <p>
    „Lebo sú nie z Červenej Lehoty, ale z kaštieľa v Ozubinách.“
   </p>
   <p>
    Položil jej dlaň na plece. „Len rozpovedz. Tebe som vždy z Červenej Lehoty.“
   </p>
   <p>
    A počúval ju chtive, akoby mu predkladala najväčšie starosti, týkajúce sa vidieka.
         Rozpráva mu, čo už vedel, ako zahlobili obloky a zapreli dvere. Vnukovi neostane nič z
         materinského, iba tie dva klasy a píštel. A potom i Hudákovo meno, lebo sa už nechce písať
         po mrcha človeku, ktorý špince na starého otca a zjedá mater, že nebude mať výplatku.
   </p>
   <p>
    Osvietenému svietili oči, rozhoreli sa v nich veľké vatry, z ktorých blkotala radosť.
         Skoro sa rozosmial od radosti, že Ranostaj nemá dosť briez pre seba a zaťa. Prikyvoval
         hlavou. Dvom majstrom treba ešte raz toľko briez. A bol by sa zašiel od smiechu i nad tým,
         že Ranostaj je ešte chlap na mieste pri pluhu i pri kose. Nie je utisnutý ešte hľadať
         prístupníka.
   </p>
   <p>
    Osvietený jej povedal: „A keby bol i utisnutý, prístupky sú výstupky. Zachovaj si.“ A
         uštipol ju v líce pod chybným očkom, že podskočila. „Hej, na prístupky ho nedáme, ale mu
         zaopatríme dačo. Už sa len dačo nájde. Budete robiť na svojom. Tak mu povedz.“
   </p>
   <p>
    Vtedy sa mu zdôverila, že nepovie nikomu slova, s kým hovorila tuná. „On je nie taký ako
         ja. Onehdy bol smutný, akoby ho bolo zašlo veľké nešťastie. Mne zakázal ísť k nim sa
         poradiť. Teraz už viem prečo.“
   </p>
   <p>
    „Povedz, dievča,“ stisol jej mocne rameno. „Povedz!“ I on videl vtedy, keď sa previezol
         popredeň, akým ustrašeným okom pozerá naň.
   </p>
   <p>
    „Lebo boli na štvorke!“ riekla, zasmejúc sa veselo. Tľapla rukami ako v dive. „Nemohol
         sa im priznať.“
   </p>
   <p>
    „A ty sa mi priznáš, keď som takto?“
   </p>
   <p>
    „Ja ešte radšej, keď priatelia letia na štvorke, ako keď idú o valaške.“
   </p>
   <p>
    Osvietený sa vrátil k vozíku. Škatuľu s tabačkom našiel, ale zato bol zamyslený až do
         Posadiny. Bolo by mu teraz dobre, v úrade má poriadok, zas drží moc v ruke. V dome je tiež
         spokojnejší, začína sa v ňom cítiť ako vo svojom. Začal i on pracovať okolo gazdovstva, hoc
         nie je taký zbehlý ak ona.
   </p>
   <p>
    V tie dni sa oddávali úrady novým vyvoleným. Do viceišpánstva už zasadol Štefan Raško a
         pohýbal veci, že spadla z nich dlhoročná pavučina a pleseň. Teraz sa hemží najviac
         hajdúchov okolo izieb viceišpána. Slúžnodvorský v prízemí nie je taký rozpínavý ako
         Baltazár. Dal sa poťahovať od predstaveného, viceišpána.
   </p>
   <p>
    O pol večier kedysi prevzal úrad Job Krajčo a bol hneď uvedený od viceišpána. Pán
         Baltazár Ozubinský pocítil konečne, že nie je, ako si myslieval, nenahraditeľný, naopak,
         bolo mu, akoby bol tu zbytočný. Môže ísť svojou cestou a neobzrieť sa viac na stoličný dom.
         Bol by škrípal zubmi, dupkal po zemi od jedu, že im sám odstúpil a zaďakoval, aby im bolo
         viac miesta, ale sa uspokojil. Nebesnel, skôr sa usmieval, ako človek, ktorý dobre
         zakeroval.
   </p>
   <p>
    Keď pred kongregáciou schodil dediny a všade našiel len odcudzenosť a odmietanie, vrátil
         sa do Ozubín zronený. Bolo mu, akoby sa bol pochoval v jame, ktorú si sám vykopal. Vtedy
         prišiel k nemu senior a vlial doň iného ducha. Treba sa utiahnuť v nepríhodné časy a čakať
         doma, kým zaklope doba na dvere. A doba sa blíži, vlastne je už tu. V Tepliciach sa
         zhováral s ľuďmi, ktorí ,dobe‘ kliesnia cestu, v Sliači sa spriatelil so smerodajným
         spomedzi nich. Mnoho sa radili, uznášali a pretriasali veci. ,Doba‘ je tu, už nemôže
         vystať; dnes-zajtra zaklope na dvere a vtedy nech je každý pripravený.
   </p>
   <p>
    „Utiahnuť sa, čakať v ústraní, akoby ich ani nebolo,“ radil mu senior a pozdvihol prst
         na výstrahu. „Sily zbierať, mnoho síl!“ A keď Baltazár pozrel naň ako ohlušený, aké to sily
         a mnoho síl, senior sa usmial a ukázal rukou na dlani, akoby sádzal dukáty. „Toho bude vždy
         treba. Kto bude mať sily nadostač, môže dobu čakať dúfanlive.“
   </p>
   <p>
    Baltazár uveril každé slovo. I on videl, že sa blíži, počul jej prudké, netrpezlivé
         kroky. Tak sa i poďakoval z úradu bez váhania a teraz sa ide utiahnuť do ústrania. Teraz,
         keď už i oddal úrad, pozrel ohnivým okom na doterajších kamarátov, od ktorých sa prichodí
         lúčiť. V nejednom oku vidí sa jasať radosť, v tvárach sa odráža netrpezlivosť, kedy už
         odíde. Lúčia sa srdečne, oddane, ako úprimní priatelia, stískajú mu ruky. I on sa lúčil
         okázale, stíska ruky priateľovi — nepriateľovi. Uisťuje o priateľstve a oddanosti. Ešte i
         osvieteného len toľko, že neoblapil a nevybozkával. Ale osvietený sa už mal pred tou láskou
         na pozore. Pod bránou boli hajdúsi, pozdravil i ich. Prvý raz sa stalo, že si ich povšimol.
         Vtedy sa usmial a pomyslel si: ,Onedlho budete stáť zasa v rade a klaňať sa, keď príde
         doba.‘ S tou veselou myšlienkou vysadol i na vozík. Chcel sa pohnúť, keď pri vozíku zazrel
         známu osobu.
   </p>
   <p>
    „Prišiel som ich pozdraviť, veľkomožná milosť.“
   </p>
   <p>
    „Ach, Nehemko! Majú robotu? Ak nemajú, nech idú so mnou!“
   </p>
   <p>
    To zvolal radostne. Videl ho smutného pri vozíku. Sivé oči pozerali bojazlive, dotknúc
         sa jeho rozrastenej postavy len tu i tu zboku. Vyhrešil ho bol vtedy, keď Elečko zmizol tak
         hrozne, že po búrke musel sa hodiť na diván a vydychovať, ako po ťažkej robote. Žulovic sa
         vytratil z úradu, vidiac, že sa klinec zlomil, na ktorom všetko viselo. Ale neodišiel z
         Posadiny, úfal sa, že sa predsa hádam nájde slamka, o ktorú sa zachytiť. Dnes úrad prešiel
         do druhých rúk, ale jeho nepribrali do nového gazdovstva ani za hajdúcha, nieto za pisára.
         Teraz, keď počul priateľské slová, zaradoval sa. Oči sa mu vyjasnili.
   </p>
   <p>
    Postavil si klobúk a zabral trochu miestočka na zadnom sedisku pri mocnom pánovi.
   </p>
   <p>
    Pri pečienke za stolom sa rozveselil domáci pán. Nalieval miškovského pilne i hosťovi.
         Myslel na seniora. Drgol hosťa do lakťa.
   </p>
   <p>
    „Keď je najhoršie, že nevieš ako z konopí, príde ti opatrný človek a ukáže dobrý
         chodník!“
   </p>
   <p>
    Ukázal mu vtedy, že ,doba‘ príde iste, nedá čakať dlho na seba. Treba ju len čakať a
         zbierať sily.
   </p>
   <p>
    Vtedy vošla doň nová úfnosť, nová vôľa k novým námahám. Premýšľal mnoho o zbieraní síl.
         Bol práve v Korbeľove u Rudolfa Korbeľa, kasaperceptora. Hneď pri prvých slovách pobadal,
         že domáci pán je už Raškov a bola by ho daromná vec nahovárať. Celá Korbeľová bola za
         Raška, iste Drobniaci poobrábali tak tuho nie veľmi náruživých Korbeľovcov. Keď sa zberal
         domov zronený, padol mu pozor na veľkú pálenicu, z ktorej sa odrypol hodný kus steny, lebo
         nad ňou bol dach veľmi deravý.
   </p>
   <p>
    „Čo majú v tej pálenici, pán brat?“
   </p>
   <p>
    Rudolf Korbeľ pohol plecom omrzený. „Čože by mal? Tejto jesene ju dám zbúrať.“
   </p>
   <p>
    Baltazár sa prešiel k opustenému stavisku. Ako skúsený páleničiar len hodil okom sem a
         tam a už vedel, že pálenica halaškuje len z nedbajstva. Neopovážil sa prezerať dopodrobna,
         ale vyňuchal, že sú kotly a druhé spravy ešte súce. Trochu reparácie a pálenica by mohla
         ísť do úžitku.
   </p>
   <p>
    „Škoda byť, že ju idú búrať. Mne by sa zišla, mal by kde držať švábku, ak by jej dačo
         kúpil v Korbeľovej a okolitých dedinách.“
   </p>
   <p>
    Rudolf Korbeľ sa zadivil.
   </p>
   <p>
    „Až tu budú kupovať švábku?“
   </p>
   <p>
    „Tak prichodí. Keď vypadnem z úradu, budem aspoň páliť, aby sa mi čas minul lepšie. Na
         zimu by vystačila švábka z Ozubín, táto by mohla čakať do jari.“
   </p>
   <p>
    Začali sa hneď jednať. Nejednali sa dlho a Baltazár mal za malé peniaze i budovisko i
         hodný dvor okolo neho. Rudolf Korbeľ bol uveličený. Nikdy si netrúfal dostať toľké peniaze
         za ošarpanú búdu, ktorá už ani za pajtu nie je súca, ak ju nepopravia.
   </p>
   <p>
    Baltazár poťahoval z pohárika a premýšľal, akú si našiel novú činnosť, užitočnú a
         výnosnú. Pohľadá majstrov podmurovať zrútený kút, a majstrov dať nový krov. Kotly dá
         očistiť, poplátať do jesene. Tejto zimy bude páliť v dvoch veľkých páleniciach. Tak mu ide
         vykvitnúť šťastie z nezdarov. Kým iní halaškujú, alebo lovia v povetrí márne predstavy, za
         ten čas on bude robiť peniaze, čakajúc svoju dobu. Doba sa blíži, ona podvihne nových ľudí.
   </p>
   <p>
    „A čo budú oni teraz robiť, Nehemko?“
   </p>
   <p>
    I Nehemko, kým poťahoval vínko, blúdil po poliach, ale suchopárnejších. Bude hádam
         pisáriť, ak sa nájde fiškál, aby si ho vzal, alebo pôjde obíjať prahy u osvieteného za
         službičkou. Bude mu na závade u iných, že bol priveľmi spriahnutý s Baltazárom.
   </p>
   <p>
    Pozrel smutne na gazdu, pohol plecom nedbale.
   </p>
   <p>
    „Čo ja viem, veľkomožná milosť? Dneska som jedol, pil, koľko mi duša ráčila. Zajtra?
         Možno príde priťahovať remeň.“
   </p>
   <p>
    Pozrel naň kosom náruživými očima, v nich sa hýbali teplé plamienky. Uľútilo sa mu
         bedára. Tľapol ho rukou, trochu už ťarbavou, po pleci.
   </p>
   <p>
    „Prečo by nešli ku mne do služby?“
   </p>
   <p>
    „A ako, keď zaďakovali? A nepatrilo sa, veru nie.“
   </p>
   <p>
    Baltazár sa rozrehotal a nadštrkol mu o pálenici v Korbeľovej. Môže nazerať na robotu,
         keď bude kopačka, bude kupovať švábku a pri pálení bude treba tiež opatrný človek.
   </p>
   <p>
    Nehemkovi sa tvár vyjasnila, oko zasvietilo. Predsa len našiel tôničku na tomto veľkom
         úpeku, kde nebolo vidno ani kriaka, ani, hádam byľky naďaleko.
   </p>
   <p>
    Osvietený sa chytil do gazdovstva. Ľudia ho videli neraz samého, ale najviac s paňou
         chodiť po poli. Už vedel dobre, kde je i rožkuľka a kartonka, na ktorú chodievali chlapci z
         badišovského salaša. Vedel, i kde je truhla a v priečinku, kde boli peniaze, sa často
         prehrebal. Vysoká chudorľavá naodkladala čosi do priečinka. Bola by to veľká špára, keby
         vybral odrazu osemtisíc? Nuž bolo by badať, bolo, že tu gazdovala jeho ruka. Ale osem tisíc
         treba vziať odkiaľsi a vrátiť starému Záborovi. Beztoho sa už domyslel, skadiaľ ich
         vypriahol starý rechtor.
   </p>
   <p>
    Vzal ich z priečinka a položil do písacieho stolíka. Čakal, či truhla nezgaudží
         priveľmi. Truhla bola tichá, ako inokedy a keď vysoká chudorľavá išla po čosi do priečinka,
         vrátila sa, akoby nebola zbadala pri ňom špáru.
   </p>
   <p>
    Položil jej rameno na chudorľavé plecia a pritiahol ju k sebe.
   </p>
   <p>
    „V priečinku som bol ja. Vybral som čosi drobnejších poupchávať staré špáry.“
   </p>
   <p>
    Usmiala sa mu a povedala, že keď je raz gazda, môže z priečinka vynášať, tak ako bude
         doň donášať.
   </p>
   <p>
    „Donášať?“ pokrúcal hlavou v pochybách. „Dosiaľ som nevidel, ako sa to robí. Vedel som
         iba vynášať. Teraz som vybral takú sumičku, že som ju musel predsa spomenúť, aby si sa
         nenazdala, že v truhle boli zbojníci.“
   </p>
   <p>
    Táto šteklivá vec sa prepiekla v žarte, kde pred dakoľko dňami sa mu stavila do cesty
         ani ozorné bralisko. Dnes sa vôbec všetko robilo ako v žarte. Život bol odrazu veľmi hravý.
   </p>
   <p>
    V jeden deň sa zastavil, idúc z Posadiny v Smolciach. Mal murárov, ktorí stavali bránu
         od cesty a podmurúvali chutnú ohradôčku z kovového železa, popreťahovaného na prúty. Išiel
         o polvečer i do poľa a pomedzi žitá vyšiel na samú šticu Dubkova. Ňou sa pustil potom už k
         Badišovu. Pri včelíne sa zastavil a zaklopal na bočné dverce, lebo sa mu videlo, že sa
         tamdnu ktosi kutí.
   </p>
   <p>
    Otvoril mu starý pán. Pozdravili sa natešení.
   </p>
   <p>
    „Prišiel som vás pozrieť, čo porábate, ale i ďakovať.“ Sadli na lavicu vo včelíne,
         osvietený vytiahol peniaze, ktoré bol vtedy vyňal z truhly. „Toto nie sú ženine,“ upozornil
         ho osvietený. „Pochodia z ozubinských zvyškov, ktoré žena ukladala svedomite do truhly. Ja
         som ich, ľaľa, načal, veľkým záhryzom. Budem z nich odhrýzať po kúsku. Na Smolce príde
         nakladať. Musím vám i ďakovať za dobrú radu. So ženou som sa dorozumel, teraz nažívame
         lepšie spolu ako dosiaľ. Otvorila mi srdce a ako vidíte i truhlu s ozubinskými zvyškami.
         Nemám už starosti o peniaze, ako vtedy.“
   </p>
   <p>
    Starý pán prikyvoval. „Všetko príde do svojej koľaje, všetko. I jej srdce bude
         prístupnejšie i nám. Včera som počul, čo poslala hladujúcim do Sychravy a Mutinej. Už sa to
         rozchýrilo v celom kraji. Ona bude matka chudobných a vy náš stĺp a štít a hádam i vodca.“
   </p>
   <p>
    Osvietený pokrúcal hlavou. Nebol istý, či neprídu hajdúsi odvliecť ho od vodcovstva. Bol
         i zádumčivý.
   </p>
   <p>
    „Viem, že po Hudákovi neostalo nič. Dom je prázdny, zeme sú pod zálohom. Bolo by treba
         urobiť dačo, aby vnuk nastúpil starootcovské. Rád by povyplácať dlhy, zálohy vymeniť. Mal
         by materinské, ako bolo v iné časy a odo mňa by mal pamiatku.“
   </p>
   <p>
    Starý pán sa zamračil. Z tej pamiatky už sotva čo bude, syn by nechcel o nej ani počuť.
   </p>
   <p>
    Osvietený, vidiac pri ňom váhanie, dotušil: „Ja som na vine, že prišli o všetko. Pre mňa
         sa dal Hudák na ten život; ja by chcel napraviť, čo sa napraviť dá.“
   </p>
   <p>
    Starý pán nechcel mu raniť srdce, ukážuc mu, čo syn myslí o ňom. Ale hoc mu neukáže celú
         pravdu, ukázal mu aspoň, že je kdesi zatutlaná.
   </p>
   <p>
    „Tej veci dáme nateraz pokoj. Na nápravy a pamiatky príde azda čas, ale teraz ich
         nebudeme hýbať. Musíme zvedieť, čo myslí o veci sám on.“
   </p>
   <p>
    Osvietený sa usmial a prikyvoval. Tušil, čo mu starý pán pritajil. I on sa dozvedel kus
         zatušenej pravdy po dievčine.
   </p>
   <p>
    „Viem, že by nevzal odo mňa daru. Nechce mať so mnou do činenia, a, možno, má pravdu.
         Rodičia nesplnili, čo mi vtedy sľúbili a ja som sa neprezvedal, keď som sa vrátil domov,
         ako sa im vodí. Má pravdu. Ľúto mu je, že som mu otcom taký nehodný.“
   </p>
   <p>
    „To možno nie. Skôr bude to, že bol pridlho bez otca a teraz sa mu nemôže priznať
         takému, ako je. Keď privykne, možno bude inakšie myslieť o vás.“
   </p>
   <p>
    Osvietený hľadel so sklopenou hlavou do zeme. „Ja som skoro istý, že sa mi nikdy
         neprizná.“ Vdýchol hlboko, že sa prsia bôľne rozširovali a ani tak nemohla sa do nich
         popratať všetka úzkosť a horkosť, ktorá sa do nich natisla. Zobral sa nasilu a pozrel
         smutným okom na spoločníka. „Natískať sa mu nebudem, ani nebudem čakať ničoho od neho, nie
         lásky, ani prítulnosti. Ale bude mať starootcovské odo mňa, i dom i majetok, hoc nebude
         tušiť ani zďaleka, že je to odo mňa.“
   </p>
   <p>
    Tu sa mu oko vyjasnilo, i okolo úst mu poletoval úsmev. Odcudzený syn môže i nechyrovať
         o otcovi, ale otec môže mať syna pod záštitou. Citom sa môže vzoprieť a vykántriť ich, ale
         nikdy už neodškriepi, že mu je syn. Sám to uznal, keď mal hlavu pri otcovej na tej istej
         hlavnici.
   </p>
   <p>
    Starý pán ho chytil za ruku a stískal mu ju mocne. „Tak teda by ste chceli tajne. Dobrá
         vec je to.“ Pozrel mu veľmi vážne do tváre. „Máte osobitné cestičky zaberať srdcia. Moje,
         môžem povedať, je už u vás v zajatí. Nepotrvá dlho, uvidíte, že bude mať i jeho. Jeho srdce
         nie je tvrdé, podlieha citom.“
   </p>
   <p>
    I tak sa dorozumeli, že kurátor sa zaujme o Záhradné, bude hľadieť dostať dom a
         gazdovstvo ako pre seba. Osvietený sa zobral z včelína spokojnejší, hoc nie veselý. Ale keď
         dával ruku starému, uškrnul sa pod nosom. Tamdnu ho niečo badkalo, že on je predsa trochu
         iný, ako býval prvej, kým nebol na salaši. Odniesol si odtiaľ dobrú radu od starého a vzal
         si čosi i zásad, ktoré mu starý a jeho syn podstrkoval. Poprizeral sa im zblízka a
         jednu-druhú hľadel postaviť na nohy. I to robil tajne, machľujúc, ako teraz túto pomoc
         synovi. Lebo darmo je, robiť dobre zjavne a okázale, šteklivá je vec. Prebudí sa hneď
         odpor, ktorý nedá zmocnieť dobru.
   </p>
   <p>
    Starý pán sa vybral na druhý deň do Ozubín, len tak cez vŕšky. Keď sa spúšťal popri
         škole nižšie k fare, obzeral sa, či nezazrie dakde Tomáša Sztupayho. Škola bola nedotknutá.
         Nový inšpektor nepustil sa ešte do opráv. Učiteľa nikde okolo školy nebolo.
   </p>
   <p>
    Aby sa mal na čo zriecť, niesol pletenie, ktoré pani bola začala ešte tejto jari, keď
         bola v Badišove opatrovať kútnicu. Vedel, že senior je teraz najviac doma, málokde ide,
         takže sa bude ťažšie dostať na dôverné slovo k panej, ako inokedy. Zarazil sa, keď našiel
         vráta na fare dokorán. V úzkom dvore stál široký vozík s košinkami, veľmi zaprášený. Vidno,
         že prišiel zďaleka. Ojom bol obrátený k zadnému dvoru. Hostia u seniorov! Darmo sa ustával
         z Badišova; s paňou už sotva príde na slovo. Z prednej bolo čuť vravu, iste je oblok
         otvorený. Chcel sa obrátiť prv, než ho zočia, ale spoza brány zalupkalo, pod ňou, kde
         odstávala od zeme, bolo vidno čižmy o širokých pyskoch.
   </p>
   <p>
    „Dobrý deň, pán brat!“ počul tenký hlas, dosť pridusený. Tomáš Sztupay pristúpil k nemu,
         vialo od neho pálenkou, po ktorej pláva čosi slivovice. Priložil mu ústa k samému uchu.
         „Che-che! U pána seniora zle-nedobre.“
   </p>
   <p>
    „Má hosťov?“
   </p>
   <p>
    „Mrcha, veľmi mrcha. Odnesú mu spanie.“ Okolo úst urobil trúbu z dlane a šepol mu tuho.
         „Pani sa zberá.“
   </p>
   <p>
    „Kde?“
   </p>
   <p>
    Miesto odpovede chytil ho za ruku a previedol ho tíško na druhú stranu brány. Na
         podstení bola opálka z borovčieho koreňa. Sztupay ju obrátil hore dnom a vtisol na ňu
         starého Zábora. Podvihol prst dohora na výstrahu. Dnu nebolo hostí, boli len domáci, pán a
         pani.
   </p>
   <p>
    „Idem ja s tebou,“ čuť skoro prosebný hlas muža.
   </p>
   <p>
    „Nemôže byť. Neviem, dokedy sa zabavím.“ Hlas znel veľmi sucho, bez ohebnosti, sťaby z
         neho bola vytuchla životná teplota. „Toľko nemôžeš vystať, máš tu pilnú robotu. Máš
         prestaviť školu, kostol s novým inšpektorom a čo ja viem ešte. Ostaň tu, pilnuj okolo tých
         vecí, beztoho sú zanedbané. Treba ťa tu, treba, ale pravého kňaza.“
   </p>
   <p>
    Tu už hlas navrel akousi horúčavou i zmohutnel, že až dunelo. Alebo len starému pánovi
         hučali mohutne v hlave rozhorčené slová. Tomáš Sztupay hýbal dlaňami pred sebou, akoby
         slovám dodával dôrazu.
   </p>
   <p>
    „A nevieš, kedy sa vrátiš?“
   </p>
   <p>
    „Neviem — neviem sama. Či ja viem, kedy zabudnem na veľké podlosti, ktoré vidím tu vo
         všetkých kútoch? Utekám pred nimi, nevidieť ich, neslýchať o ničom.“
   </p>
   <p>
    V izbe bolo čuť zatvoriť dvere a potom nastalo ticho. Sztupay vyšiel na podstenu a
         vstrčil hlavu do otvoreného obloka.
   </p>
   <p>
    „Natrela mu dobrého chrenu pani, aje, dobrého,“ riekol, zohnúc sa k Záborovi. Ten sedel
         na opálke ako omámený. Netušil, že je toľká napätosť v dome, hoc vedel, že nebolo nikdy
         zhody a tichého súhlasu. Premýšľal, či by sa predsa nemohol dostať k panej prv, než odíde z
         Ozubín.
   </p>
   <p>
    Steperil sa z opálky a pobral sa ticho pred bránu. Za ním sa vliekol Sztupay lupkavými
         krokmi. Tu pozreli jeden na druhého. Sztupay sa uškrnul a pokýval hlavou.
   </p>
   <p>
    „Hej, naučí ho fačkovať, ak mu odíde!“
   </p>
   <p>
    Starý pán strhol klobúk, chĺpok nad sluchom sa mu zaknísal. „Ja by mal s ňou hovoriť, čo
         ako. Čo mi poradia, pán brat?“
   </p>
   <p>
    Sztupay sa poobzeral, nikde nebolo vidno živej duše. Zore sa i dnes rozliali po nebi.
         Obloky na kostole akoby blčali plameňom. Kdesi spoza vŕška dolieha trochu tupý klepot
         klepáčov, len kde-tu zazunie živý ceng spiežovčeka. Bujak tam kdesi mrmle. Sztupay sa nedal
         strhnúť od večernej nálady, ale tuho si hlavu lámal, ako seniorovi nedať dohovoriť sa so
         ženou. Žena je krehká, ľahko jej prevrátiť rozum a odhovoriť ju najmä človeku s takou
         výrečnosťou a mnohými fortieľmi. I premyslel si vec ako vedel najlepšie.
   </p>
   <p>
    „Pôjdem najprv ja a keď ma počujú s ním, môžu ísť potichu k nej.“ Zažmurkal naň, položil
         si prst na čelo a šepol mu: „Prikrútia jej, nech ide, vonkoncom so všetkým, i s dudkami.“
   </p>
   <p>
    Vyrovnal sa a už mu sáry lupkali dvorom. Vošiel do pitvora, pričom udrel lakťom do dverí
         že zahrmelo. Moriak v zadnom dvore zadudral. Potom začal klopať a či búchať na dvere do
         prednej.
   </p>
   <p>
    Senior vyšiel zo zadnej do pitvora. „Oni, pán rechtor?“
   </p>
   <p>
    „Ja, po práci, i náhlivej. Nemôže sa odkladať.“
   </p>
   <p>
    „Zajtra by sme mohli všetko usporiadať.“
   </p>
   <p>
    Sztupay cítil, že mu ide ostať navrchu. Ako bol senior habkavý, tak bol on rozhodný.
         „Tých zajtra sme sa načakali dosť a búda sa rúca. A oni, velebná milosť, dneska sú tu a
         zajtra, hádam, za horami. Vidím, príležitosť čaká.“
   </p>
   <p>
    Seniorova štíhla postava sa prihrbila. Ruky, ako mal zložené, rozšíril ich a hýbal
         sem-tam, že z toho predpokladu je nič.
   </p>
   <p>
    „Ja nejdem nikde,“ riekol stiesneným hlasom, i oči mu odbehli kdesi do kúta.
   </p>
   <p>
    „A zajtra nečakám. Búda nemá kedy čakať. Začala podkľakať, zarúti nás.“
   </p>
   <p>
    Starý pán počul o chvíľu tenký hlas ukladať slová jedno k druhému z akéhosi obšírneho
         spisu, kde pánov patrónov burcujú, priložiť ruky k reparácii školy. Zábor zaklopal tichúčko
         na dvere do zadnej. Pani sa trochu cofla zarazená vidieť ho tak znezrady pred sebou. Potom
         ho vpustila do izbičky.
   </p>
   <p>
    „Musíte prepáčiť, všade neporiadok,“ vyhovárala dosť nepredpojate, hľadiac dať i hlasu
         prirodzený spád. Ale on, len čo sa jej dotkol tváre očima, videl, že je ustaraná. Oči
         pozerali smutne. Ukázala na dve truhlice už hotové, a na nich batôžky, možno, s posteľnými
         vecami, alebo nepranou bielizňou. „Prišli po mňa znezrady. Musím ísť do Rušína.“
   </p>
   <p>
    Zábor sa pohol prekvapený, čo sa to v Rušíne stalo, že ide tak náhlive.
   </p>
   <p>
    „V Rušíne horelo. Moji bratanci tiež vyhoreli. Začali sa stavať a kláty si vraj vyberajú
         v mojej hore.“
   </p>
   <p>
    Starý pán ju poľutoval, že ju doma, miesto radosti z návratu čakajú nepríjemnosti s
         rodinou.
   </p>
   <p>
    „Samé nepríjemnosti, verte. I to s najbližšou rodinou. S najbližšou!“
   </p>
   <p>
    Ako sedela proti nemu, ústa jej pouťahoval sem a tam pritajovaný plač a v oku sa jej
         zaligotala slza. Obzerala sa po izbe, ktorá už mala na sebe znaky, akoby sa sem vkrádalo
         spustnutie.
   </p>
   <p>
    „Oko nemá na čom spočinúť,“ žalovala sa tichým hlasom. „Keď je rozpor a nesúhlas, kde by
         mala byť jedna myseľ, jedna vôľa. I oku sa zunuje pozerať na samé zrúcaniny a nevydarené
         poprávky a stavbičky.“
   </p>
   <p>
    „Kedy sa vrátite?“
   </p>
   <p>
    Poobzerala sa znovu izbou spustošenou, jej smutné oko obrátilo sa k nemu. Stisla plecia
         a rozložila ruky.
   </p>
   <p>
    „Neviem sama. Uvidím, čo bratanci. Ak sa nepopravia, neprídem tak skoro. Aspoň trochu
         vôle musia ukázať. Na sľuby už moc nedám. Sľuby sa sľubujú, blázni sa radujú. Koľko-toľko
         vôle i úprimného zmýšľania, bez fígľov a výkrut. Keď sa ukážu dobré znaky, prišla by, ak
         Boh dá zdravia a života.“
   </p>
   <p>
    Starý pán bol pomútený hodne. Nikdy dosiaľ nepovedala slova proti strýčnym bratom, a tu
         odrazu vnesú taký zmätok do jej života. Premýšľal sem-tam o strýčnych bratoch a pokrúcal
         hlavou, že ťažko nakriatnuť zatvrdnutých na dobrú cestu. Tým sa väčšmi tešil, že jej môže
         vrátiť peniaze ešte pred odchodom.
   </p>
   <p>
    „Sám on mi ich doniesol,“ rozprával jej s obľahčením, rád, že jej môže zdeliť niečo
         pekného. „Pomyslite si, sám ich vyňal z truhly v Ozubinách. Teraz i on má prístup do nej.“
   </p>
   <p>
    Vyjasnila sa i jej tvár, i oči zahoreli hrejivými ohníkmi.
   </p>
   <p>
    „Viem, že ide do truhly, sama mu ju otvorila. Teraz oba vynášajú z nej, a ešte vždy
         stačí a stačí.“ Usmiala sa, ako v iné časy, keď bola u nich v Badišove, a badla ho do
         ramena. „Ako vchodia do tej truhly oba, vnášajú do nej dôveru a úprimnosť. Dneska sa mi
         pochválila, že sa medzi nich vkradla ľúbosť.“
   </p>
   <p>
    Tu sa oba zasmiali odrazu. V izbe, kde bolo pustnutie a otupnosť, rozľahol sa ich
         smiech.
   </p>
   <p>
    „Tak veru. Prvej vraj bola len hosť, veľmi, veľmi zriedkavý, teraz sa už usalašila ani v
         svojom dome.“
   </p>
   <p>
    Starý pán uveril. Blaho ľúbosti vialo včera i od muža. Bolo ho cítiť zjavne.
   </p>
   <p>
    „Vaša zásluha,“ ukázal na ňu. „Nebyť vás, u nich by tiež bolo pustnutie.“
   </p>
   <p>
    „Nebyť vás!“ ukázala naň. Ale on sa pohol veľmi prudko, akoby chcel vstať. „Každému, čo
         mu patrí.“
   </p>
   <p>
    Stisla plecia a prihládzala si zásteru, zaprášenú pri náhlivej robote.
   </p>
   <p>
    „Zajtra idú do Sliača na tri týždne. Pohneme sa spolu. Kus cesty urobíme spolu.“
   </p>
   <p>
    Vyčítal jej peniaze a vstal, chystajúc sa na odchod.
   </p>
   <p>
    Stála proti nemu v tmavých šatách, zasa oči zamútené bôľom. Jeho sivé oči, blúdiac po
         jej vážnom zjave, dotkli sa ich i videli, ako na ne zaľahol bôľ. Sklopil všetečné oči,
         podal jej ruku a riekol:
   </p>
   <p>
    „Nuž tak. Prídu neraz na miesto veci rozhádzané na všetky strany. Napraví sa, čo by sme
         mysleli, že sa nedá napraviť. Azda i bratanci vstúpia do seba prvej, ako si myslíte, a vy
         sa nám zasa vrátite. Budeme vás vyzerať. Budete nám chýbať.“
   </p>
   <p>
    Neodpovedala nič, iba mu stisla tuho ruku. Naveľa i hlas mohla vytisnúť z hrdla:
   </p>
   <p>
    „Pozdravte, pozdravte všetkých.“
   </p>
   <p>
   </p>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2614006">
       </a>
       26
      </h2>
     </div>
    </div>
   </div>
   <p>
   </p>
   <p>
   </p>
   <p>
    Okopneli polia. Mútne vody zo snehov postekali badišovským potokom do Belej. Hundráč sa
         zazelenel, iba čo mu na samom temeni sedí biela čiapka. Zem oddychuje tuho. Biele pary z
         nej vychádzajú, roznášajúc vôňu nového zúrodnenia pod siatbu, na ktorú čaká zem pachtive.
   </p>
   <p>
    Deti sa zišli na záhumní, posadali dlhým radom na pažiti popri cestičke, kde je už cele
         sucho. Niektoré sú vo sviatočnom. Briežok sa spestrel ani od kvietia bielymi košieľkami a
         vigančekmi. Stranou stoja poniektorí mládenci a panny. Prišli sa dívať, ako budú častovať
         deti medom.
   </p>
   <p>
    Vo včelíne pracuje starý pán a Bohumil Valizlosť. Pomáha im Pavko Hudák so sitkom na
         hlave. Starý pán nemá sitka, hoc sa dosť búria včely okolo neho, lebo im vyrezáva plné
         zapečatené plášte, ktoré si včely zgazdovali minulej zimy, a odkladá ich do bieleho
         šaflíka.
   </p>
   <p>
    „Akáže je úroda tohoto roku?“
   </p>
   <p>
    Starý pán otvoril chytro zadné dverce. Pred nimi stáli pán Jonáš, Lacko a panna Lujza.
         Oči sa mu smiali, že vidí toľkých vzácnych hostí. Chĺpok nad sluchom prikyvoval.
   </p>
   <p>
    „Paša bola dobrá cez leto, podjeseň začala padať manna. Včely nanosili plné kláty. A
         zišlo sa im, lebo zima ich privrela zavčasu a držala tuho skoro do samého Jozefa.“
   </p>
   <p>
    Pán Jonáš sa vtiahol do včelína, ale Lacko ostal vonku. Nebol oblečený v robotných
         šatách a bál sa i včiel, aby ho nepošpatili. Panna Lujzka sa odtiahla ešte ďalej ako brat.
   </p>
   <p>
    „My už len zostaneme tamvon,“ zvolala, priťahujúc si okolo hlavy a tváre bielu šatôčku,
         ak by sa predsa daktorá včela hodila na ňu. „Počkáme, kedy nám nadelia.“
   </p>
   <p>
    Bohumil Valizlosť sa obzrel a videl jej veselú, kvitnúcu tvár. Pehičky okolo nosa mali
         sýte farby, ale nemohli ani najmenej ubrať jej kráse a sviežosti. I v očiach blkotali akési
         tiché, žiarivé ohníky.
   </p>
   <p>
    Keď sa robota vo včelíne odtisla dosť hodne, vyšli i panie. Bola tu zasa pani z Ozubín.
         Po tieto dni sa vrátila z Rušína. Ešte nebola ani na piaď z Ozubín, ale keď počula, že v
         Badišove podberajú včely, potiahlo ju mocne k priateľom. Domáca pani sa ani nehýbala od
         nej; radovala sa, že je zas tu.
   </p>
   <p>
    Keď zavítala Lujzka, druhý veľmi zriedkavý hosť, domáca pani sa musela venovať i jej.
   </p>
   <p>
    Starý pán, keď vyšiel zo včelína, medzi paniami zbadal hneď paniu z Ozubín. Bola
         spokojná, v rozhovore dosť živá, ale oči sa nerozveselili, pozerali dosť smutne na veselý,
         pestrý obrázok pred včelínom. Nechal všetko tak a pristúpil k nej.
   </p>
   <p>
    „Naša oberačka ide byť zasa veselá. Prišli všetci priatelia.“
   </p>
   <p>
    „Ja by nebola mohla obsedieť v Ozubinách v tento deň.“
   </p>
   <p>
    Stisol jej ruku s teplým povďakom. „Keď ste len tu! Bez vás bolo zle.“ Dodal tichšie,
         hľadiac na ňu významne: „Keď ste mohli prísť, znamená, že ste sa pokonali výhodne s
         bratancami.“
   </p>
   <p>
    „Pokonali natoľko, že som sa dala uprosiť. Uvidíme, čo bude ďalej. Ak by ma oklamali,
         bude vždy kedy urobiť, čo som už raz urobila.“
   </p>
   <p>
    Starý pán prisvedčil. Dobre urobila, že sa dala uprosiť. Senior, čo ako premenil
         držanie, utiahol sa do úradu a nevychádzal medzi ľudí. Ak nerobil dobre, nerobil ani zle,
         lebo sa bál, že príde o ňu, čo znamená bohatstvo. Bez neho nemal by nikde váhy, ani v
         dedine, ani v senioráte. Pri svojich snahách dostať sa na superintendentstvo najviac sa
         úfal bohatstvu. Ono ho môže najskôr postaviť na nohy a dopomôcť mu k superintendentstvu. On
         veril v moc peňazí väčšmi, ako v moc slova a dobrého činu. Preto prosil, sľuboval i plakal,
         keď sa mu chceli vyšmyknúť.
   </p>
   <p>
    Trochu ako na strane od iných bola mladá nevesta a panna Lujza. Panna dohovárala
         novopečenej neveste:
   </p>
   <p>
    „Veru som sa nenazdala, Žofka, že mi ani nedáš znať, kedy ti bude svadba.“
   </p>
   <p>
    Žofka bola už od fašiangov u Drozdíkov. Pomaly sa už začala i vžívať do nového stavu.
         Odkedy sa vydala, najmenší obláčik jej nezamútil domáce blaho. V jeseni, po Michale kedysi,
         umrela Hanka z mlyna, ktorej sa nesmierne bála, že jej zaberie, čo má najdrahšieho.
         Pochovali ju, ako si ona žiadala. Boli družičky a družba jediný. Všetky srdcia šli s ňou do
         truhly. Sám Janko ich ta položil. Drozda s klietkou vzal Janko domov. Ale nevedel hádam
         opatriť vtáka, alebo vták želel za svojou opatrovnicou: Janko ho našiel jedno ráno
         ustrnutého na dne klietky. S ním i zanemela smutná: ,Bože môj, otče môj z vysokého neba…‘
   </p>
   <p>
    Bola Žofka veľmi šťastná. Nebolo ani spomienky o jej chybách, najmä o neochote k
         pospolitosti. V šťastnom nažívaní si ani nevšimla, že svokra má dakedy nabraté čelo, najmä
         keď sa mladí pridlho zabavili v komore.
   </p>
   <p>
    Bolo jej ľúto, čo jej panna z Ústeľníc vyhodila na oči. Bránila sa i ona.
   </p>
   <p>
    „Celú zimu nenazreli do Badišova. Ja, že zabudli dávno na nás.“
   </p>
   <p>
    Panne sa vzdychlo zľahka, oči poleteli k zelenému sviežemu Hundráču za akousi vidinou.
   </p>
   <p>
    „Veru nezabudla, veru nezabudla.“
   </p>
   <p>
    Žofka pohadzovala hlavou a uškierala sa.
   </p>
   <p>
    „Celú zimu nenakuknúť do nás. I teraz prišli, ale myseľ, hm, kde je? Hádam v Bystrici
         kdesi.“
   </p>
   <p>
    „Bola som u tetky od Adventu do pol pôstu. Myseľ sa i k nej vracia sama od seba.“
   </p>
   <p>
    „No, nieto sa čo diviť.“ A Žofka pozrela na ňu zboku, v očiach jej preskakovali iskry.
         Ohnivá hlava bola prikrytá bielym čepcom, ale oheň šibal zato z očí.
   </p>
   <p>
    „Mali veselé fašiangy?“
   </p>
   <p>
    „Iba na dvoch zábavách som bola.“
   </p>
   <p>
    „To je málo. V Badišove tanec bol dva dni, ale ja som už bola pod čepcom.“
   </p>
   <p>
    „Banuješ za slobodou?“
   </p>
   <p>
    Žofka sa zasmiala.
   </p>
   <p>
    „Kým som ju mala, chodila omrzená po kútoch. Vďačne som ju darovala. Uvidia, ako ju
         vďačne darujú, keď im ju prídu pýtať.“
   </p>
   <p>
    Panna neodpovedala. Jej myseľ zaletela zasa kdesi do rajských záhrad. Myseľ privolala
         sem skutočnosť, lebo prichodilo mať sa okolo detvy. Všetci, čo stáli pred obsadeným
         briežkom, pospolití i tí, ktorí prišli z fary, kochali sa čistotou a krásou detí. Doma ich
         už napred museli vyriadiť matere, aby boli čisté, keď im prídu deliť med. Z fary vyšla s
         paniami i Zuzka, nevesta Hamuľovie. Na rukách mala povité bábätko, Katru, svoje prvé dieťa,
         ktoré dostalo meno od starej matere po otcovi. Krstenie bolo veľké, ale nie také, ako by
         bolo bývalo, keby bolo bývalo treba vziať meno starého otca po otcovi.
   </p>
   <p>
    Žofka odchýlila šatku, čo bola okolo hlavy bábätku. Oči sa jej usmievali od kochania nad
         nežnou, okrúhlou tváričkou, v ktorej ešte všetko spí, i očká sú pokryté viečkami, iba ústa
         sa usilujú, akoby cicali.
   </p>
   <p>
    „Spí deň i noc, akoby jej nebolo v dome, nebožiatka,“ žaluje sa mať. „Ani by nebolo
         treba iné, iba aby sa dievča ziapalo, ako chlapec. Všetci by naň šomrali.“
   </p>
   <p>
    Žofka zhíkla:
   </p>
   <p>
    „Takí sú i u Hamuľov?“
   </p>
   <p>
    „Všade sú takí!“ riekla tvrdo. Nemohla zabudnúť, s koľkou starosťou sa mali okolo nej,
         kým neprišla za plachtu. Ale keď bolo len dievča, starosť opľasla akosi. Svokra, možno, i
         to meno ofrfľala, čo musela prepustiť. Ale zabudla na nemilú vec. „A tvoj nepríde, Žofka?“
   </p>
   <p>
    „Prišla som len s otcom.“ Pozrela hrdo na vysokú postavu kurátora. Slobodné držanie,
         priamy pozor a trochu i tie červenkavé vlasy pod čiapkou označovali ho ako človeka, ktorý
         je medzi nimi ako iní, ale keď prišiel, vie, po čo prišiel. „Môj zapriahol junce prvý raz.
         Budú na nich brániť tejto jari.“
   </p>
   <p>
    „Najskôr Pavko.“
   </p>
   <p>
    „Veru nie. Toho roku bude ešte Miško brániť. Pavkovi dajú pár volov a pluh. Chce sa
         naučiť orať, ako svedčí.“
   </p>
   <p>
    Pri kurátorovi stál Miško Ranostaj, vysoký, ale trochu nachýlený v páse. Čierne vlasy
         ani žúžoľ dávali jeho chudorľavej tvári o rovnom nose slávnostný výraz. Pri ňom stál Juro
         Hamuľa so založenými rukami. Jeho čierne oči prívetive chodili po briežku.
   </p>
   <p>
    „My teda máme zasa výborne učeného notáriuša!“
   </p>
   <p>
    Richtár sa trhol, oboma rukami sa chytil za opasok. Sivé oči kurátorove ho akoby bádali
         osťami. Slová mu vychodili ani výčitky na toľké zádrapky pre notáriuša.
   </p>
   <p>
    „Keď nás prestavovali, chcel som zaďakovať vonkoncom. Ale nový slúžnodvorský ani počuť.
         Keď som ostal naveľa, pán rechtor začal pozerať veľmi ľútostive. Tak ho zasa len vyvolili.
         Ale už nepíše, len popoludní. Zaránky ho vymení Ondrej Koreň, keď sa ruky trasú.“
   </p>
   <p>
    „A Pavko boženík je vraj zle?“ zastal sa Ranostaj. Richtár posotil klobúk do tyla.
   </p>
   <p>
    „Veru, chudák, z ostatného mláti. Včera som ho bol pozrieť. Sedí za stolom v perinách,
         popíja vínko s borovkami a petržlenom. Je ako dieža. Nohy mu prekladajú ani hodné dbanky.
         Ale sa chváli, že mu už nebude nič, opucheľ nebude môcť prísť do srdca, lebo sa mu noha
         otvorila. Natieklo z nej hodne do šaflíčka, i opucheľ opľasla trochu. Chváli sa, že ho
         vytrhlo vínko s borovkami.“
   </p>
   <p>
    „Mohol piť borovičku. Tak by bol ostal aspoň na svojej chove,“ podotkol Ranostaj.
   </p>
   <p>
    „Zohudila sa mu borovička i pálenka. Ja myslím, že nepotiahne ďaleko. Keď nám odpadnú od
         srdca obyčaje, bez ktorých by sme si nevedeli miesta, ja myslím, že sa vtedy už zberáme na
         druhý svet.“
   </p>
   <p>
    Prišiel naostatok i Janko. Obrátil sa sem-tam, ale napokon predsa len utkvel pri žene.
         Na očiach jej poznať, že je uveličená jeho pozornosťou. Zuzka pozerala na nich prešibane. V
         očiach len tak sršali ohne posmechu.
   </p>
   <p>
    „Nepovláčili ťa junce, Janíčko?“
   </p>
   <p>
    „Myslíš, že by sa im dal?“
   </p>
   <p>
    Zuzka sa zachichotala a pozrela na mladú nevestu s čepcom ani piest, cez ktorého kvety
         prechodí svit zlatistých vlasov. Nie je ani pár, ale iba jedna, a predsa ho povláčila
         kade-tade.
   </p>
   <p>
    „Ej, veru, Janíčko, povedz — hop, keď preskočíš.“
   </p>
   <p>
    Páni vyšli zo včelína. Pán Jonáš a Bohumil Valizlosť sňali sitko. Lacko stál trochu
         obďaleč, nemohol sa spriateliť s včelami, ktoré boli zmútené do kúru a rozpajedené, že ich
         obkrádajú. Pavko niesol pred sebou šaflík, v ňom boli celé plášte, ale i kusy z nich. Kde
         ich narezali, vymokala z nich zlatistá šťava, ani keď na letnom úpeku vymoknú kvapky novej
         smoly na kôre svrčín. Okolo šaflíka poletoval celý roj včiel, vábený pohodlnou, bohatou
         pašou. Janko priskočil k Pavkovi, schytil za druhé ucho šaflík a pomohol ho čím skôr
         odniesť do fary, aby sa včely nebúrili toľme.
   </p>
   <p>
    Starý pán v plátennom kabáte vyšiel a zastal pred cestičkou. Dva chĺpky nad ľavým uchom
         sa vážili hore-dolu pri každom pohybe. Bolo mu teplo. Mladé jarné slniečko rozohrialo i
         jeho krv, že mu udrela do tváre. Staré oči sa mu usmievali, vidiac toľké deti a potom
         švárne nevesty, dievky i vážnych občanov.
   </p>
   <p>
    Lacko bol nespokojný, okolo uší mu húdli včely, kdekoľvek sa obrátil. Prišiel s otcom a
         sestrou im kvôli. Pán Jonáš doniesol mládniky starému pánovi na štepenie. Teraz prezeral za
         včelínom hriadku diviačikov, ktoré sa už budú môcť zaštepiť a presadiť. Lacko sa dostal k
         paniam, ale i tam sa rojili včely okolo neho. Lujzka si ho obzrela lepšie. Na rukáve mu
         našla hodný fľak, napustený medom. Panie sa začali smiať, že, nosiac toľko medu na sebe,
         nieto divu, že včely sa majú toľme okolo neho.
   </p>
   <p>
    Pani z Ozubín ho začala prekárať. „Načo ste mysleli, že ste sa tak doriadili?“ Lacko bol
         v obyčajných nemeckých šatách. Nebolo na ňom badať uhorského zemianstva; bol ako Bohumil
         Valizlosť, alebo starý Zábor, pravda, vyriadený a omladnutý.
   </p>
   <p>
    Načo myslel? Vyplatilo by sa to dať na veľký bubon? Nepodberal včely, iba sa prizeral,
         ako do nich kúria a vyrezávajú im z kláta najkrajšie plášte. Zapálil sa, keď ho oslovila
         pani z Ozubín. Nazdala sa iste, že myslel na dievčatá, že sa dal zamedovať tak dokonale. A
         on veru nemal mládeneckých myšlienok. Nemal ich, ani uhorských podarených, ale ako boli
         šaty, požičané kdesi zo Západu, i myšlienky boli požičané.
   </p>
   <p>
    Prečo by neukázal z nich aspoň skromnú kytičku? I začal rozprávať, na čo myslel.
   </p>
   <p>
    „Tu podberajú včely, aby ich oslobodili od zvyšku, čo nemohli stroviť cez zimu. A včely
         sa búria, hrozia žihadlom.“ Tu stíšil hlas a začal hovoriť len ako pre ňu. „Ale jesto moc
         nevčelárov, ktorým sa nechce robiť, spoliehajú sa na prácu robotných, z nej žijú a bohatnú.
         Ľahko prídu k tomu, čo nazhŕňali, ale nemajú tej veselosti v sebe, ako tí, čo žijú z
         vlastnej statočnej práce. Preto i ich manie nie je požehnané.“
   </p>
   <p>
    Pozrela naň pani zarazená. Z cudzích úst vyšli slová, ktoré sa i jej tisli tak často na
         jazyk.
   </p>
   <p>
    „To teda padá na nás?“
   </p>
   <p>
    Prikývol.
   </p>
   <p>
    „Zeme sú naše, čo z väčšieho, nadobudnuté nie vždy statočne, robotu na ne berieme
         sedľači, ale úrodu zadržíme sebe.“
   </p>
   <p>
    Bolo mu poznať, že slová idú ako z rozjatrenej rany. Každé ho urážalo.
   </p>
   <p>
    Ona sa usmiala a riekla mu ticho:
   </p>
   <p>
    „A čo na to pán Ústeľnický? Poteší sa, že pán syn má také myšlienky v hlave?“
   </p>
   <p>
    „Oh, on vie, že sedliaka čaká oslobodenie od robôt.“
   </p>
   <p>
    Pľasla rukami na neslýchanú zvesť.
   </p>
   <p>
    „Ako to vie, kto mu povedal?“
   </p>
   <p>
    Lacko si bodol prstom do čela dva-tri razy.
   </p>
   <p>
    „Povedala mu skúsenosť. Zemianstvo chce rozšíriť svoje práva a obstrihať moc kráľovu.
         Kráľ v pomykove bude hľadať spojencov, a nájde ich v sedliactve, ak mu dá slobodu od roboty
         a dávok. Tak bude i zeman musieť robiť, ak chce žiť.“
   </p>
   <p>
    Pohla plecom.
   </p>
   <p>
    „Jemu ľahko, má výsady. Vystaví si pálenicu. Pán Baltazár na dvoch zarobil vraj tri razy
         toľko, ako čo mu vynášajú Ozubiny.“
   </p>
   <p>
    „Priemysel sa mi páči, ale taký, aby postavil kraj na nohy. Páleničiarstvo je večná
         škvrna na zemianskom štíte.“
   </p>
   <p>
    Med sa počal deliť deťom. Prišla i Katra, ktorá od Všechsvätých slúžila vo fare, keď
         sestra vystúpila. Obliekla sa i ona do sviatočných šiat. Nebola pekná, ako sestra, ale
         Pavkovi bola veľmi pekná.
   </p>
   <p>
    Domáca pani ponúkla panne Ústeľnickej, aby si vybrala deti, ktorým chce rozdávať. Panna
         Lujzka išla popred briežok a vyberala si ich. Boli všetko malé, nevládne, nie veľmi
         vyobliekané. Na daktorom bolo badať chorľavosť. Pousádzala si ich osebe a začala ich
         hostiť. Deti sa dívali, čo je to za nový poriadok. Tí, ktorí sa prví hostia i to od
         najkrajšej, mali byť zatisnutí za ostatný rad dakde.
   </p>
   <p>
    „A ty najprv ubiedených, Lujzka!“ smial sa Lacko.
   </p>
   <p>
    Prikývla.
   </p>
   <p>
    „Ich treba obslúžiť: tí druhí sa už dotisnú sami.“
   </p>
   <p>
    Pozeral, ako delí deťom lopatkou najlepšieho medu, z lipového kvetu. Ako rozdávala
         sladkosť, tak z úst jej tiekli milé slová so srdečným prízvukom, akých ubiedené neuspeli,
         hádam nikdy počuť dosiaľ.
   </p>
   <p>
    Vôbec od nej zavievalo sviatkom. I jej je akoby sviatok, svet nový, začarovaný. Celá
         bytosť sa naplnila vôňou divnej jari. Nad uchom má zastrčenú kašku, ani kus zlata. Dala jej
         ju Katra na fare z tých, čo jej doniesol Pavko z bralísk. Keď si ju kládla do vlasov,
         cítila, akoby vôňa nevychodila z kveta, ale z nej. Jar sa rozkvitla, divne sa rozkvitla.
   </p>
   <p>
    V tie časy sa odrazil na poľnú cestičku, ktorá vedie záhumním, nie veľký vozík, o nie
         veľkých mršinách. Hača sa tisne naľakané k materi, k posebnej. Na prvom sedisku sedí vysoký
         sedliak a rozháňa sa tuho bičom. Na zadnom sa obracia sem-tam pán v širokom klobúku. Kepeň
         sa mu rozopäl, za ním povieva v zvírenom povetrí viac golierov, naukladaných jeden na
         druhom ani šiare na streche. Pri ňom sedí vážna matróna v šatke na hlave. Hoc je dobre v
         sebe pri pánovi v kepeni, je jednako ako nepatrný prívesok, lebo ten predstavuje kópiu
         dobre naloženú s klobúkom navrchu.
   </p>
   <p>
    „Kde sa to štveráte, po akýchsi kadejakých cestách? Ale nás chcete zmárniť?“
   </p>
   <p>
    „Ako by ich tu zmárnil, dvojictihodná milosť pán farár?“
   </p>
   <p>
    „Nuž tak, že nás prekotíte, kurátor.“
   </p>
   <p>
    „Ako by ich prekotil, keď je rovná cesta, dvojictihodná milosť pán farár?“
   </p>
   <p>
    „Nevidíte, že je z tejto strany breh, kurátor?“
   </p>
   <p>
    „Neskerujem do brehu, budem sa držať cesty, dvojctihodná milosť pán farár.“
   </p>
   <p>
    Ďorď Dechtiar sa rozpajedil. Kurátor Skokan našiel na každú výčitku dobrú odpoveď. Oči
         vytreštil na zanovito a žily mu napuchli na čele. Ešte nebol hotový so všetkým, čo mu mal
         povedať.
   </p>
   <p>
    „Ale ste nevideli, kto ide za nami, kurátor?“
   </p>
   <p>
    „Videl som akýsi koč, ale ten je ďaleko, dvojictihodná milosť pán farár.“
   </p>
   <p>
    „Kdeže je ďaleko, keď nám je za pätami od Smoliec, kurátor.“
   </p>
   <p>
    V tie časy skeroval z hradskej na poľnú cestičku kočiar. Pred ním bujné sivky, s
         jabĺčkami na stehnách, hádzali pyšne hlavami.
   </p>
   <p>
    „Nie nám je za pätami, dvojictihodná milosť pán farár. Nemôže nás dohoniť nijakovsky.“
   </p>
   <p>
    Ďorď Dechtiar vytreštil oči rozpajedený. Že ho vraj nemôže dohoniť, keď od Smoliec po
         Badišov nebolo nič iného, ako naháňačka. Kočiš desať ráz skeroval na kraj, že predbehne
         vozík, ale kurátor Skokan zakaždým sa mu podplietol pod nohy a nedal mu prejsť. Naostatok
         sa i kočiš uspokojil a šiel poriadne za vozíkom.
   </p>
   <p>
    „Neviete, kto sedí v koči, kurátor? Zabudli ste, kto vás vypustil z vidieckeho domu?“
   </p>
   <p>
    Skokan pošermoval bičom nad koňmi, zahanbený, že mu spomenuli mrzké dni, keď sedel za
         mrežou, alebo kálal hrčavé pne pánu Antolovi Raškovi. Zhodil zo seba nemilú rozpomienku a
         odpovedal, udobrujúc gazdu:
   </p>
   <p>
    „Moje kone sú raz také, dvojictihodná milosť pán farár, že nepustia pred seba druhé, a,
         čo by boli aké.“
   </p>
   <p>
    Táto hádka sa neskončila, lebo Dechtiar mu chcel vytknúť, že darmo dáva koňom vinu, keď
         ich vlastne ženie on, obšívajúc ich bičom jednostaj. Skokan i na to by bol odpovedal, že sa
         nedá predbehnúť od nikoho, keď vezie najväčšieho zemana Rubárskej stolice. Ale hádka sa
         musela pretrhnúť pred časom. Ďorď Dechtiar sa chytil oboma rukami drabiniek a spúšťal sa
         zadkom ako rak, z vozíka. Skokan sa prešmaril ponad predné koleso, chytil pod kepeňom čižmu
         farára, práve kde tvorila ako harmoniku, a položil ju na stupaj. Ďorď Dechtiar takým činom
         dostal sa na pažiť bez pohromy.
   </p>
   <p>
    Skoro zápäť prifrčal i koč. Vyskočil z neho šibko sám osvietený a dal ruku panej.
         Schodila dosť ťažkavo, pohyby boli nemotorné. Jej chudorľavá, nevýhodná postava zbujnela,
         formy sa zaokrúhlili, v nej sa už hýbe nový život, ktorý dosť nešetrne sa dá znať budúcej
         matke, že je tu. Obzerala sa cudzo po toľkom svete na jednej kope, všetko samí neznámi. Ale
         sa jej čierne oči ani srnkine zasmiali, keď videli hlavu pod čiernym čepčekom. Pani z
         Ozubín nechala všetko tak a vítala sa s osvietenou.
   </p>
   <p>
    „Kde sa tu berieš?“
   </p>
   <p>
    „Boli sme v Smolciach a tam sme počuli, že je tu veľká slávnosť. Neviem, či by sme boli
         prišli, ale nás zviedol pán Dechtiar. Vybral sa k môjmu do Ozubín, a keď sme boli v
         Smolciach, naviedol nás ísť sem. A tu je ozaj slávnosť? Koľké deti a v sviatočnom!“
   </p>
   <p>
    Prišla i domáca pani, celá zmätená pred hrdou návštevou. Ale vytrhla ju Lujzka. Bola
         veľmi milá a zastala svojím čudným zjavom prestrašenú Máriu.
   </p>
   <p>
    „A ja ženiem za nimi, pán brat,“ vytýka osvietený Dechtiarovi, „a málo chýbalo, že ma
         nezbehli.“
   </p>
   <p>
    „Práve som vyctil kurátora, že ženie ani vo víchre. Dušu nám mal vytriasť. Vyhovára sa,
         že nemôže zdržať kone.“
   </p>
   <p>
    Osvietený prezeral kurátorov záprah, pokyvoval hlavou uznanlive.
   </p>
   <p>
    „Musia vedieť, nie je ľahko zdržať kone, keď raz prídu do ohňa.“
   </p>
   <p>
    Videl toľkých známych, oči sa mu smiali. Dával ruku rad-radom, i sedliakom. Zamiešal sa
         na chvíľku medzi panie. Domácej sa poklonil hlboko. Prvý raz ju videl pred sebou. Jej tichá
         krása ho zaujala veľmi. Keď jej vysvetľoval, ako už chcel prvej doviesť osvietenú do
         badišovskej fary, niekto mu schytil ruku, potiahol prudko a priložil na ňu bujné, horúce
         pery. Obzrel sa a videl zas vyriadenú Katrenku. Bola červená ani pivónia, očko jej skákalo
         sem-tam, sťaby chcelo zatancovať.
   </p>
   <p>
    „Ja som už čosi urobil, Katra,“ riekol jej ticho.
   </p>
   <p>
    „Hneď som vedela, z čej náuky kurátor vymieňal zálohy. Vedela som.“
   </p>
   <p>
    Stisla mu znovu ruku a bozkala ju prudko.
   </p>
   <p>
    „Ja som sa vlastne vybral do Ozubín pozhovárať sa o veľmi šteklivej veci.“ Po takom
         úvode všetci obstali s očakávaním Dechtiara. Bol pri ňom osvietený, pán Jonáš, Lacko i oba
         Záborovci. Badišovskí sedliaci boli tiež blízko a čujúc o šteklivej veci, chceli sa
         stratiť. „Netreba, môžete počuť. Veci i tak príde dnes-zajtra do reči na seniorálnom
         konvente a nebodaj i na dištrikte.“
   </p>
   <p>
    Kutal po obšírnom bekeši a vytiahol z bočného vrecka dlhý prípis. Bol upravený naňho,
         ako na dekana, podpísaný od Tomáša Sztupayho, rechtora ozubinskej školy. Pojednávalo sa o
         škole, o nedbalosti miestnych predstavených, o nehodnej hre, ktorá sa robí so školou. Bolo
         tam najviac chrenu pod nos seniorovi a Baltazárovi Ozubinskému, že zanedbali hlavné
         povinnosti.
   </p>
   <p>
    „Dobre im podkúril,“ šepol kurátor richtárovi a Ranostajovi.
   </p>
   <p>
    Ranostaj prisvedčil, že sa mu vlasy pred ušima sknísali, richtár len prestúpil z nohy na
         nohu a chytil sa za opasok.
   </p>
   <p>
    „Ak to pôjde pred dištrikt, pánu seniorovi neposlúži ako odporučenie na
         superintendentstvo.“ Osvietený to chcel povedať, ale potom sa zhákol. Pozeral zádumčive k
         Hundráču. Mohol byť rád, ako tu šibajú do živého jeho hlavných nepriateľov. Podpis bol
         Tomáša Sztupayho, i vety vystrúhal sám, ale na mnohých miestach bolo badať fiškálske
         pazúry. Bol istý, že spis pochodí od Mikuláša Ozubinského ako pomsta za to, čo sa s ním
         stalo. Bol by sa mohol smiať. Nech ide nečistá bielizeň pred seniorát a dištrikt.
   </p>
   <p>
    „Čo teraz?“ spýtal sa Dechtiar.
   </p>
   <p>
    „Pravdu vraví,“ riekol Bohumil Valizlosť. „Ale môže hlásať pravdu hoc najzaznanejšiu bez
         urážky osôb. Nemalo by ísť o seniora a inšpektora, ale o školu.“
   </p>
   <p>
    Starý pán tiež pozeral z jedného na druhého ako pomýlený. Napokon riekol:
   </p>
   <p>
    „To je hanopis na Daniela Kuchynku a Baltazára Ozubinského. Či s ním zvýši niečo dobrá
         vec? Najviac ak by podkosil nohy osobám, ktoré sa driapu dohora v ctibažnosti. Nech ich
         podkúša, ale školu nech neberie za viechu.“
   </p>
   <p>
    Osvietený bol uveličený, keď počul prvým razom zlostné narážky a hanu svojich
         nepriateľov. Títo všetci by sa mohli tiež radovať nad potupou tých, ktorí im nežičili, a
         predsa nezbadal ani u jedného škodoradosti. Škoda byť. Nepriateľa biť, keď je v pomykove a
         keď sa nemôže brániť, lebo keď príde k sebe, skočí na nohy a dá sa do mrcha roboty. Prečo
         ho neodzbrojiť a nepritisnúť kolenom o zem? Aký by bol život prázdny a mĺkvy, keby v ňom
         nebolo odmeny a odplaty, hodne pomsty a škodoradosti? Či to uškodí veci, ak sa povláči meno
         úskočného seniora a Baltazára pred tými, ktorým sa tisnú do milosti?
   </p>
   <p>
    Kurátor Drozdík videl, ako osvietený váha, nemôže sa na ničom ustáliť. Predstúpil pred
         veľkého pána a povedal:
   </p>
   <p>
    „Spisov nebolo by bývalo treba, lebo škola by sa bola dávno prestavila, ešte keď sme my
         patrili pod Ozubiny, keby sa v nej bolo pilne a poriadne učilo. Teraz už niet inej pomoci,
         ako prestaviť školu čím skôr a učiť v nej ako patrí.“
   </p>
   <p>
    Osvietený prikývol kurátorovi. Potom sa vyjadril Dechtiarovi:
   </p>
   <p>
    „Spisu ja nezatvorím cestu, nech ide i pred seniorát a hoc i dištrikt. Nech mu zarúbajú
         cestu tí, proti ktorým hlási. Ak sa poponáhľajú prestaviť školu, spis ostane bez podkladu a
         sám sebou padne. Ak sa senior a Boltko neobhodia, potom už nebudeme čakať, ale vystavíme
         školu bez nich, im na hanbu.“
   </p>
   <p>
    „Teda škola bude,“ riekol Dechtiar.
   </p>
   <p>
    „Škola bude. Vystavia ju alebo oni, alebo my.“
   </p>
   <p>
    Všetci už vedeli, že sa viac nedá dosiahnuť od osvieteného. On pozeral po priateľoch a
         usmieval sa. Veru nie, nie sú všetko samé zásady, piliere mravného života; v živote je
         pomiešané dobro so zlým. A zlo sa nedá premôcť iba zlom. Klin klinom. Ale naostatok i ľudia
         zásad sa uspokojili. Hlavné sa dosiahlo, nová škola bude v Ozubinách. Čo na tom, že senior
         a Baltazár budú, hádam, osŕkať?
   </p>
   <p>
    Kurátor odviedol Pavka nabok, ako nosil šaflíček domácej panej.
   </p>
   <p>
    „Mal by si sa poradiť osvieteného, keď je tu, čo by si mal robiť, lebo teraz ani mena
         nemáš. Meno Šušala si odhodil, ale to bude treba potvrdiť pred vrchnosťou.“
   </p>
   <p>
    Pavko sa zapálil. Od pohrebu starého otca je vlastne bez mena. A bez mena chodiť je
         ťažko, človek je nie sám svoj, akoby bol bez osobnosti. Ale ťažšie mu ísť k osvietenému. Od
         tých čias, čo ho videl v kočiari, ho už nevidel, hoc keď hrmel akýkoľvek koč Badišovom, on
         musel pozrieť, kto sedí v ňom. Bola v ňom akási úfnosť, že zazrie toho, ktorého hlava
         spočinula pri jeho hlave. I teraz, keď ho zazrel vyjsť z koča, srdce mu zabúchalo, v ňom sa
         rozmohla radosť.
   </p>
   <p>
    Osvietený videl dobre, že mu kurátor vedie syna. Dosiaľ sa ani neopovážil pozrieť naňho,
         aby ho nezahnal stadiaľto. Ale teraz, keď videl, že ide k nemu, oddelil sa od druhých a
         šiel proti nemu. Pozrel naň zasa slobodne, bez váhania a v pohľade mu poslal všetku lásku,
         ktorá sa v ňom pohýbala. Pavko sa vpil do toho pohľadu a bral všetko pachtive, čo v ňom
         našiel. Bolo mu zasa ako tam hore, že je už nie sám, ale má pri sebe mocný stĺp.
   </p>
   <p>
    Vypadlo veľmi zle, čo Pavko mal povedať. Slová sa mu plietli sem a tam, medzi nimi
         nebolo veľkého súvisu. Osvietený hľadal súvis, ale ho nemohol nájsť. Pozeral i on zmätený
         na syna.
   </p>
   <p>
    Kurátor sa zamiešal a vysvetlil osvietenému, o čo ide.
   </p>
   <p>
    „Tak ty nechceš meno Šušalo?“ spýtal sa ho otec. V očiach mu blčala divá radosť.
   </p>
   <p>
    Pavko tiež bol natešený, pozeral otcovi do očí synovsky.
   </p>
   <p>
    „Nechcem ho, netreba mi ho.“
   </p>
   <p>
    „Aké meno chceš?“
   </p>
   <p>
    „Materino.“
   </p>
   <p>
    Osvietený by mu bol mal vysvetliť, že tým akoby podkopával svoj zákonitý pôvod. S
         materiným menom sa prilepí naň i podozrenie, že nepochodí z manželského loža.
   </p>
   <p>
    „Ty si len materino vážiš?“
   </p>
   <p>
    Prikývol. Pozrel naň so synovským citom, slzy sa mu tisly do očí.
   </p>
   <p>
    „Mne je materino vo vzácti. Nech povedia ľudia, čo chcú, nech si myslia, čo chcú: mne
         len materino treba.“
   </p>
   <p>
    „Pekne, keď si mater tak vážiš.“ Nemohol sa zdržať, dal mu ruku. Pavko sa cele pomýlil,
         už ani nevedel, kde je. Schytil tú ruku do svojich, stískal ju, akoby chcel z nej vyžmýkať
         všetky city, ktoré sa v otcových prsiach rozbúrili. Naostatok pritisol ruku k ústam a
         pritisol k nej svoje pery. Potrvalo dosť dlho, kým prišiel k sebe otec. Zadržal synove ruky
         v svojich a riekol mu: „Keď je tak, príď kedykoľvek do Posadiny, keď som ja tam. Tú vec už
         donesieme do poriadku.“
   </p>
   <p>
    „Prídem,“ prisvedčil syn, vypustiac otcovi ruky zo svojej.
   </p>
   <p>
    Kurátor počul slová, badal pri Pavkovi niečo osobitného, ale netušil, že sa tu utužil
         zväzok medzi otcom a synom.
   </p>
   <p>
    Panej niesla šaflík s medom Katra a panne Lujzke švárna nevesta Žofka. S medom delili i
         milé slová o čistote. Lujzka svojim dávala po viac, k daktorému sa i dva razy navrátila. Sú
         chudobné a nevládne, nevedia sa dotískať, ako bohaté a mocné.
   </p>
   <p>
    ,Nech chudoba a slabosť aspoň tu vidí, že nemá pred ňou prednosť bohatstvo a moc.
         Chudoba je nie hanba, kto vie v nej žiť poriadne a usilovne. Bohatstvo nie je chlúba, ak
         neprišlo statočnou cestou!‘
   </p>
   <p>
    Bola by im to povedala i ešte iné veci, ale videla pred sebou malé deti, ktoré tie veci
         ešte nechápu. Radšej im pochválila čisté ruky a šaty a nadelila im viac medu.
   </p>
   <p>
    Deti brali med, lízali ho opatrne a dívali sa na hostí, ktorí sa dívajú, čo sa tu robí.
         Ani si nikto nevšimol, že zo zadných dveriec fary vyšiel ešte jeden hosť na záhumnie a
         poberá sa k včelám. Mal tmavý oblek, svetlé nohavice, čiernu briadku a husté vlasy, ktoré
         sa rozvlnili tuho pod širokým vencom klobúka.
   </p>
   <p>
    Bohumil Valizlosť ho zazrel a ponáhľal sa proti nemu.
   </p>
   <p>
    „Kde si sa tu vzal, Janko? Ako sa teším, že si ma neobišiel.“
   </p>
   <p>
    „Ako by ťa obišiel!“ Sňal klobúk, oblapil tuho mladého farára a vybozkával ho na obe
         líca. Janko Chlebnický obzrel sa po ostatných, ale sa hneď obrátil k nemu. „Doniesol som ti
         hodnú nošu kníh a časopisov. Ty podberáš včely, hovoria mi. A zďaleka sa vraj prišli
         pozrieť, čo robíš.“
   </p>
   <p>
    „To môj otec ich sem vábi. Chcel by ich naviesť, aby sa dali do včelárenia.“
   </p>
   <p>
    „Veď tvoj otec. Všade o ňom hovoria, kde som sa obrátil v Rubárskej stolici. Keď nie pre
         iné, preňho by sa bol ohlásil v Badišove.“
   </p>
   <p>
    Vypytoval sa ho, koho to má všetko.
   </p>
   <p>
    „Všetko priatelia a naši.“
   </p>
   <p>
    Chlebnický ukázal na hrdý kočiar, a keď zvedel, čí je, povedal:
   </p>
   <p>
    „Ten už len nebude náš.“
   </p>
   <p>
    „Otec vraví, že je. Nuž neviem.“
   </p>
   <p>
    Chlebnický sa zasmial a šepol s narážkou:
   </p>
   <p>
    „Takej bielej vrany som nevidel ešte.“
   </p>
   <p>
    Bohumil Valizlosť zvážnel.
   </p>
   <p>
    „Nuž táto naša, ak je nie celkom biela, nie je ani celkom čierna. Má uznanlivosti,
         hádam, i čosi porozumenia pre naše snahy.“
   </p>
   <p>
    Chlebnický ho počúval veľmi vážne, pokyvoval hlavou. Nemohol pochybovať o tom, čo
         Bohumil Valizlosť istí tak vážne.
   </p>
   <p>
    O chvíľu ho už predstavoval svojim hosťom, i sedliakom. Vítali ho veľmi srdečne.
         Osvietený mal sa k nemu zdržanlive, pozoroval ho zo strany. Keď videl, že sa s Lackom
         Ústeľnickým oblapil a vybozkával, uškrnul sa. Pravdaže, iste i to schudobnený zeman, nie v
         uhorskom obleku a nie uhorskými myšlienkami v hlave.
   </p>
   <p>
    Lacko bol trochu prekvapený, že ho priateľ vyoblápal. Usporiadal si trochu kabát, ktorý
         mu Janko strhol na jednu stranu, i prihladil si vlasy. Tvár mu zvážnela, temer sprísnela.
   </p>
   <p>
    „Práve som ti chcel písať, rovesník, o tom, o čom sme sa zhovárali v Bystrici.“
   </p>
   <p>
    „Dobre, dohovoríme sa hneď tuná, ak chceš.“
   </p>
   <p>
    „Veci sa treba prizrieť dobre, zo všetkých strán. Nesmieme sa prenáhľovať. Nemieniš
         ostať dakoľko dní v našom kraji?“
   </p>
   <p>
    „Veď len čo som prišiel. Neškodilo by sa zoznámiť s krajom a ľuďmi.“ Pristúpil k Lackovi
         a naprával mu vestu o tmavobelasých palmových listoch. „U vás som sa len ohlásil a hneď som
         sa poberal ďalej. Nebol by sa vás mohol dočkať. Tak som sľúbil mame prísť, keď budete doma
         všetci, hlavné osoby.“ Oko mu zaletelo k radu najmenších a chudobných. Delila med a
         zhovárala sa s nimi ešte krajšie, ako prvej. Slová jej tiekli hladko, i celý kraj sa jej
         zajagal akosi vo veľkej sláve.
   </p>
   <p>
    „To je dobre,“ pochválil ho Lacko. „Bol by veľmi banoval, keby sme sa neboli stretli.
         Poviem ti hneď, Janko, už či sa zložíme, alebo nie, ja musím pracovať. Je i vnútorný popud
         k práci, ale pritisla i núdza. Musím sa starať o rodičov a nezaopatrenú sestru.“
   </p>
   <p>
    Janko vytriešťal oči, čo mu to hovorí priateľ. V Ústeľniciach videl známky blahobytu a
         pohodlia. Nepreháňa priateľ, alebo ho neskusuje? A vôbec, prečo mu to hovorí?
   </p>
   <p>
    Lacko pozrel naň vážne.
   </p>
   <p>
    „Musím ti vyjaviť môj stav, rovesník, aby si sa nedržal na to, že budem môcť čím-tým
         prispieť na prvé zariadenie. My sa i takto držíme horko-ťažko. Ak sa zruší robota, náš dom
         padne na hŕbu. Hej, musel som ti to zveriť.“
   </p>
   <p>
    Janko pohol plecom. Fiškálske zariadenie zmôžu ľahko. Nemusí byť sprvoti skvelé. Okrem
         toho vypadne lacnejšie, keď sa zaradia do spolku, ako keby mal každý robiť osobitne.
   </p>
   <p>
    „Oj, nie ti je o zariadenie, Lacko, ale o niečo cele iného.“ Oko mu zaletelo k Lujzke,
         ktorá delila med a sotva tušila, že tu dvaja o nej pilne premýšľajú. Chlebnický zvážnel a
         pozrel hlboko priateľovi do očí. „Ty si mne hovoril úprimne, i ja ti vyjavím úprimne, čo tu
         hľadám. Poponáhľal som sa prísť k tebe, ale ešte väčšmi pre ňu. U nej nehľadám iné výhody,
         iba bohatstvo, ktoré zdobí jej bytosť. Bol by šťastný, keby sa mohol ja o ňu starať, Lacko.
         Môžem sa držať na to šťastie?“
   </p>
   <p>
    Dali si ruku. Obom odľahlo po tom vysvetlení. Lacko sa rozveselil, lebo videl zjavne, že
         sestra prežíva novú vesnu a že jej kvety neobaria mrazy, ako predošle. Chcel ju ušetriť od
         bôľneho sklamania, preto vyvolal ten rozhovor s priateľom.
   </p>
   <p>
    „Vy máte každý rok takúto slávnosť?“ spýtal sa osvietený starého pána.
   </p>
   <p>
    Stáli trochu stranou a prizerali sa na pestrý obraz.
   </p>
   <p>
    „Pred každou jarou. Hľadíme mať aspoň odblesk starých slávností a obyčají, ktoré mali
         naši predkovia, kým boli slobodnejší. Obyčajnú podberačku pretvorili sme deťom v slávnosť,
         na ktorú, hádam nezabudnú. Kto vie, či neožije v nich vôľa včeláriť a pestovať lipy, ako sa
         prvej pestovali.“
   </p>
   <p>
    Osvietený sa zadumal. Ako všade, i tu berie sa zreteľ na ľud, aby sa v ňom budili lepšie
         city. Predsa len pekne pôsobiť dobrým smerom celý dlhý život. A, hľa, i jeho syn teraz v
         týchto umných, šľachetných rukách. Začal mať účasť na radosti a peknoduchom živote, ktorý
         sa tu začína rozkvitať.
   </p>
   <p>
    „Môj syn rád včely?“
   </p>
   <p>
    Starý pán sa zaradoval, že mu môže zdeliť samé dobré noviny.
   </p>
   <p>
    „Je náruživý včelár. Keď robím okolo včiel, pomáha mi a vypytuje sa na všetko. Tej zimy
         uplietol pekný slamenák. Neraz sa divím, ako sa ľahko učí. I kurátor mi vraví, ako je
         zručný pri robote; vraj by sa spustil vďačne kedykoľvek na takého gazdu.“
   </p>
   <p>
    Vyratoval, aké roboty všetko prešli cez jeho ruky tejto zimy. Osvietený hľadel zádumčivo
         do poľa, z ktorého sa dvíhali pary, sťaby zem oddychovala mocne pod nežným dychom jari.
   </p>
   <p>
    „Ani som ho nemal, a už ho stratím nadobro. Všetci majú z neho potechu, len ja nie.“
   </p>
   <p>
    Starý pán pohodil hlavou.
   </p>
   <p>
    „A kto vie? Keď sme takto sami, najviac sa zhovárame o vás.“
   </p>
   <p>
    „Čo mi nepoviete!“
   </p>
   <p>
    Prikyvoval starý pán a usmieval sa potuteľne.
   </p>
   <p>
    „On začína vždy tie rozhovory. Onedlho mu budem môcť vyjaviť, kto mu zadovážil Záhradné.
         Vám bude ďakovať za pekné gazdovstvo, vám, nebojte sa, i za pekné poslanie, ktoré ho čaká v
         rodisku matky. Nech sa usiluje a pomôže pretvoriť zanedbanú, chudobnú dedinu v snaživú
         obec.“
   </p>
   <p>
    Osvietený sa zarazil. Na jeho syna teda čaká poslanie. Bude opravdivým Slovákom z
         povedomia, ako títo tuná: farárovci, kurátor, Ranostaj. Ním bude i on viazaný k nim. Znovu
         príde do rodiny s kurátorom a nová rodina budú Ranostajovci.
   </p>
   <p>
    Slávnosť sa končila, deti sa počali rozchádzať. Prázdne šaflíčky niesli do fary. I
         spoločnosť sa pohla k fare. Janko Chlebnický ani nevedel ako, iba keď ocítil rúčku panny
         Lujzky v svojej. Žofka šla za nimi a uškierala sa škodoradostne.
   </p>
   <p>
    Pri humne čakal kočiar so sivkami. Osvietený sa zachmúril. Preňho už prestáva slávnosť,
         treba sa poberať do Ozubín. Žena bude iste už netrpezlivá. Keď zastal pri koči, spoločnosť
         sa zastavila. Vidno na tvárach, že sa ťažko padne rozísť po takých chvíľach.
   </p>
   <p>
    „To už nie!“ prosil starý Zábor. „Slávnosť sa skončila, ale iba s deťmi, naša ešte nie,
         a ja si ju nedám pokaziť.“
   </p>
   <p>
    Pozrel na paniu, čo tá na to. Pohodila hlavou, zasmiala sa bezstarostne a pobrala sa do
         fary. Domáca pani a pani z Ozubín kráčali pri nej natešené.
   </p>
   <p>
    Spoločnosť veselo vtiahla do fary. Osvietená sa obzrela v prednej. V takomto skromnom
         občianskom dome ešte nebola. Všade len potrebné veci, jednoduchosť, ale steny a celé
         zariadenie dýcha prítulnosťou. Sadla si na nízky divánik pri peci, obložený hlavnicami.
   </p>
   <p>
    „I oni by mali prísť do nás. Obišli nás mnoho ráz,“ vytýkala domácej panej.
   </p>
   <p>
    Osvietený videl Pavka v bočnej. Stál pred stojanom na knihy a noviny. Pri nohách mal
         nošu s novinami a knihami, čo doniesol Chlebnický. Vyberal noviny a knihy z batoha, ktoré
         patria do Badišova a rozostavoval na patričné miesto. Ostatné pôjdu svojou cestou, roznesú
         ich priatelia patričným odberateľom. Osvietený stál za ním, pozeral veľmi pozorne, čo syn
         robí. Videl ho, že prezerá veľmi dychtive Slovenskje Národňje Novini, číslo, ktoré vyňal z
         batoha.
   </p>
   <p>
    „Ty čítaš noviny?“
   </p>
   <p>
    „Čítam.“ Pavkovi klesla ruka s novinami, keď videl, kto stojí za ním.
   </p>
   <p>
    „Kto ti ich požičiava?“
   </p>
   <p>
    „Ja som sa predplatil na ne od nového roku.“
   </p>
   <p>
    Otec mu vzal číslo z ruky a prezeral, koľko stojí predplatok. Vyňal toľko peňazí a dal
         synovi.
   </p>
   <p>
    „To ti je na noviny.“
   </p>
   <p>
    „Za tie by mohol predplatiť vás.“
   </p>
   <p>
    Pavkovi zasvietili oči, keď pomyslel, akého vynašiel odberateľa. Osvietený sa zasmial.
   </p>
   <p>
    „Mňa nie, predplať len sebe. Ale každé číslo, keď prečítaš, donesieš mi ho do Ozubín.“
   </p>
   <p>
    Pavkovi zasa zasvietili oči. Vtedy im hlava bola na tej istej hlavnici, teraz budú čítať
         tie isté noviny.
   </p>
   <p>
    Starý pán doniesol fľašu s tmavým nápojom. Žofka doniesla hrdo poháre a stála, kým
         nalieval.
   </p>
   <p>
    „Deti vábi sladkosť, medom ich zvádzame, či by si neobľúbili včely. Nás odrastených by
         skôr mohol podviesť nápoj z medu, ktorý obveseľuje srdce ako prirodzená šťava viniča. Tento
         sa urodil na našej posvätnej lipe, medovina, nápoj predkov, kým sa nenakazili od iných
         národov a nenaučili sa piť tuhé opojné nápoje. Pri jeho užití vráťme sa mysľou k nim, ako
         boli vtedy, kým boli sami svoji, držali sa reči a dobrých obyčají, pre ktoré cudzinci radi
         sa navracali do ich prívetivých dedín. Starootcovským nápojom pozdravujem vás všetkých, ako
         bratov. Lebo sme bratia, keď sme deti tých istých predkov. Prosím vás, aspoň v dôležité
         chvíle života mať na mysli, že sme bratia, deti tej istej matere.“
   </p>
   <p>
    Štrngal si rad-radom so všetkými. V očiach mu hrali slzy. Osvietený si s ním štrngol a
         riekol len: „Ďakujem!“ Ledva sa zdržal, aby i on nevyhlásil bratstvo. Bol by vďačne šiel ku
         každému a povedal mu: „Ja si vás, brat, dovoľujem osloviť našim starootcovským ,Vy‘, ktoré
         si už zachoval iba náš drahý ľud a užíva ho verne, keď chce uctiť starších. Nezabudnem
         nikdy na pekné chvíle, ktoré som strávil v láske a zhode medzi bratmi,“ takto povedal len
         bledé ,ďakujem‘, a čo nedopovedal, zaľahlo mu na prsiach.
   </p>
   <p>
    „Buďme bratia,“ zahrmel mocným hlasom Ďorď Dechtiar. „Hoc ústa nevyslovia, ale v srdci
         všetkých by malo žiť povedomie, že sme bratia.“
   </p>
   <p>
    Tu sa osvietený nemohol zdržať, aby nevyjavil niečo z toho, čo sa v ňom pohýbalo.
   </p>
   <p>
    „Pravda je, že ústa nevyslovia často, čo sa v srdci hýbe. Bude preto, že náš život padá
         do ťažkých časov, ako bol vtedy, kým sme boli všetci na jednom koreni. Dobre je na to
         pomyslieť aspoň v zriedkavých príhodách. Nech teda medovina bude vždy dobrá ako táto, keď
         si pripomíname jeden koreň: pozor na ňu, aby sa nezatrúsilo do nej dačo, od čoho by mohla
         prekysnúť.“
   </p>
   <p>
    Starý pán sa zaradoval. Spod narážok cítil city, ktoré rozoberali srdce veľkého pána.
         Ony predsa len svedčili, že on cíti ešte súvis so starootcovským pňom.
   </p>
   <p>
    „Naša medovina nemá vlastne ešte ozajstnú chuť, akú by mala mať. Ešte je primladá. Víno
         zavrie, vyčistí sa a usadne za rok naša medovina musí vrieť dlho a pomaly. Myslím, že sme
         na ňu dobre zarobili a naliali ju do čistých nádob. Nech nám Boh pomáha a dá šťastia a
         príhodné časy, aby sa udržala čistá. Keď dozrie, nech bude taká, aby sme sa nezahanbili za
         ňu pred pamiatkou našich otcov.“
   </p>
   <p>
   </p>
  </div>
 </body>
</html>
