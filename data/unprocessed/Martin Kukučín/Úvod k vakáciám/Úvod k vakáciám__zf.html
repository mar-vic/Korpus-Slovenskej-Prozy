<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2517191">
       </a>
       1
      </h2>
     </div>
    </div>
   </div>
   <p>
   </p>
   <p>
   </p>
   <p>
    Revúca!
    <sup>
     [
     <a class="footnote" href="#ftn.id2522967" name="id2522967">
      1
     </a>
     ]
    </sup>
    Kto vysloví tvoje meno, a zostal by pri tom chladným? Málokto. Je alebo tvojím
      ctiteľom, a tu stará rana zakrváca — tvoja padlá sláva mu zíde na um; alebo je tvojím
      nepriateľom, a tu vybĺkne ešte zabudnutý oheň hnevu a zášti spod hrubého povlaku popola. Ani
      ja nemôžem byť proti tebe chladným. Poschodia mi na um pôžitky, ktoré si plnou rukou
      rozsýpala. Pekná Zdychavianka a Muránka, kde sme sa kúpavali a po kúpeli boli zasvätení do
      pôžitkov i účinkov svetoznámej rastliny, zvanej Nicotiana tabacum!
    <sup>
     [
     <a class="footnote" href="#ftn.id2522996" name="id2522996">
      2
     </a>
     ]
    </sup>
    Skalka, pod ktorou sa ohník kladával a piekli šúľky kukurice, ktoré nám tvoje
      polia dávali. Kúpeľ, kde sa tak dobre hrávalo v kolky a strieľalo do cieľa v deň majálesu.
      Hora so záhradami, ktoré i nám poskytli aspoň paberky ovociny. Maše, kde sa tak krásne
      vypaľovali borievkové palice vo vypustenej tekutej, vriacej troske; kde sa tak na mäkko
      pekávali krumple v horúcom popole. ,Lúky‘, na ktorých sa do Ďura hrávalo v longu,
    <sup>
     [
     <a class="footnote" href="#ftn.id2523020" name="id2523020">
      3
     </a>
     ]
    </sup>
    cez zimu behalo na želiezkach po zamrznutej rovine. Cmiter, pod ktorým sa od prvej
      jari až do pozdnej jesene hrávalo v piskor.
    <sup>
     [
     <a class="footnote" href="#ftn.id2523034" name="id2523034">
      4
     </a>
     ]
    </sup>
    Námestie, kde sa viedli pravé snehové boje medzi ,dymnaziou‘ a bodrou priemyselnou
      mládežou. Zelený štvrtok, keď sa statok po prvý raz vyhnal na pašu a my zadarmo boli svedkami
      dlhých potýčok mestských býkov. A pani Ďurmanka, ktorá pekávala tak chutné ,lángoše‘,
    <sup>
     [
     <a class="footnote" href="#ftn.id2523054" name="id2523054">
      5
     </a>
     ]
    </sup>
    ,vakaróvy‘,
    <sup>
     [
     <a class="footnote" href="#ftn.id2523065" name="id2523065">
      6
     </a>
     ]
    </sup>
    a varievala strojné ,guľky‘, obliate výtečným kyseľom!
   </p>
   <p>
    A čo všetko ešte dalo by sa napísať k zvelebeniu tvojho chýru! Veru dalo, keby to len
      vedel rad-radom všetko pekne vyrátať. Naozaj, bojím sa, že mnohý, ktorého si počas štúdií k
      teplému srdcu privinula, odhodí môj bledý opis s nevôľou. Už napríklad len tie guľky revúcke!
      Jak sucho som ich tu odbavil, kdežto ony tak hladko kĺzali sa dolu hrdlom! A ten kyseľ, čo bol
      na nich! Že je niečo dobrého, samé muchy dokazujú. Vzdor tomu, že vedia, ako musia zahynúť,
      hádžu sa doň. Utopia sa vďačne, len keď im je daná príležitosť v kyseli si pohovieť. A sú ešte
      veselé, čo i pieseň ukazuje: ,Chlapci, buďme veselí ako mucha v kyseli…‘ Ej, guľky, to je
      jedlo, ale darmo budem o nich teoretizovať!
   </p>
   <p>
    Nad mestom žiari slnce ani ohnivá guľa. Kto môže, drží sa všade popri stenách domov,
      zväčša z hlinených válkov murovaných, len aby bol v chládočku. Je koniec júna; prirodzene,
      horúčosť ani v maši. Na ulici nevidieť ani živej duše. Páni senátori
    <sup>
     [
     <a class="footnote" href="#ftn.id2523119" name="id2523119">
      7
     </a>
     ]
    </sup>
    a čo lepší občania patria ku patronátu gymnázia, zasadli práve v porade. Nesmejte
      sa týmto poradám: vážne veci bývali v nich na pretrase. Obyčajná téma bývala: ako stvoriť z
      ničoho niečo. Téma dosť ťažká, mnohý filozof vylámal si na nej zuby. A páni senátori predsa ju
      len rozlúštili! Z ničoho, len z mladého nadšenia a idealizmu vystavili školu, ktorá hlboko
      zasiahla do života národa a — netaja to ani nepriatelia — do života všetkých národov v tejto
      krásnej vlasti. Tento patronát už mal základ, na čom stavať; jemu bolo už hej! Nová budova sa
      dvíhala, skoro už po obloky dospela stavba. Bol i hodný húfec profesorov, a to s platom riadne
      vymeraným i na čas vyplácaným. Nemuseli už i šiesti číhať, kedy sa učlovečí daktorý patrón
      poslať desať zlatých. Plane,
    <sup>
     [
     <a class="footnote" href="#ftn.id2523159" name="id2523159">
      8
     </a>
     ]
    </sup>
    čo boli medzi nimi mládenci, mohli si usporiť i na letné šaty — a to z platu!
      Nemohli sa, pravda, kostovať ani z hostinca, ani z daktorého popredného domu, ale pekne z alumnie
    <sup>
     [
     <a class="footnote" href="#ftn.id2523176" name="id2523176">
      9
     </a>
     ]
    </sup>
    ako ich discipuli.
    <sup>
     [
     <a class="footnote" href="#ftn.id2523194" name="id2523194">
      10
     </a>
     ]
    </sup>
    Za to dostávali polievku zvrchu a krajec chleba v misočkách, postavených v
      pyramídu, nesených na peknom červenom remenci. Áno, vtedy bolo už hej! Počal sa pomaly vkrádať
      i akýsi blahobyt. V alumnii začali sa síce množiť zdravé žalúdky, ale spižiereň tiež nebola
      nikdy prázdna. Ba do polievky zatrúsili nám dakedy i rezancov, vo výročité sviatky prišli,
      plane, i halušky na drevený, zhruba ohobľovaný stôl alumnický. Mávali sme na mena prednejších
      pánov i benefície,
    <sup>
     [
     <a class="footnote" href="#ftn.id2523214" name="id2523214">
      11
     </a>
     ]
    </sup>
    halušky i pečienku. Také benefícium malo i ten význam, že senior nesmel na ten deň
      nikoho absentovať od obedu. A benefície neredli, z roka na rok dobývali si viac pôdy a počali
      prechádzať v módu. Keď sa pánovi na mena zahralo, zaspievalo a zarečnilo, odpoveď obyčajne
      znela: ,Ďakujem, páni študenti, ďakujem, a zitra bude benificium.‘ Takéto dni boli v kalendári
      každého alumnistu červenou ceruzkou podtiahnuté ako sviatky. I bryndza prichádzala — a to na
      centy — z bohatých okolitých domov; i bolo radosti, keď prišla na stôl kaša, ktorá páchla
      bryndzou!
   </p>
   <p>
    Z ničoho to bolo, myslím, dosť. A bolo by bývalo i viac, keby neboli iní hlavu lámali na
      inej, trochu divnej téme: urobiť z niečoho nič. Zhlukli sa, strčili hlavy dovedna, pošuškali
      si — dielo bolo hotové. Mnoho vrán i koňa roznesie. To niečo rozplynulo sa v naozajstné,
      opravdivé nihil. Nezostalo ani profesorom na penziu, ba ani ,svedkom‘ na diškréciu. Keď sa im
      chceli zavďačiť za „hazafias közreműködés“,
    <sup>
     [
     <a class="footnote" href="#ftn.id2523260" name="id2523260">
      12
     </a>
     ]
    </sup>
    museli inkasovať opustené didaktrá
    <sup>
     [
     <a class="footnote" href="#ftn.id2523271" name="id2523271">
      13
     </a>
     ]
    </sup>
    a alumneá od bývalých žiakov. Hľa, to je div!
   </p>
   <p>
    Do pustej ulice vykotúlilo sa razom klbko chlapcov z alumnického dúfartu.
    <sup>
     [
     <a class="footnote" href="#ftn.id2523289" name="id2523289">
      14
     </a>
     ]
    </sup>
    Len na ulici sa rozvilo nie pri tichosti, ani nie bez trmy-vrmy. Môžeš si
      predstaviť, keď sa nasýti pol druha sta zdravých chlapcov — vlastne pánov študentov, lebo by
      mi vrhli do očú, že chlapci husi pasú — čo tí stvárajú! A to ešte po cenzúrach, kde na každých
      vrátach nájdeš nápis: Vivant vacationes! a keď rodičia sú už tu. Každý, ak šípil, že zajtra do
      alumnie už nepôjde, vzal si pod pazuchu svoje riadiky: tanier a lyžicu. Škoda by ich bolo tu
      cez leto nechať; bojsa by sa ešte zachovali a na rok muselo by sa len z nich jedávať. Aby sa
      to nijako nestalo, ruky sa ako na povel dvíhajú a — celé preddomie posiate je črepmi hlinených
      tanierov. Lyžice sa nezabijú — a to je škoda! Ale sa aspoň polámu, a keď nie to, aspoň
      pokrkvajú, aby po nich nezostalo ani pamiatky.
   </p>
   <p>
    Tlupa až po tomto výkone uspela svoje hlavy pokryť klobúkmi. Dosiaľ nebolo ani času.
      Východ z alumnie musí sa diať asi takou rýchlosťou ako padanie lavíny, ináč by ten, čo prvý
      dospeje na ulicu, nemohol byť považovaný za pravého víťaza. Celé nižšie gymnázium už pod
      modlitbou zaujme pozíciu takú, aby na
    <span class="emphasis">
     <em>
      amen
     </em>
    </span>
    mohlo byť pri dverách. Koľko
      pekných karambolov povstane, ľahko si predstavíš.
   </p>
   <p>
    Tlupa podáva veľmi pestrý obraz. Demokrat by nad ňou zaplesal. Nielen rečou, ale čiastočne
      i krojom drží sa ľudu, z ktorého pošla. Na niektorých mladších vidieť gemerské gäty, inde zas
      halienku z pravého valaského súkna. Slovom: bola to škola mendíkov, ako ju v okolí radi
      prezývali. Len tu a tam zatáral sa medzi nich ,aristokrat‘, farársky alebo učiteľský syn.
      Poznáš ho po neohorenej, jemnejšej pleti i útlejšej postave. Čo do šatstva, je dokonalá
      rovnosť. I páni i mendíci rovnou mierou uspeli za rok vyleštiť lakte na školských laviciach.
      Niekde v tmavom poli kabáta belie sa jasný ostrov košele. Čižmy tiež prispôsobili sa letu. Že
      je sparno, úpia neustále za vlahou, i napijú sa, keď sa dostanú ku mláčke. Že je ventilácia v
      nich dokonalá, to je zbytočné vysvetľovať. Čižmy farárskeho synka, hoci za nova pekné, lesklé,
      priliehavé, na nohu šité, dnes sú práve tak vyčambané ako moje, ktoré za nova neboli ani
      lesklé, ale len z obyčajnej kozloviny, ani na moju nohu šité, ale na otcovu, ,aby ten pačrev z
      nich dáko nevyrástol‘.
   </p>
   <p>
    Za nami, pochábeľmi, ktorých ideálom je piga, vyšli starší, ,z vyššieho‘, ktorým profesori
      už netykajú. Ich tvár nie je bezstarostne veselá, ale čelo počína sa kaboniť a hlava
      nachyľovať vopred v akomsi zamyslení. Na tú háveď, drobňač, čo sa okolo nich pletie a vreští,
      hľadia s istou vážnosťou a blahosklonnosťou. Pohľad ten znamená: ,Pane Bože, kdeže sú tie
      časy, keď som ja bol taký!‘ Ani čo by to bolo naozaj pred pol stoletím. Hľa, ten Samo Pleva,
      ako hľadí na mňa! Ani čo by sme sa neznali, a ono sme z jedného kraja, vlani sme sa ešte
      hrávali o longu. Ale čože — on prešiel medzitým do piatej, do vyššieho, a ja som len v druhej.
      Medzi nami ohromná medzera, ktorú už nič nezaplní. Nepovie mi ani ,servus‘, keď sa s ním
      stretnem, ani mi nepodá ruky. Len keď musí, prihovorí sa mi, i to s akýmsi nádychom
      blahosklonnosti. Oslovuje ma ,amice‘
    <sup>
     [
     <a class="footnote" href="#ftn.id2523420" name="id2523420">
      15
     </a>
     ]
    </sup>
    alebo ,frater‘,
    <sup>
     [
     <a class="footnote" href="#ftn.id2523430" name="id2523430">
      16
     </a>
     ]
    </sup>
    len niekedy ,carissime‘,
    <sup>
     [
     <a class="footnote" href="#ftn.id2523441" name="id2523441">
      17
     </a>
     ]
    </sup>
    a to akosi ironicky. A to nielen ja: každý z nižšieho má vo vyššom podobného
      protektora, často i viacej. Vŕšime sa na nich obyčajne tým, že ich v zime zahádžeme snehom, v
      lete loptami na alumnickom dvore.
   </p>
   <p>
    Zašli sme pred skliepok pána Šestáka, v ktorom predávajú sa chýrečné revúcke buchty. Pred
      sklepom sedia ženy s rozloženými košmi, v ktorých sú tučné čerešne. Ponastavovali sme klobúky
      a ťahali sa so ženami o každú čerešňu zvlášť. Starší prešli popri nás a jeden-druhý si
      vzdychol: ,Mládež, šťastná mládež!‘
   </p>
   <p>
    Stretávali sme i otcov a matere, prišlých do Revúcej pre svoje drahocenné poklady. Boli to
      najviac gazdovia i mešťania z bližšieho i ďalšieho okolia. Poznávali svoje deti medzi nami ako
      gazda, vyrážajúci z čriedy baranča, čo prvý raz poslal na pašu.
   </p>
   <p>
    Došli sme na námestie, na ktorom toho času stál hotel ,Ronďoš‘,
    <sup>
     [
     <a class="footnote" href="#ftn.id2523490" name="id2523490">
      18
     </a>
     ]
    </sup>
    pýcha Revúcej, neďaleko ktorého boli v posledné časy objavené petrolejové pramene
      à la Amerika. Začuli sme zvláštny hrmot, pomiešaný s hrkotom. Blížil sa nám od chrbta
      voz. Tieto zvuky v Revúcej boli cele cudzie. Hronské vozíky, na ktorých vozieva sa uhlie, ruda
      a liatina do blízkych maší, nenarobia mnoho hrkotu s reťazami. Hronský vozík už zo zásady
      nebehá: koník stvorený je len ku kroku a nepobehne ani dolu vrchom. A skutočne, tu neblíži sa
      gemerský voz. Je pod plachtou, v prostriedku nie je bruchatý a prehnutý ako spomenuté hronské.
      Šíry sú tiež nie zdejšie, ale poľské: chomúty ovešané šajbami
    <sup>
     [
     <a class="footnote" href="#ftn.id2523517" name="id2523517">
      19
     </a>
     ]
    </sup>
    a rozličnými súkenkami. Voz, čo do rozmerov, zdá sa byť patriarchom všetkých vozov
      vôbec: pripomína silne archu Noemovu. Nad prednými a zadnými kolesami sú košiny, pletené z
      mocných koreňov borievkových. Tie dodávajú vozu charakter izby, lebo uzavierajú ho zo všetkých
      strán. Len po stranách, kde mali by sa okraje košín sňať, ponechaná je medzera, aby mohlo sa
      vstúpiť do voza. Voz nevezie žiadnu fúru, ide celkom naprázdno; ani v ňom nik nesedí.
   </p>
   <p>
    Mimo priestoru, ohraničeného košinami, skoro nad samým ojom, upravené je sedadlo, vlastne
      prilepené, podoby asi sánočiek, na akých sa chlapci sankúvajú. Sánočky, sčiastky pripevnené k
      bukovým drabinám, sčiastky držané skoro vo vodorovnej polohe strojne ukovanými retiazkami,
      poskytujú miesto len jedinej osobe. A je to zvláštny zjav, čo na týchto šaragliach
    <sup>
     [
     <a class="footnote" href="#ftn.id2523530" name="id2523530">
      20
     </a>
     ]
    </sup>
    sedí! Ťažko si vysvetliť, ako môže sa tam udržať toľká chlapina. Dlhotánske nohy
      rafajú skoro po zemi. Na nich sú krpce rozmerov veľmi zodpovedajúcich. Remene dovysoka
      navykrúcané, skoro nové, ale zaprášené. Nohavice z bieleho valaského súkna, vyšnurované
      zelenými šnúrami. Kedysi museli zmoknúť, lebo zo šnúr pustila zelená farba a stekala v
      potôčikoch dolu bielym súknom, ako to stopy ukazujú. Vzdor sparnu, chlap má zahodenú širicu,
      ktorej rukávy opálajú sa nad prednými kolesami. Zdá sa, že sú nie na to, aby rameno v nich
      bývalo; sú motúzom na konci zviazané, na spôsob obyčajného vrecka. A skutočne, širica neodieva
      sa do rukávov; v nich býva schovaná merinda, čo žena prichystá mužovi na dlhú furmanku. Spod
      širice, vlnenými strapcami lemovanej, vidieť barančí kožuštek bez rukávov, ktorý z našich ľudí
      v zime, v lete neschodí. Že nie je veľmi šanovaný, ukazuje predná pola: je zamastená, aby
      nepopukala sa koža na daždi a slnci. V rukách odpočíva bič, viac len očistom, aby sa vedelo,
      kto je ten, čo sedí na šaragliach. Košeľa je ľanová o dlhých širokých rukávoch, ktoré zviezli
      sa až po lakeť a obnažili opálené, kostnaté predlaktie. Tvár podlhovastá, v nedeľu síce
      holená, dnes pokrytá už kostrnky, tvrdými, šedivými, akoby bol padol na ne tuhý mráz. Vlasy
      dlhé, siahajú až na plecia vo dvoch mocných pradenách. Na hlave postavený široký klobúk, pod
      ktorým nejedna šija by rozbolela. Spod klobúka trčí okraj čiapočky, čiernej, pletenej, akú preláti
    <sup>
     [
     <a class="footnote" href="#ftn.id2504486" name="id2504486">
      21
     </a>
     ]
    </sup>
    na plešinách nosievajú.
   </p>
   <p>
    Študenti zastali, zočiac tento divný voz a ešte divnejšieho furmana. Bol to zjav v Revúcej
      nevídaný, že niet sa im čo diviť.
   </p>
   <p>
    Furman trhol liacami, kone zastali.
   </p>
   <p>
    „Dobrý deň Pán Boh daj!“ pozdravil stojacich.
   </p>
   <p>
    „Pán Boh daj vám…“ ohlásil sa jeden z tlupy a pristúpil k vozu.
   </p>
   <p>
    „Tu si, Janko — no!“
   </p>
   <p>
    A zostúpil zo šaragieľ. Podal Jankovi ruku; ten svoju vložil do nej. Ruky si nestisli,
      hoci po desaťmesačnej rozluke by sa bolo svedčilo. Ale chlapec nemohol — jeho ruka nestačila
      objať furmanovu. Furman tiež nemohol — nemal čo: chlapcova ruka v jeho dlani stratila sa za
      ktorýmsi záhybom. Furman sa usmial a zhýbol: chcel snáď šuhaja pobozkať. Ale si rozmyslel;
      chytil mu len tvár do oboch dlaní.
   </p>
   <p>
    „No, hodný si, mať sa ti poteší. Vo voze máš merindu, koláče. Ej, podrástol si, čo som ťa
      nevidel.“
   </p>
   <p>
    Chlapec spomedzi dlaní furmanových pozrel kosom do voza. Vzdor odbavenému obedu merinda
      mala účinok.
   </p>
   <p>
    Študenti medzitým pásli oči na furmanovi. Obzerali si jeho širicu i od chrbta. Golier bol
      nesmierne široký; siahal ďaleko niže lopatiek a podobal sa prehodenej plachtičke. V oboch
      rohoch ozdobený je žltým a zeleným saténom, pekne v tulipány vyšitým. Po okrajoch visia vlnené
      strapce. Najdivnejšie je, že na golieri je starým švabachom vyšité i meno majiteľovo: Jano
      Rázvora-Točiar z Nehanovej.
   </p>
   <p>
    Došli i starší. Ako uzreli furmana, zďaleka sa mu usmievali. Bol to ich starý známy.
      Najstarší zo všetkých pristúpil k nemu a podal mu ruku.
   </p>
   <p>
    „Vitajte, Janko, vitajte!“
   </p>
   <p>
    „Ja som nie Janko, ja som Jano. Ale ďakujem pekne a vinšujem vám všetkým vospolok zdravia
      a hojného božského požehnania.“
   </p>
   <p>
    Pristúpil i druhý a riekol:
   </p>
   <p>
    „A vy ma azda už nepoznáte?!“
   </p>
   <p>
    „Nie veru, nie veru!“
   </p>
   <p>
    „Na začiatku roku boli sme spolu tam na rínku. Ale povedzte mi, Jano: prečo máte meno na
      tej širici vyšité?“
   </p>
   <p>
    Prišlo mu zaiste na um latinské: nomina stultorum iacent ubique locorum.
    <sup>
     [
     <a class="footnote" href="#ftn.id2504604" name="id2504604">
      22
     </a>
     ]
    </sup>
    I iní obstali Jana, čakajúc, čo povie.
   </p>
   <p>
    „Nato, aby ho každý znal, lebo nie som nikomu nič dlžen, len telo zemi a dušu Pánu Bohu.“
   </p>
   <p>
    Študent sa usmial. Napadla mu iná ešte otázka.
   </p>
   <p>
    „A prečo vám ho nevyšili dakde na prsiach — ale na chrbte?“
   </p>
   <p>
    „Z tváre ma zná už každý, tam netreba mena. A kto ma nezná, nech od chrbta vidí, kto som,
      čo som.“
   </p>
   <p>
    Boli by ho ešte dlho počúvali, ale Rázvora chytil liacu do ruky a zahol od námestia naľavo
      do ulice. (Jej meno veru neviem: nebolo nikde ani vyšité, ani vytlačené, a vtedy nebol pán
      mešťanosta tak márnivým, aby meno každého svojho dieťaťa pomenovaním ulíc zvečnil.) Niektorí
      šli za povozom, iní obrátili sa k hospodám svojim, v inú stranu. Furman šiel pešo, pohyboval
      sa veľmi ťažko, zem otriasala sa pod jeho krokom. Voz bol jeho element; keď zostúpil z neho,
      bolo mu ako orlovi, keď mu krídla obstrihajú.
   </p>
   <p>
    Jano Rázvora-Točiar je furman z povolania, furman od národu. Od narodenia, v pravom slova
      zmysle: jeho prvou kolískou bol furmanský voz, v ktorom sa narodil. Jeho otec mal sa vrátiť z
      furmanky, žena šla proti nemu, že jednou cestou nakúpi, čo treba ku blízkemu kršteniu. V meste
      ho i dočkala. Cestou prišli na ňu bolesti. Keď voz vtiahol do dvora, domáci začuli už hlas
      nemluvniatka. A to bol Jano. Chuť k furmanskému životu narodila sa s ním, spolu i s ním
      vyrástla. Domovom mu je nie jeho dom a dedina, ale tento voz, pravda, nie tento samý, lebo od
      tých čias polámalo a zodralo sa ich už hodne. Iba lievče sú z toho starého.
   </p>
   <p>
    Divný to bol život tých starosvetských furmanov. Celý život slúžil premávke. Celé rodiny
      žili výlučne z furmanky a dobre, veľmi dobre sa mali. Janov otec, starý otec, ded a vôbec
      všetci predkovia, čo svet svetom stojí, boli furmani. Týždňová furmanka do Pešti patrila k
      najobvyklejším výletom. Dolu viezli sa plodiny a výrobky hornozemské, tam nakupovali sa zas
      plodiny dolnozemské a vyvážali na Horniaky. Výhodne sa speňažili, furman zarobil nielen ako
      furman, ale i ako kupec. Výťažok jednej furmanky stačil často celej rodine za pol roka.
      Blahobyt šíril sa na furmanov i nefurmanov. Život bol ľahší, mnoho a dobrých zárobkov. Furman
      nestačil obrobiť sám svoje pole, platil dobre, málokedy v peniazoch, najviac v plodinách. Ale
      čo boli vtedy peniaze! Boli viac len článkom luxusu. O striebornom groši mohol si precestovať
      krajinu, a ešte si ho celý neminul. Peniaze ležali najviac v ústraní ako dnes zlaté klenoty a
      drahokamy. Len keď bolo treba popýšiť sa, vyniesli strieborniaky a dukáty na svetlo božie.
      Takému luxusu, zhrňovať a u seba držať peniaze, hoveli menovite furmanské domy. Tiekli do nich
      potokmi, odtok bol zamedzený. Taký dom podobal sa jazeru, ktoré pohlcujú celé rieky, a
      nevedieť, kam sa dejú, lebo z neho nevyteká nič. Dvojrynštiaky a dukáty ležali v sypárňach.
      Sporiteľní ešte vtedy nebolo. Jedinou sporiteľňou boli sypárne, zabezpečené pred útokmi
      zlodejov. Boli vystavené v záhradách, zo silných, hrubých klád. I drevo bolo netakšie od
      dnešného. Hory nekynožili bez poriadku: dali im času, aby podrástli. Čo dnes drevo považujeme
      za klady, to vtedy zvali ,mrkvou‘. Nech opováži sa zlodej vlámať do takého stavania! Ani
      nepohne ničím, všetko drží solídne spolu. Kľúč odo dverí takej sypárne nebola by mohla gazdiná
      za pásom nosiť. Bol taký, že sa mohlo z neho ako z pištole strieľať.
   </p>
   <p>
    To boli časy v Nehanoviciach! Furmanský dom si umienil, že nazbiera pol miery
      dvojrynštiakov. Často ich nazbieral mieru. Rázvorovci boli patriarchami nehanovských furmanov.
      Ich meno bolo známe medzi Pešťou, Šoproňom, Viedňou i Krakovom. Často zatúlali sa i do Ľvova,
      niekedy i k samému Vilnu. Debrecín považovali, že je len za humny. Ich furmanské meno malo
      takú váhu ako hocktorá stará kupecká firma. Mladý kupec musel sa im zaliečať, lebo oni často
      podávali informácie o nových firmách. Informácie, ak aj neprospeli, iste mu uškodili, ak boli
      nepriaznivé.
   </p>
   <p>
    Jano zastihol už len večernú zoru tejto slávy. Zdedil mimo koní i sypáreň, nabitú zbožím,
      i pol miery dvojrynštiakov. Ale jemu nesypali sa už z neba. Potôčky počali pomaly vysychať. V
      premávke nastala pravá revolúcia. Miesto hradských ciest vymysleli hvezdári akési úzke
      cestičky o dvoch koľajach. A na tých nehrkotali furmanské vozy, ani koní tam nepotrebovali;
      narobili si koní zo železa. Furmani boli inakší na tých cestách, nie v širiciach, ale čierni,
      zafúľaní.
   </p>
   <p>
    Obvod Rázvorovej činnosti stále sa úžil. Vo Viedni už nevídať jeho voza. Nemal tam už čo
      hľadať, vytisla ho železnica. Do Pešti sa ešte chodilo, i to nie dlho. Tak železnica postupne
      uberala zárobky. Zrazu rozchýri sa, že i do Košíc ju vystavia. Furmani z veľkej čiastky
      odhodili biče, kone i vozy popredali. Košice boli poslednou stanicou, kam dochádzali.
   </p>
   <p>
    A skutočne, povstala železnica medzi Vrútkami a Košicami. Ohnivý kôň preháňal sa krásnym
      Považím. Škoda, aká zastihla furmanské obce, ani približne nenahradila sa osohom, ktorý nesie
      so sebou rýchla premávka. Začalo sa troviť z hotového. Toliare sa prv rozkotúľali než
      nahromadili. Rázvorovci museli sa chytiť gazdovstva.
   </p>
   <p>
    Zo starej slávy furmanskej zostali len tie kone, i to ostarené, no tým skúsenejšie. Mohol
      si sa na ne spustiť.
   </p>
   <p>
    Jano Rázvora zatiahol do Ďurmanov. Kone samy uhádli cestu. Boli už v Revúcej u Ďurmanov
      neraz. Skoro od založenia gymnázia každý rok dva razy sem zájdu. Furmanom, ktorí z okolia
      Nehanoviec vozieval študentov do Revúcej, bol on. Od niekoľko rokov to je jeho najväčšia, ale
      i najmilšia furmanka. Podujíma ju nie pre zisk — na študentoch chcieť zarábať, aký by to bol
      nezmysel! On ide na ňu viac pre zábavu. A môže, i zakladá si na tom, že patrí k najprvším i k
      najväčším dodávateľom žiactva pre školu revúcku. Lebo vozí sem študentov nielen zo svojho
      okolia, ale i stolice, ktorými do Revúcej tiahne, zvedia mnoho o nej. Všade, kam sa len
      obráti, znajú ho, a preto, prirodzene, že pýtajú sa ho:
   </p>
   <p>
    „Kdeže, Janíčko, kde?“
   </p>
   <p>
    „Do Revúcej.“
   </p>
   <p>
    „Ale tuto, vyše Ružomberka?“
   </p>
   <p>
    „Ach, ba — do gemerskej stolice.“
   </p>
   <p>
    „Do gemerskej — nože, no! A čo dobrého tam máte: var skrze kukurice?“
   </p>
   <p>
    „Veru nie, pre študentov.“
   </p>
   <p>
    „To sú tam školy?“
   </p>
   <p>
    „A aké!“
   </p>
   <p>
    A tak to šlo celou cestou, troma stolicami. Vyrozprával, koľko je tam študentov, akí sú
      podaktorí už fúzatí, že sa tam učia na farárstvo a učiteľstvo i všetkej svetskej múdrosti.
      Koľko ich tam rechtorov učí, a akí sú to hodní rechtori! Ľudia sa o revúckych školách
      dozvedeli, i takí, ktorí by o nich neboli ani chyrovali. Takáto jedna cesta viac prispela k
      poznaniu školy než desať „értesitésov“, vyšpikovaných latinskými distichonmi a ,lendületes maďar-ódami‘.
    <sup>
     [
     <a class="footnote" href="#ftn.id2507157" name="id2507157">
      23
     </a>
     ]
    </sup>
   </p>
   <p>
    Sotva zahrkotal voz na moste, už vybehla proti nemu pani Ďurmanka i všetka čeliadka.
   </p>
   <p>
    „Á… Janko z Oravy, Janko z Oravy! Čo ste nám doviezli?“
   </p>
   <p>
    „Nič, ale vám odveziem tuto týchto škubentov.“
   </p>
   <p>
    „Len si ich ta odvezte, iba ma jedujú.“
   </p>
   <p>
    „Var sa nešikovali?“
   </p>
   <p>
    „Veru bolo všakovak!“
   </p>
   <p>
    Tým si odľahčila za desaťmesiacovú krížovú cestu.
   </p>
   <p>
    „A čo sa dívate?“ osopila sa pani Ďurmanka na čeliadku. „Nemôžte sa chytiť a pomáhať
      Jankovi?“
   </p>
   <p>
    A čeliadka vypriahla kone. Chomúty a šajby neušli zvláštnej pozornosti paholkov.
      Vypytovali sa, kde dostať také sersámy.
    <sup>
     [
     <a class="footnote" href="#ftn.id2507218" name="id2507218">
      24
     </a>
     ]
    </sup>
    Rázvora vytiahol z voza veľké vrece.
   </p>
   <p>
    „Pozrite, čo som vám doviezol!“
   </p>
   <p>
    Všetci sa zhŕkli okolo voza, čakali dľa vreca a jeho objemu aspoň len ôsmy div sveta.
      Nebolo to nič zvláštneho. Jednoduchý brús, aký v každom dome nájdeš. Ale v Revúcej brúsov
      nemali. Ostrili sekery alebo kováči, alebo patriarchálnym spôsobom na dlážke. Preto nevedeli
      oceniť daru Rázvorovho, kým im nevysvetlil, aká je v ňom výhoda. Sľúbil im ukázať, aký naň
      stojak treba, a paholci ledva čakali, aby oprobovali, ako sa to má brúsiť.
   </p>
   <p>
    „A tuto moja žena posiela vám semeno na priesadu.“
   </p>
   <p>
    Pani Ďurmanka vykríkla radosťou. Počula mnoho o oravskej kapuste, nebola by dbala i ona
      takú vypestovať. Rázvora bol vovedený do izby, posadený za stôl a častovaný, čo v dome dobrého
      bolo. Takú, hľa, mal všade úctu, kamkoľvek prišiel!
   </p>
   <p>
    Tu i študenti dostavili sa okolo svojho furmana, aby sa dorozumeli, kedy opustia mesto.
      Vysvedčenia mali už vo vrecku, nič ich nehatilo, len spakovať do batôžka slávu študentskú a
      odtiahnuť.
   </p>
   <p>
    Ale Rázvora mal ešte mnoho čo pokonávať. Musel ísť usporiadať veci svojich zverencov.
      Rodičia, ktorí nemohli sa vybrať na takú dlhú cestu, zverili mu peniaze, aby za ich deti
      všetko, všetko poplatil. Tam boli peniaze vo vrecúšku na hrdle, aby sa nestratili.
   </p>
   <p>
    I profesori si ho vážili. Ako vstúpil, nelenili mu podať ruku, ponúkli ho i sadnúť.
      Vypýtali sa ho, ako sa mu vodí, aké sú zárobky, či je žena zdravá, i deti ako sa spravujú. On
      odpovedal dôverne, i vytúžil sa im často a zveril, aké časy prišli na chudobný svet, ako ťažko
      je teraz žiť na svete. Nezabudol sa tiež vypýtať, ako sa má pán profesor i pani profesorka i
      deti a ako zdravie slúži. Aká bola vlani úroda, či švábka sľubuje, či sa priesada prijala,
      lebo v Nehanoviciach veru vyschla. Či zbožie nedojedajú šťurce, či tráve neškodili jarné
      suchá. Vypýtal sa i o študentoch, menovite tých najmladších: ako sa držali, či mu hanbu
      nerobia, či je hodno, aby ich na jeseň zas doviezol, a či by nebolo lepšie hneď ich dakde
      rozosiať.
   </p>
   <p>
    Druhý deň o poludní vyredikal sa zo dvora pani Ďurmanky ohromný voz Rázvorov. Paholci ho
      cez noc namastili, že masť z neho kvapkala. Pani Ďurmanka obzrela ešte raz, či je všetko v
      poriadku.
   </p>
   <p>
    „Janko, a čo ste si nevzali sena na cestu?“
   </p>
   <p>
    „Netreba, pani Ďurmanka, my si zaopatríme.“
   </p>
   <p>
    „A budete ho kupovať! To vám netreba!“
   </p>
   <p>
    „Nebudeme kupovať. Všade nám dajú po známosti.“
   </p>
   <p>
    Pani Ďurmanku to urazilo. Aby ju udobril, vzal si dve viazanice a upevnil ich za
      sedadlami. A bolo všetko v poriadku. Podal hostiteľke ruku a lúčil sa s ňou v nádeji, že na
      jeseň zas dovezie, a to i niečo čerstvého tovaru. Možno, že tí nebudú takí nezbedníci ako
      títo. Pani Ďurmanka až teraz pochopila, čo vlastne ide sa diať. Povzdychla, utrela zásterkou
      oči a každého z tých laganov osobitne vyobjímala. Hoci každý deň aspoň raz im povedala
      ,Zdochni jak kvan a zhor jak Putnok!‘,
    <sup>
     [
     <a class="footnote" href="#ftn.id2507360" name="id2507360">
      25
     </a>
     ]
    </sup>
    predsa jej prišlo clivo. Dom spustne, osameje ani po vymretí! Ako im odvykne cez
      tie dlhé dva mesiace. Potýčky s tými deťmi stali sa jej nezbytnou vecou ku tráveniu.
   </p>
   <p>
    Voz dostal sa na námestie i zastal na ňom a čakal čosi. Študenti, čo v ňom sedeli,
      vydvihli plachtu a lúčili sa s každým, kto popri nich prešiel. Každý aspoň sa obzrel a
      podvihol klobúk; čo známši i pristúpil k vozu a lúčil sa úprimne s nimi. Mnohý odkázal od nich
      niečo niekomu známemu, ktorý tam kdesi býva, kadiaľ ich cesta povedie. Keď nie inšie, teda
      aspoň pozdravenie.
   </p>
   <p>
    Tu z dolnej ulice priletela ľahká brička, ťahaná párom silných koní. V nej sedela malá
      spoločnosť. Otec, dcéra a syn. Prišlo im pre syna poslať, pobral sa teda otec s dcérou na túto
      cestu. Krásny, urastený starec usmial sa, keď videl vo furmanskom voze tú chasu. Dcéra, dievča
      osemnásťročné, tiež pekne ďakovala na pozdrav toľkých gavalierov.
   </p>
   <p>
    Na túto bričku čakal Rázvora. S ňou prišiel, s ňou chcel aj odísť. V spoločnosti sa lepšie
      cestuje, kvôli nej nedá sa spiatky kratšou, obyčajnou cestou — na Červenú Skalu, Spišom a
      Liptovom — ale urobí malú okľuku na Brezno, Ľupču, Bystricu.
   </p>
   <p>
    Brička letela mestom ako besná, nechávajúc za sebou oblaky prachu. Nemotorný voz hrkotal
      za ňou nesmierne a hádzal sa zboka-nabok ako opitý. Dostihy tie vyzerali, asi ako keď za
      zajacom pustí sa ťažký valaský pes. Deti zo dvorov vybehúvali a kričali za vozom, čo im hrdlá
      stačili. Študenti so šťastím na tvári hľadeli jeden na druhého. To bol i jediný prostriedok,
      ktorým mohli sa dorozumieť; hrkot voza nepripustil nikoho k slovu.
   </p>
   <p>
    Za mestom zmenilo sa všetko. Brička neletela i voz stíšil svoj beh. Kone drobným trapom
      uberali rovinatou cestou k Dlhej Lúke. Na pasažierov prišiel akýsi žiaľ. Zvesili hlavy,
      premýšľali o čomsi. Myšlienky zabiehali k mestu, ktoré už leží za nimi. Ba či ho ešte kedy
      vidia? Konečne, ani tam nebolo zle… Ba vôbec kde by bolo zle, kým je človek mladý a zdravý?
   </p>
   <p>
    „Chlapci, zaspievajte dačo; veď nejdeme z pohrebu!“ zavolal Rázvora na nich.
   </p>
   <p>
    A sám čosi začal spievať svojím chrapľavým hlasom. Ale hneď i prestal. Para mu nestačila,
      i nota ho akosi nechávala. Chlapci sa nehnevali, že ich tak volá. Začali obľúbenú: „Chlapci,
      buďme veselí ako mucha v kyseli…“
   </p>
   <p>
    Bolo po žiali. Vo voze rozpriadol sa hovor a smiech. O látku nebolo núdze. Kde je toľko
      veselých, vznetlivých myslí, tam rozhovor prúdi valným tokom. Cesta sa míňala, i Muránsky
      zámok vznáša sa tam v úzadí vysoko v čistej modrine.
   </p>
   <p>
    Voz dorazil k Dielu, vrchu medzi Muráňom a Tisovcom. Tu Rázvora trhne liacou a zavolá:
      „Hô!“ Kone zastali a pasažieri sa divili, či už kŕmiť.
   </p>
   <p>
    „Páni škubenti, dolu!“
   </p>
   <p>
    „A prečo?“
   </p>
   <p>
    „Do vrchu musíte ísť pešky.“
   </p>
   <p>
    „My nepôjdeme.“
   </p>
   <p>
    A naozaj, Rázvorova chasa nemala sa k ničomu.
   </p>
   <p>
    „Páni škubenti, dolu!“
   </p>
   <p>
    Nehýbal sa nikto. Rázvora nepovedal nič, len na kone zavolal: „Heta!“ Kone slúchli,
      zakerovali ku garádu, že koleso ani na piaď nebolo od neho. Ej, mleli sa milí pasažieri, ani
      čoby ich bol z vreca vysypal! My, čo mladší pripojili sme sa hneď k furmanovi.
   </p>
   <p>
    „Prečo nás voláte škubenti? My sme študenti.“
   </p>
   <p>
    Bol by býval zbytok na tú otázku odpovedať. Preto i Rázvora ukázal posunkom na jedného z
      mladších, na ktorého názov furmanov priliehal, ani čo by kvôli nemu bol býval vynájdený.
   </p>
   <p>
    I brička sa vyprázdnila. Starý pán a jeho spoločníci chceli si povystierať údy. Počkali,
      kým ich voz nedohonil, a pridružili sa k nám. My, mladší škubenti, držali sme sa stranou. Iba
      ukradomky sme sa opovážili pozrieť na mladuškú krásavicu. Ona sňala slamený klobúk so širokou
      strechou a zvislou stuhou a nedbalo ovievala si rozrumenené líca. Bolo naozaj sparno.
   </p>
   <p>
    „Janko, čo ste zohnali tých mladých ľudí?“
   </p>
   <p>
    „A veru to som si tak vyjednal. Do vrchu pešo, dolu vrchom pomaly a rovinou sa i pobehne.
      Lebo darmo je: i hoviadka škoda.“
   </p>
   <p>
    „I nás je škoda,“ ozval sa ktorýsi z nás.
   </p>
   <p>
    „Tvoj otec, keď bol tovarišom, prešiel pešo polovicu krajiny, a nemuselo ho byť škoda. A
      ty si var väčší pán?“
   </p>
   <p>
    „I obuvi moc zoderieme,“ poznamenal iný.
   </p>
   <p>
    Rázvora sa zlostne zasmial.
   </p>
   <p>
    „Na tvojej už jest máločo drať!“
   </p>
   <p>
    Čo najhoršie, zasmiali sa všetci na tomto podozrievaní, i krásavicu poškublo okolo kútikov
      a na líce naskočili jej také krásne, naničhodné jamôčky. A pozrela kosom na nášho hrdinu i na
      jeho ťažko navštívenú obuv. Ten sa zapálil ako pivónia, keď na ňu turíčne slnce zasvieti.
   </p>
   <p>
    „Moja obuv je celkom dobrá,“ riekol s najväčšou vážnosťou, celkom bez irónie.
   </p>
   <p>
    „Ukáž, nože ukáž!“
   </p>
   <p>
    A študent stal pravou nohou vopred, podrobiac tak svoju obuv nepredpojatej kritike. A
      čižma by obstála i pred kritikou menej objektívnou. Nevidno na nej trhliny, ani príštipku;
      priehlavky sú poriadne, ba poznať na nich, že i ovoňali čosi z toho množstva šuviksu, na ktorý
      otec (ten nosieval len krpce) polročne posielal aspoň dvanásť zlatých. Len jeden príznak
      prezradzoval, že podošva už nebude v poriadku: okraje podošiev ohrnuli sa akomak, i pysky
      hľadeli k čistej oblohe, akoby vlahu žiadali. A Rázvorovi to neušlo. Pristúpil k nemu a
      opakoval:
   </p>
   <p>
    „No, ukáž!“
   </p>
   <p>
    Bol by mu nohu chytil a vyzdvihol, ako keď žrebca idú podkúvať. Ale náš hrdina proti tomu
      sa ohradil, mysliac si, že každého nemusí zasvätiť do tajomstiev svojej ekonómie. Jadro tej
      ekonómie záležalo v tom, že vlastné podošvy, ktoré poskytla nám dobrotivá príroda, sú zvlášte
      študentovi najlacnejšie. Pritom, vediac, aký nepriateľ je voda, keď dostane sa do čižiem,
      súdil, že sa jej treba čím najskorej zbaviť. A voda stratí sa najskorej z čižiem, ktoré sú bez
      podošiev.
   </p>
   <p>
    Ale bolo predsa súdené, aby jeho teória o obuvi najavo vyšla. Sotva urobil dvesto krokov,
      už podkľakol s bolestným výkrikom. Zhŕkli sme sa vôkol neho s netajenou účasťou, i
      slečna-krásavica pristúpila bližšie a sústrastne hľadela naň svojimi čiernymi očima.
   </p>
   <p>
    „Noha moja, noha moja!“
   </p>
   <p>
    To bolo jediné, čo dozvedeli sme sa od neho. Bolo nápadné, že vzdor takej bolesti neležal,
      ale kľačal na zemi, nie kolenami, aby podošvy nemusel ukázať. Bolo mu i ľúto, že obrátil na
      svoju nehodu tak všestrannú pozornosť, ktorá mu bola veľmi, veľmi nemilá.
   </p>
   <p>
    „Vytkol si ju?“
   </p>
   <p>
    „Skôr zlomil!“
   </p>
   <p>
    „Žila sa mu natrhla.“
   </p>
   <p>
    Koľko ich bolo, toľko mienok o tej nehode. Ale i starému pánovi bolo nápadné, čo sa
      nevyzuje a neukáže, v čom záleží úraz?“
   </p>
   <p>
    „Nie, nie — už mi prešlo! Ó, už mi celkom prešlo.“
   </p>
   <p>
    I zasmial sa na dôkaz toho, že mu prešlo. Ej, ale sa mu len ústa smiali, od srdca sa horké
      slzy liali.
   </p>
   <p>
    „Mohla by sa mu noha do mokrej handry okrútiť,“ radil starý pán.
   </p>
   <p>
    „Ó nie, už ma nebolí. To bol len taký žart, hahah!“
   </p>
   <p>
    Silil sa všemožne do smiechu, ale slzy mu boli v očiach. Starý pán nebol uspokojený:
      slečna hľadela s akýmsi odporom na mladého hérosa, ktorý každým svalom na tvári javil bolesť,
      a predsa silil sa k pretvárke. I Rázvora pokrútil hlavou.
   </p>
   <p>
    „Naozaj mi je nič, celkom nič.“
   </p>
   <p>
    „Nuž, naozaj, hm, hm! Tak vyskoč, ak si chlap!“
   </p>
   <p>
    Šuhaj zaťal zuby i päste a robil prípravy, akoby chcel svojím skokom Jánošíka zahanbiť. A
      podskočil. Ale čo mal z toho? Nová nehoda. Na mieste, na ktorom prv tak tvrdošijne stál a
      ktoré po skoku objavil, bolo vidieť mláčku červenej, mladej, v revúckej alumnii horko-ťažko
      zhonobenej a teraz tak nemilobohu preliatej, nevinnej krvi.
   </p>
   <p>
    „Chlapče, veď tebe krv tečie!“ zhrozil sa starý pán. „Veď je to nie žiaden žart! Vyzuj tú
      čižmu.“
   </p>
   <p>
    Povážte si jeho položenie! Zozuť čižmu a ukázať svetu podošvu, vlastne prázdnotu, kde by
      podošva mala byť? Keby aspoň slečna tu nebola, ale tej to povedia. Ale predsa sa len vynašiel.
      Zakuľhal za voz a tam sa vyzul. Čižmu hodil hneď do voza a skryl pod senom za sedisko. Pred
      obecenstvom zjavil sa s palcom, vyše nechta bola rana, z ktorej krv vymokala.
   </p>
   <p>
    „Ako sa to mohlo stať?“ rozumoval starý pán. „Mať na nohe čižmu, a odraziť si palec. To
      som ešte nikdy nevidel.“
   </p>
   <p>
    Rázvora i kamaráti už dávno rozlúštili tento nepochopiteľný zjav. Poniže ležal ostrý
      kameň, o ktorý sa šuhaj potkol. Rázvora uznal ku všeobecnej spokojnosti nášho šuhaja maródom a
      umiestil ho do voza na kufor, preložený priekom nad zadnými kolesami; to bolo najpohodlnejšie
      sedisko zo všetkých.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2522967" name="ftn.id2522967">
        1
       </a>
       ]
      </sup>
      <span class="emphasis">
       <em>
        Revúca
       </em>
      </span>
      — slovenské gymnázium bolo v Revúcej od roku 1862 do roku
          1874. Vychovávalo mládež v slovenskom duchu. Podporovalo chudobných slovenských študentov
          aj hmotne. Zakladatelia tohto gymnázia, slovenskí mešťania, sa usilovali zachytiť čo
          najviac žiakov z roľníckych rodín. Predstavitelia maďarskej vládnúcej triedy
          prenasledovali slovenské gymnázium, až ho roku 1874 zrušili.
     </p>
    </div>
    <div class="footnote">
     <p>
      <sup>
       [
       <a class="para" href="#id2522996" name="ftn.id2522996">
        2
       </a>
       ]
      </sup>
      <span class="emphasis">
       <em>
        Nicotiana tabacum
       </em>
      </span>
      (lat.) — žartovný latinsko-slovenský názov;
          latinský názov je Nicotiana
     </p>
    </div>
    <div class="footnote">
     <p>
      <sup>
       [
       <a class="para" href="#id2523020" name="ftn.id2523020">
        3
       </a>
       ]
      </sup>
      <span class="emphasis">
       <em>
        hrať sa v longu
       </em>
      </span>
      — hrať so s loptou
     </p>
    </div>
    <div class="footnote">
     <p>
      <sup>
       [
       <a class="para" href="#id2523034" name="ftn.id2523034">
        4
       </a>
       ]
      </sup>
      <span class="emphasis">
       <em>
        piskor
       </em>
      </span>
      — píšťala
     </p>
    </div>
    <div class="footnote">
     <p>
      <sup>
       [
       <a class="para" href="#id2523054" name="ftn.id2523054">
        5
       </a>
       ]
      </sup>
      <span class="emphasis">
       <em>
        lángoše
       </em>
      </span>
      — osúchy, podplamenníky
     </p>
    </div>
    <div class="footnote">
     <p>
      <sup>
       [
       <a class="para" href="#id2523065" name="ftn.id2523065">
        6
       </a>
       ]
      </sup>
      <span class="emphasis">
       <em>
        vakaróvy
       </em>
      </span>
      — postruhníky
     </p>
    </div>
    <div class="footnote">
     <p>
      <sup>
       [
       <a class="para" href="#id2523119" name="ftn.id2523119">
        7
       </a>
       ]
      </sup>
      <span class="emphasis">
       <em>
        senátori
       </em>
      </span>
      — členovia mestskej rady
     </p>
    </div>
    <div class="footnote">
     <p>
      <sup>
       [
       <a class="para" href="#id2523159" name="ftn.id2523159">
        8
       </a>
       ]
      </sup>
      <span class="emphasis">
       <em>
        plane
       </em>
      </span>
      (lat.) — zrejme, pravdaže, zaiste, iste
     </p>
    </div>
    <div class="footnote">
     <p>
      <sup>
       [
       <a class="para" href="#id2523176" name="ftn.id2523176">
        9
       </a>
       ]
      </sup>
      <span class="emphasis">
       <em>
        alumneum
       </em>
      </span>
      (lat.) — študentská jedáleň, kde dostávali študenti
          lacnú stravu. V Revúcej iba tretina študentov platila celú stravu, ostatní dostávali obedy
          z podpôr slovenských mešťanov (farárov, učiteľov, úradníkov a živnostníkov).
     </p>
    </div>
    <div class="footnote">
     <p>
      <sup>
       [
       <a class="para" href="#id2523194" name="ftn.id2523194">
        10
       </a>
       ]
      </sup>
      <span class="emphasis">
       <em>
        discipuli
       </em>
      </span>
      (lat.) — žiaci
     </p>
    </div>
    <div class="footnote">
     <p>
      <sup>
       [
       <a class="para" href="#id2523214" name="ftn.id2523214">
        11
       </a>
       ]
      </sup>
      <span class="emphasis">
       <em>
        benefície
       </em>
      </span>
      (z lat.) — dobrodenia; pohostenia študentov
     </p>
    </div>
    <div class="footnote">
     <p>
      <sup>
       [
       <a class="para" href="#id2523260" name="ftn.id2523260">
        12
       </a>
       ]
      </sup>
      <span class="emphasis">
       <em>
        „hazafias közremüködés“
       </em>
      </span>
      (maď.) — vlastenecké pôsobenie
     </p>
    </div>
    <div class="footnote">
     <p>
      <sup>
       [
       <a class="para" href="#id2523271" name="ftn.id2523271">
        13
       </a>
       ]
      </sup>
      <span class="emphasis">
       <em>
        didaktrá
       </em>
      </span>
      (z lat.) — školné
     </p>
    </div>
    <div class="footnote">
     <p>
      <sup>
       [
       <a class="para" href="#id2523289" name="ftn.id2523289">
        14
       </a>
       ]
      </sup>
      <span class="emphasis">
       <em>
        dúfart
       </em>
      </span>
      (z nem. Durchfahrt) — podjazd
     </p>
    </div>
    <div class="footnote">
     <p>
      <sup>
       [
       <a class="para" href="#id2523420" name="ftn.id2523420">
        15
       </a>
       ]
      </sup>
      <span class="emphasis">
       <em>
        amice
       </em>
      </span>
      (z lat.) — priateľu
     </p>
    </div>
    <div class="footnote">
     <p>
      <sup>
       [
       <a class="para" href="#id2523430" name="ftn.id2523430">
        16
       </a>
       ]
      </sup>
      <span class="emphasis">
       <em>
        frater
       </em>
      </span>
      (z lat.) — bratku
     </p>
    </div>
    <div class="footnote">
     <p>
      <sup>
       [
       <a class="para" href="#id2523441" name="ftn.id2523441">
        17
       </a>
       ]
      </sup>
      <span class="emphasis">
       <em>
        carissime
       </em>
      </span>
      (lat.) — najmilší
     </p>
    </div>
    <div class="footnote">
     <p>
      <sup>
       [
       <a class="para" href="#id2523490" name="ftn.id2523490">
        18
       </a>
       ]
      </sup>
      <span class="emphasis">
       <em>
        ronďoš
       </em>
      </span>
      (z maď.) — ošarpaný dom
     </p>
    </div>
    <div class="footnote">
     <p>
      <sup>
       [
       <a class="para" href="#id2523517" name="ftn.id2523517">
        19
       </a>
       ]
      </sup>
      <span class="emphasis">
       <em>
        šajba
       </em>
      </span>
      (z nem.) — kotúč
     </p>
    </div>
    <div class="footnote">
     <p>
      <sup>
       [
       <a class="para" href="#id2523530" name="ftn.id2523530">
        20
       </a>
       ]
      </sup>
      <span class="emphasis">
       <em>
        šaragle
       </em>
      </span>
      — rebrina na seno v zadnej časti voza
     </p>
    </div>
    <div class="footnote">
     <p>
      <sup>
       [
       <a class="para" href="#id2504486" name="ftn.id2504486">
        21
       </a>
       ]
      </sup>
      <span class="emphasis">
       <em>
        preláti
       </em>
      </span>
      (z lat.) — vyšší cirkevní hodnostári
     </p>
    </div>
    <div class="footnote">
     <p>
      <sup>
       [
       <a class="para" href="#id2504604" name="ftn.id2504604">
        22
       </a>
       ]
      </sup>
      <span class="emphasis">
       <em>
        nomina stultorum iacent ubique locorum
       </em>
      </span>
      (lat.) — mená hlúpych sú
          na všetkých miestach
     </p>
    </div>
    <div class="footnote">
     <p>
      <sup>
       [
       <a class="para" href="#id2507157" name="ftn.id2507157">
        23
       </a>
       ]
      </sup>
      <span class="emphasis">
       <em>
        desať „értesitésov“, vyšpikovaných latinskými distichonmi „lendületes
            maďar-ódami“
       </em>
      </span>
      (z maď.) — desať oznámení (výročných zpráv), vyšpikovaných
          latinskými dvojveršiami a vzletnými maďarskými ódami
     </p>
    </div>
    <div class="footnote">
     <p>
      <sup>
       [
       <a class="para" href="#id2507218" name="ftn.id2507218">
        24
       </a>
       ]
      </sup>
      <span class="emphasis">
       <em>
        sersámy
       </em>
      </span>
      (z maď.) — riady, postroje
     </p>
    </div>
    <div class="footnote">
     <p>
      <sup>
       [
       <a class="para" href="#id2507360" name="ftn.id2507360">
        25
       </a>
       ]
      </sup>
      <span class="emphasis">
       <em>
        Zdochni jak kvan a zhor jak Putnok!
       </em>
      </span>
      (gem.) — Zdochni ako kôň a
          zhor ako Putnok (obec v gemerskej stolici, ktorá vyhorela)
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505177">
       </a>
       2
      </h2>
     </div>
    </div>
   </div>
   <p>
   </p>
   <p>
   </p>
   <p>
    Nenazdávajme sa, že cestovanie na Rázvorovom voze vyžaduje zvláštnu činnosť hodín. On a
      jeho kone sú pravý chronometer.
    <sup>
     [
     <a class="footnote" href="#ftn.id2505195" name="id2505195">
      26
     </a>
     ]
    </sup>
    Ako vyhladnú alebo vysmädnú, zatočia do prvej pajty, ktorú náhoda do cesty
      postaví. A in puncto kŕmenia medzi koňmi a ich gazdom panuje najužšia solidarita. Ak gazda
      chce do hostinca, kone slúchnu na najmenší pokyn; ak kone chcú, gazda sa neprotiví. Nie div,
      že zatiahol v Tisovci do prvej pajty. Brička, ktorá vopred letela, až teraz zbadala, čo
      Rázvora urobil. Obrátila sa tiež a vtiahla za vozom.
   </p>
   <p>
    „Ale už kŕmiť?“ podivil sa starý pán.
   </p>
   <p>
    „Hoviadko vie najlepšie, čo treba. Ono by šlo i o štuliach,
    <sup>
     [
     <a class="footnote" href="#ftn.id2505226" name="id2505226">
      27
     </a>
     ]
    </sup>
    ale chce, aby sme si i my odpočinuli. A treba i hrdlo vypláknuť; tento nešťastný
      prach!“
   </p>
   <p>
    A Rázvora neprestal na slovách. Pristúpil ku koňom a pohodil im sena. Starý pán vybral sa
      do mesta i s dcérou navštíviť známych. My mladší zostali sme u Rázvoru, uznávajúc ho za svojho
      prirodzeného vodcu. Starší odtiahli za starým pánom. Čo ich vábilo do mesta, neviem: či
      rozpomienky na fašiangový ples, na ktorom boli v Tisovci či magnety, čo im srdce k mestu
      tiahli, a či konečne krásavica, čo so starým pánom šla v tú stranu. Myslím, všetkého po
      troche.
   </p>
   <p>
    My menej ideálni chytili sme sa košov, ktoré nám starostlivé matere koláčmi a všetkým
      dobrým našpikovali. Vošli sme do hostinca. Rázvora nám rozkázal pol holby vína, jemu
      predložili rumplík pravej terkelice.
   </p>
   <p>
    „Vypite si s nami.“
   </p>
   <p>
    „Nebudem. Vody mám i doma dosť.“
   </p>
   <p>
    „Veď je to víno!“
   </p>
   <p>
    „To je mne ako voda.“
   </p>
   <p>
    „A radšej pijete pálenku?“
   </p>
   <p>
    „Toto je terkelica.“
   </p>
   <p>
    „Pálenka ako pálenka!“
   </p>
   <p>
    „Oj nie, to je nie pravda. Keď sa švábkovice napijem, akoby tisíc čertov vohnal do mňa.
      Ale terkelica, tá nerašpľuje dolu hrdlom. Ide ako olej, rozloží sa ako pahreba a hreje vo
      všetkých žilách. Hej, keď sa jej napijem, zídu mi na um staré časy, keď sme do Debrecína
      furmanili. Tú chujavicu pili len paholci, my sme vždy mali terkelicu.“
   </p>
   <p>
    „Nuž vy radi terkelicu, radi?“
   </p>
   <p>
    „Veru rád. Hneď by si dal z nej košeľu ušiť. I vezmem si jej na cestu do tejto krpky. Azda
      i domov doveziem z nej kvapku, aby i stará do nej omočila jazyk. Ej, boli to kedysi časy!“
   </p>
   <p>
    Pomaly i nám počal byť čas zdĺhavým. Páni sa nevracali, iste sa im dobre vodilo. Zobrali
      sme sa do mesta, i my sme mali známych: študentov, čo s nami do školy chodili. Pochodili sme
      po všetkých, i nám sa dobre vodilo.
   </p>
   <p>
    Pred večerom vrátili sme sa ku krčme. V pajte bolo ticho. Kočiš sedel v bričke a
      odfukoval. Rázvora sedel vo voze a driemal. Ale driemal ako myš vo vreci. Len čo nás začul, už
      sa prebudil. Pretrel oči a poobzeral sa vôkol seba.
   </p>
   <p>
    „Čo by sme sa var i pohli,“ riekol maród, ktorý sa vo voze nesmierne nudil.
   </p>
   <p>
    „Ja — nič! Ja pánov dočkám, a čo do takto roka. A čo mi je z toho, keď o deň prv prídem
      domov? Čo tam nájdem? Trápenie a chudobu — na furmanke mi aspoň v hlave svitne.“
   </p>
   <p>
    Študenti sa tiež vo voze utíšili a začali podriemávať ako sliepky pred dažďom.
   </p>
   <p>
    „A nehanbíte sa, chlapci?“
   </p>
   <p>
    „A prečo?“
   </p>
   <p>
    „Takýchto leňochov som ešte nikdy neviezol! Pozrite, už ste sa mohli nasmiať.“
   </p>
   <p>
    „A na čom?“
   </p>
   <p>
    „Na všeličom. Kde len pozrieš, všade smiechu dosť. Pozrite len toho kočiša, ako chrápe.
      Ten nemá ani náprstok furmanskej nátury. Môžeš mu i kone vypriahnuť, i bričku spod neho
      ukrasť, a nezobudí sa. Len by šiel s iným na furmanku, veď by tomu preliali olovo!“
   </p>
   <p>
    Chlapcom prešli driemoty, rozum začal sa zas hýbať. Rozmýšľali, radili sa, smiali sa, a
      koniec bol, že náš maród otvoril kufor a vyňal z neho škatuľku šuviksu. Otec mu bol naložil,
      aby doviezol na ukážku tej špécie, na ktorú mu musí toľko posielať. Čo sa ďalej stalo, škoda i
      hovoriť. Mladý kočiš mal o chvíľu nesmierne fúziská. Jeden bol vykrútený dohora, druhý visel
      nadol. I koniec nosa dostal svoju porciu.
   </p>
   <p>
    Slnce zapadlo, keď starý pán a za ním ostatní vošli do pajty. Kone boli v okamihu
      zapriahnuté, vozy vyšli pred pajtu, spoločnosť si vysadla. Všetko bolo veselé, rozjarené.
      Starší sa pučili tajeným smiechom na omaľovanom kočišovi, ale mlčali. Konečne i kočiš vysadol
      na bričku a dľa starej obyčaje sa obzrel, či je všetko v poriadku, i riekol obvyklú svoju
      frázu:
   </p>
   <p>
    „Prosím ponížene, ideme?“
   </p>
   <p>
    Pán i ostatní v bričke len teraz sa prizreli kočišovi do tváre. Zasmiali sa jedným razom.
      Ono nebolo v tom nič smiešneho, ale sú okamihy, keď sa i zarytý filozof zasmeje na hocijakej
      hlúposti. Smiech krásavice znel nám ako nebeská hudba. Veď každý zná, aká to radosť, keď
      môžeme dakoho rozosmiať. Iných rozveseliť, to je pud, ktorý už príroda vložila do nás, aby
      snáď zotrel slzy, ktoré sme vytlačili do očú. Tento pud mnohí kultivujú, obetujú mu všetko:
      premenia reč, vykrivia tvár, stávajú sa sprostými — vyberú si ho za životný cieľ. Keď
      rozosmeješ dakoho, čo len dieťa, cítiš akúsi úľavu a smeješ sa s ním z hĺbky svojej duše. A
      keď ten dakto je mladá krásavica — aká to odmena!
   </p>
   <p>
    Kočiš nechápal vonkoncom, čo sa pánom robí. Ale páni! Boli na olovrante, rozjarili sa,
      chce sa im smiať, smejú sa na ňom. Nechže sa len smejú, i on im bude pomáhať. A tiež utiahol
      ústa, čo vzbudilo ešte väčší smiech. Sluha bol celý šťastný. Lepšie vidieť pánov v smiechu
      nežli v hneve. Ale Rázvora nechcel dopustiť, aby sa žart nevykoristil až na dno. Priblížil sa
      ku bričke.
   </p>
   <p>
    „Ono, prosím ponížene, pršalo. A to musel byť čudný dážď. Miško vyšiel naň, a hneď mu fúzy
      narástli.“
   </p>
   <p>
    Kočiš tak pochopil, na čom sa panstvo smeje. Či mu závidel tú zábavu a či nechcel vôbec za
      ňu platiť: šuchol si tvárou, hľadel stopy šuviksu odstrániť. Ako sa mu to podarilo, svedčil
      nový smiech.
   </p>
   <p>
    Keď dostali sa na vrch medzi Tisovcom a Polhorou, zore boli zapálené, ich žiara
      prechádzala do fialova. Pohľad na tie nekonečné hory a lesy bol vznešený. V dolinách už tma,
      nekonečné more tmy. Chlapci posadali do voza. Zatiahli kepene pred čerstvým, letným vetríkom,
      voz spúšťal sa vrchom k Polhore. Cesta znamenitá, voz sa kolembá, uspáva dnu sediacich. A
      naozaj, dnu je neobyčajná tichosť. Nik nehovorí, počuť len hrmot voza a furmanov hlas, ako sa
      koňom prihovára. Viečka oťažievajú, klonia sa na oko. Postavy sa kolíšu, hlavy visia ako zrelé
      ovocie. Tu i tu zabijú hrniec. Trochu sa vzpriamia a zas sa klonia. Nad hlavami spiacich
      strhla sa akási búrka. Ani čo by dážď do plachty šibal a pritom hrmelo. Strhnú sa, pretrú oči,
      blesku nevidieť. Vytrčia dlaň, vonku neprší. Možno je to halucinácia alebo hra lesných duchov.
   </p>
   <p>
    „Hrmen dreventete! Vy budete spať?“ ozval sa Rázvorov hlas a znova vzniesla sa búrka nad
      ich hlavami.
   </p>
   <p>
    Stiahli hlavy medzi plecia, čakajúc, kedy uderí. Ale neuderilo. Búrku tú robil sám furman,
      perúc bičiskom o plachtu.
   </p>
   <p>
    „To máme vari dukáty čítať? Čo nám nezasvietite?“
   </p>
   <p>
    „Veď vám ja zasvietim, keď vás niže cesty vysypem. Ja nespím už koľko nocí, a tu takí
      mladí!“
   </p>
   <p>
    „A čo máme robiť?“
   </p>
   <p>
    „Spievajte. Ja som si to tiež vyjednal.“
   </p>
   <p>
    Konečne to nebola taká ťažká požiadavka. Neminulo ani otčenáš, keď z voza zaznela známa:
      „Chlapci, buďme veselí…“ Rázvora si odkašlal a riekol po dokončení piesne:
   </p>
   <p>
    „Inej už vonkoncom neviete?“
   </p>
   <p>
    Zaspievali mu: „Kto za pravdu horí…“ On nebol spokojný.
   </p>
   <p>
    „A dáku veselšiu, aby nám driemoty prešli. I kone idú lepšie.“
   </p>
   <p>
    „A o čom?“
   </p>
   <p>
    „Nuž takú dáku: A ja som z Oravy debnár…“
   </p>
   <p>
    „Keď z Oravy, nuž z Oravy,“ pomysleli si študenti a zaspievali mu.
   </p>
   <p>
    „A viac neviete?“
   </p>
   <p>
    „Začnite nám vy.“
   </p>
   <p>
    „Dáku o furmanovi.“
   </p>
   <p>
    Vo voze utíchol spev a prestali reči. Rozmýšľali, nik neznal takej dákej.
   </p>
   <p>
    „My takej nevieme.“
   </p>
   <p>
    „Nuž vymyslite dáku. Študenti vraj vymyslia všetko. Oklamú i čerta — i žida vraj
      prekabátia. Čo by ste dáku nevymysleli?“
   </p>
   <p>
    Vo voze nastalo znovu ticho. Múza rozprestrela nad nimi peruť, nastal božský okamih
      tvorenia. Šepot — a pieseň nová, nebývalá drala sa k životu. Povedala sa najprv veta, na
      posledné slovo našiel sa rým, k rýmu zas myšlienka, bárs k predošlej i priliehala ako javorové
      koryto ku zimnici. Dosť na tom: Múza neviezla sa darmo v Rázvorovej arche. Po polhodinovej
      ceste opustila voz a zanechala po sebe pieseň novú, hneď naďabili na akýsi nápev. Prvý znel:
      „Rázvora, furman oravský, pozná ho každý hostinský. Hneď ako ku krčme príde (Rázvora), pálenka
      mu na um zíde…“ Bolo viac veršov, ostatné sme cestou potratili. Škoda ich! Pieseň sme hneď
      intonovali, a sotva sme ju skončili, už sme boli v polhorskej pajte. Pieseň bola teda celkom
      riadne inštalovaná.
   </p>
   <p>
    Hostinec polhorský stál na konci dediny. Pri ňom bola pajta. Otvárať ju nebolo treba; vo
      dne, v noci bola hotová prijať hosťov. Nestál v nej ani jeden voz. Rázvorove kone sotva
      zastali, už netrpezlivo hádzali hlavami.
   </p>
   <p>
    „Čakaj, čakaj, môžeš čakať, ty kadlub!“
   </p>
   <p>
    Aj čakali a utíšili sa, keď ho počuli senom šuchotať.
   </p>
   <p>
    „No a teraz, keď sme si hoviadka obriadili, obriaďme i seba,“ riekol Rázvora.
   </p>
   <p>
    I šiel istým krokom ku dverám krčmy, ani čo by bol doma. My za ním šiplali sme sa ako
      muzikanti za primášom. Boli sme hladní i ospalí ako muzikanti. Rázvora zabúchal bičiskom na
      dvere, zvuk sa rozniesol pustým domom; mimo tupej ozveny nepočuť ani hláska. Len krava z
      blízkeho chlieva akosi smutne zabújala a zas utíchla.
   </p>
   <p>
    „Otvor!“ a znova zabúchal.
   </p>
   <p>
    Bola letná noc. Letná ako medzi horami býva. Mesiac nesvietil, čo je jeho škoda — myslím,
      doposiaľ banuje, že nesvietil. Rosu bolo cítiť pred pajtou na trávniku: chladila nás, vzdor
      dôkladnej obuvi.
   </p>
   <p>
    Zima nás rozberala, zub na zub nestačil dopadúvať. Všetci, koľko nás bolo, zatúžili sme po
      izbe, poskytla by väčšej záštity pred zimou než naše tenké obleky. Ale dvere sa neotvárali;
      krčma vzdor úsiliu našich hrdiel i pästí zostala zavretá ako zakliaty palác. Rázvora netratil
      nádej. Stal si pod oblok, zavretý okenicou, a počal na ňom bubnovať. Na ten hrmot by bola mala
      celá dedina skočiť na rovné nohy. Dvere sa akosi otvorili; či samy od seba, či ich dakto
      otvoril — o tom kronika mlčí. Vstúpili sme do prázdneho pitvora. Bola v ňom tma ako v rohu:
      mohol by ju krájať, keby sme boli mali nože u seba. Rázvora zakresal na ocieľke; pri kmitaní
      iskier dostali mne sa ku kľučke. Stlačil ju ktorýsi zo starších, a pri kmite iskier videli
      sme, ako sa prestrel naprostred krčmy. Dvere boli ťažké a tak zavesené, že nebolo treba ich
      tisnúť. Vlastnou tiažou sa nielen otvorili, ale i strhli za sebou váhavého a opatrného pána.
   </p>
   <p>
    Kým sa ten tam pozbieral a oprášil, my sme sa vhrnuli. Ovial nás vzduch teplý, ako býva v
      izbe, dokonale obydlenej. Na náš krik ozvalo sa spod kozuba prasiatko, ktoré snáď báli sa dať
      do jeho rezidencie, aby cez noc dakam nezabehlo. Ktorýsi rozožal svetlo, zapálil sviecu
      lojovú, čo pri rekeštíši
    <sup>
     [
     <a class="footnote" href="#ftn.id2505727" name="id2505727">
      28
     </a>
     ]
    </sup>
    stála, tak dostali sme razom po celej sieni úplný rozhľad. Popri stenách boli dlhé
      stoly so stolovinami, krížom zbitými; na jednej táfli vidno bolo periny a ohromnú hlavu ani
      hlava medúzy.
   </p>
   <p>
    „Ej, ba tak nebudeme gazdovať!“ rozhodol Rázvora. „My chceme za stolom sedieť.“
   </p>
   <p>
    Chytili sme plachtu, čo bola na stole prestretá, ťahali dolu táflou. I periny i hlava
      pohli sa k okraju. Tu Rázvora podobral celú ťarchu na ramená a položil naprostred izby.
   </p>
   <p>
    „Tak, teraz môžeš ležať.“
   </p>
   <p>
    Situácia sa i tak veľmi nezmenila. Slúžka zaryla si i tvár do periny a spala ďalej. Možno,
      nespala a len chcela rozpustilcov svojím príkladom obodriť k odpočinku. Tí si sadli za dlhý
      stôl, ale darmo by boli niečo žiadali. Nebolo živej duše k obsluhe. Všetko pod zuby i do
      gágora bolo zavreté za mrežovým rekeštíšom. Pravda, nežiadalo sa nám ničoho, hlad sme mohli
      zahnať známym obsahom košíkov, smäd vodou: mrzela nás viac dobrá vôľa. Boli by sme nedbali
      dakoho vyrušiť zo spania. Lebo človek je egoista; keď on nespí, žehre na celý svet, ktorý
      nedrží s ním. Nebolo ani ničoho, na čom by sa bolo zasmiať. Ani jeden nechcel pred ostatnými
      zadriemať a zadať príležitosť k dákemu fígľu. Vskutku, v tejto krčme je život jednotvárny ani
      na Sahare!
   </p>
   <p>
    Ten, čo bol na nohu maród, pomaly sa prikrádal ku dverám. Nebolo to ani pozorovať, tak
      opatrne sa posociaval dlhou lavicou. Na jej konci trochu posedel, zvesil hlavu a jazvečím okom
      stopoval každý pohyb svojich kamarátov. Už chcel vstať a stratiť sa do pajty, ale nemožno,
      zbadajú ho. Prišiel na lepšiu radu. Vytiahol z vrecka cigaru — nevedieť, čo u neho cigara
      hľadala — a podal ju Rázvorovi.
   </p>
   <p>
    „Zapáľte si, bude nám veselšie.“
   </p>
   <p>
    Rázvora pristúpil k lojovej svieci a zapaľoval cigaru. Plameň sa učupil pri každom vťahu a
      vyskočil pri vyfúknutí. Náš maród dúchol do sviečky — izba stemnela.
   </p>
   <p>
    „Čože je to zas za trupstvo?“ vyvolal ktorýsi občan.
   </p>
   <p>
    „Teraz si rozožni, ty babrák!“
   </p>
   <p>
    Ale maród mal iné starosti. Opatrne prikročil k dverám; kroky jeho boli bezzvučné, ako keď
      ide mačka na nočný lup. Stlačil kľučku, ani nešťukla, nadvihol dvere, aby nevrzli, odchýlil
      ich trochu a prešmykol sa do pitvora. Zavrel za sebou dvere a, zveriac sa svojmu pudu, dostal
      sa do pajty.
   </p>
   <p>
    To bol vlastný cieľ jeho námah. Vošiel do voza, spoza sedadla vytiahol batoh s perinami,
      rozviazal ho a natiahol sa na sedadle ako v posteli. Sotva ucítil pevný podklad pod ustatými
      údy, zaspal spánkom spravodlivých.
   </p>
   <p>
    V izbe zapálila sa síce svieca, ale umdlenosť zmocnila sa všetkých. Starší sa tiež za
      maródom povytrácali. Mali so sebou kepene, zakrútili sa do nich a ľahli do žľabov, kde furmani
      sypú koňom sečku. V izbe zostali už len dvaja pri Rázvorovi, ktorý, privyknutý už kočovníckemu
      životu, driemal, oprúc hlavu do dlaní. Zvonku zaznel hlas píšťaly; hlásnik šiel s druhou.
      Predsa akási premena v tomto jednotvárnom mori spánku. Vytratili sa i oni. Ale spať sa im tiež
      nechcelo. Vyšli pred pajtu na hradskú. Doznievala k nim pieseň, ktorú hlásnik spieval. Bola to
      pieseň „Díky Bohu vzdejme“. Za každým veršom zapískal dva razy. Noc nebola tak celkom temná,
      vyšli za humná a začali hrubým hlasom spievať: „Již se noc na poly dělí“ a na palci jeden
      vyhlásil dvanásť.
   </p>
   <p>
    Bolo by dobre vedieť, čo si pritom hlásnik myslel. Hlas jeho napodobnili správne, i
      pískanie bolo ako na hlásnickej píšťale. Snáď si myslel, že sa mu dakto posmieva, alebo že
      predpolnočný hlásnik zabudol vyhlásiť dvanástu, a keď ho svedomie trápilo, vstal z teplej
      postele a odhlásil ju teraz. Alebo polnočná pieseň z úst hlásnikových zaletela niekam do veže
      a tam sa za dve hodiny učupila, a teraz sa jej zachcelo rozhliadnuť sa po svete. Alebo dáka
      mátoha robí si z neho blázna. On síce počas svojho úradu mátohy ešte nevidel: ale keby ich
      vôbec nebolo, ľudia by o nich vždy nemiatli. Nedarmo hovorí sa, že noc má svoju moc. Už je
      síce po polnoci, mátohy majú moc len do polnoci, a keď udrie dvanásta, prepadne sa vraj zaraz
      do zeme. Ale kto ich tam vie, či sú všetky rovnaké! Alebo daktorá sa opozdila, kým došla až do
      Polhory. Veď je i tak dedina pochovaná medzi horami; nebol by div, keby i mátoha poblúdila.
   </p>
   <p>
    Istotne chcel veci na koreň prísť, lebo ,mátohy‘ počuli ho o malú štvrťhodinku hlásiť už
      na konci dediny, neďaleko krčmy. Šiel teda za hlasom, skadiaľ ho počul. Lenže tí vedeli, čo sa
      asi stane. Sotva odpískal druhú, už z protivného konca dediny zaznela polnočná pieseň a
      dvanásť písknutí. Hlásnik sa neozýval, akoby vyčkával, čo sa bude ďalej robiť. Oni tiež
      čakali. Hlásnik pri krčme vyhlásil tretiu. Títo na protejšom konci hlásili jedenástu. Hneď sa
      pohli poza humná ku krčme. Na nohách cítili chlad rannej rosy. Nad prostred dedinou zastali a
      očakávali hlásnika. Ten mlčal. Aby ho povzbudili, odhlásili ešte raz jedenástu.
   </p>
   <p>
    „Čože tu za tulák?“ počuli neďaleko seba hlas. Nevideli síce nič, ale hlas sa veľmi
      ponášal na hlásnikov. Ľahli tichučko do trávy. Spoza uhla jedného humna uzučkou medzierkou
      vošiel ktosi do sadu. Dľa vzrastu bol to chlap vysoký a v ruke držal mnohosľubný predmet, dlhú
      palicu. Nemali veru príčiny hľadať bližší styk so strážcom bezpečnosti polhorským, i ležali
      ako zarezaní vo vysokej, vlhkej tráve. Hlásnik sa obzeral na všetky strany, nemohol zočiť nič
      podozrivého.
   </p>
   <p>
    „Akoby tu bolo bývalo; pekne som počul, ako tu pískalo. Len či je to s dobrým?“
   </p>
   <p>
    Urobil niekoľko krokov napred, smerom k ich skrýši. Oni ako raky cúvali pred ním,
      nespúšťajúc z neho oka. Nebezpečie bolo veľké, lebo hlásnik musel čosi pobadať. Načúval na
      všetky strany. Títo cúvali vždy ďalej, chtiac sa dostať z obvodu dosluchu. Mysleli, že sú už
      extra ictum,
    <sup>
     [
     <a class="footnote" href="#ftn.id2505990" name="id2505990">
      29
     </a>
     ]
    </sup>
    keď jeden v plazení dostal sa nohou k akejsi doštenej strieške. Jedna doska musela
      byť zle pribitá, lebo zo striešky sa zošmykla a celou plochou padla do trávy. Nešťastník sa
      len teraz obzrie, i vidí, že by sa bol doplazil do studne. Chytro sa zhýbol, natiahol ruku, či
      vodu necítiť. O vode ani chýru. Teda studňa hlboká. Ale vtom blíži sa už hlásnik. Počul teda
      dosku padnúť, nebolo času na rozmýšľanie. Najpohodlnejšie by bolo utúliť sa pod striešku.
      Studne bývajú zdnuka hrubými skalami vyložené, možno sa bez nebezpečenstva na ich stene
      udržať. Vtiahol sa dnu, ale tam nebolo žiadnych skál. Nohy sa mu uviezli, ruky nemali sa čoho
      chytiť, nešťastník padol do — jamy. Bola to obyčajná jama na švábku, kde švábka prezimúva.
      Skoro sa i potešil, že taký úkryt našiel.
   </p>
   <p>
    Vzdor úkrytu bol by ho hlásnik vynašiel. Ale šťastie bolo, že druhý, vidiac, ako pripeká,
      neplazil sa štvornožky, ale ľudským krokom, vlastne skokom zaberal záhradou k hostincu.
      Hlásnikova pozornosť bola od jamy odvrátená. Ťažkými skokmi, ako medveď, dal sa za ním: ale
      nahliadol, že ho nedohoní. Preto mal za múdrejšie poslať za ním svoj kyjak. Nech sa neuchýli
      za starú hrušku, bol by ho kyjak istotne ochladil. Pekne počul, ako fundžal povetrím. Náš
      diletant hlásnický ani sa neobzrel, len keď stál za dedinou pri dákejsi búdke. Vyzerala celkom
      ako tá jama, lenže bola krytá plástím a hlinou. Chcel sa utiahnuť do nej, vyhľadal otvor, ale
      tu ho zarazil puch, akoby vchodil do izby, kde sa spí. Zastal, makal rukami, i omakal popol,
      pod popolom ešte bolo uhlie, žiar prebehúval po ňom a tvoril sa páper na ňom. Žiadna
      pochybnosť, to sú Cigáni. Potichu sa vzdialil. Lebo keby mu prišlo vyberať, koho radšej: či
      hlásnika, či Cigáňov, nebol by chcel ani hlásnika, ani Cigáňov. No hlásnika sa niet čo báť,
      práve počuť, ako kdesi v dedine hlási tretiu.
   </p>
   <p>
    Pred pajtou sa oba vtáci sňali. Boli radi, že so suchou kožou vyviazli z biedy.
   </p>
   <p>
    „A ako si sa zo studne vytiahol? Nie si mokrý?“
   </p>
   <p>
    „To nebola studňa, len jama na švábku. Keď som už nablízku nečul nikoho, začal som sa
      dobýjať dohora. Vzoprel som sa nohami i rukami, zo tri razy som sa od samého vrchu zviezol na
      dno ako mucha, keď podjeseň škrabe sa oslabnutá po skle. Ale som sa predsa len vyškriabal, a
      tu som. A ty?“
   </p>
   <p>
    „Ja som bežal do poľa. Braček, tam som našiel kolibu.“
   </p>
   <p>
    „Salaš dáky?“
   </p>
   <p>
    „Ach, nie. Na salaši by boli psi, a tu ich nebolo. To je cigánska búda!“
   </p>
   <p>
    „Hm!“
   </p>
   <p>
    To „hm“ bolo všetko, čo povedal. Ale s tým neodložil záležitosť stranou. Vtiahli sa ako
      tôňa do pajty a brali sa k vozu.
   </p>
   <p>
    „Ty, čo by sme tým Cigáňom urobili?“
   </p>
   <p>
    „Ja tiež myslím, ale neviem, neviem…“
   </p>
   <p>
    „Ty, vystreľme im pred kolibou.“
   </p>
   <p>
    „Nemáme pištole.“
   </p>
   <p>
    „Vo voze v košíku je jedna.“
   </p>
   <p>
    „Nabitá?“
   </p>
   <p>
    „Áno.“
   </p>
   <p>
    Viac nepreriekli ani slova. Vystúpili do voza; ktorýsi stúpil na čosi tvrdého. Chvíľu
      makal v tej veľkej tme i vyrozumel, že sú tam dve telá spiacich kamarátov.
   </p>
   <p>
    „Tu spia — a dvaja!“
   </p>
   <p>
    „A pod perinou!“ pošepol miesto odpovede druhý.
   </p>
   <p>
    „Zošime ich, ja mám ihlu.“
   </p>
   <p>
    Súhlas bol hneď medzi nimi. Orientovať sa, kde je plece jedného a plece druhého, stálo
      veľmi málo práce. Každý poriadny študent má ihlu zabodnutú pod golierom, ovinutú cvernami.
      Nebolo treba len kabáty plece o plece prišiť. Aby bolo ešte istejšie a perinu aby nik
      neukradol, prišili im i perinu o kabáty. Vynašli poľahky i pištoľ a takto ozbrojení kráčali
      potom ku kolibe.
   </p>
   <p>
    Už dosť dobre začínalo svitať. Zima bola nesmierna. Obuv, premoknutá rosou, chladila im
      nohy. Keď boli od koliby na dve strelenia, začali sa radiť o prevedení zámyslu. Cieľ bol
      vystreliť Cigáňom pred samou kolibou a nedať sa chytiť. Dosť ťažká úloha. I lámali si dlho
      hlavu, ako by ju vyviedli. Zjednotili sa i na tom, že oboch pri strieľaní netreba; jeden môže
      i obďaleč vyčkať, aký bude koniec. Len na tom sa nemohli uzniesť, ktorý bude čakať v bezpeku a
      ktorý má nasadiť kožu kvôli dobrému skutku. Rozlomili zápalku a ktorý vytiahol kratší koniec,
      tomu bolo súdené ísť do ohňa. Plán bol ten, že po výstrele dá sa strelec v nohy a niekde
      nablízu provizórne ukryje sa. Keď sa Cigáni z koliby vyroja, má ten, čo stojí obďaleč, ich
      pozornosť na seba obrátiť a lákať ich za sebou. Ostatok ponecháva sa náhode.
   </p>
   <p>
    Šuhaj, ozbrojený pištoľou, kráčal opatrne vopred. Už tá pištoľ pripomínala mu vojenskú
      opatrnosť a nútila ho k hrdinstvu. Bol by hotový postaviť sa pred celý kŕdeľ Cigáňov a zvolať:
      „Poď, kto chceš na fľaku zgegnúť!“ Vzdor tomu hrdinskému naladeniu uznal za dobré poobzerať si
      terén a vyhľadať miesto, kde by sa utiahol. Bola tam neďaleko poľná cesta, opravdivý závoz,
      hlboko medzi dvoma brehmi. Tam by bol dobrý úkryt, ale Cigáni mohli by ho tam hneď hľadať a
      nájsť. Dal prednosť lieskovému kriaku, ktorý bol i vysoký i hustý, stál na jednom z briežkov a
      krem toho padol kolibe práve do chrbta. Dalo sa teda čakať, že na to miesto v prvom okamihu
      Cigáni nepôjdu.
   </p>
   <p>
    Obzrel kohútik, natiahol ho, napravil kapsľu a prikradol sa ku kolibe. Naslúchal; bolo tam
      ticho, len dych riadny bolo počuť. Srdce mu zatrepotalo. V nohách pocítil akúsi slabosť. Čosi
      mu vravelo, aby nechal Cigáňov tak a nerobil si oštaru. Ale hneď videl aj úsmev opovrženia,
      ktorým by ho zajtra častovali kamaráti. Akási túžba po nebezpečí, po rozčúlení ozvala sa v
      ňom. Taká asi túžba ženie vojaka do najtuhšieho boja, nútiac ho, aby život do hry postavil.
      Pritisol kohútik — a polhorskou dolinou rozľahol sa výstrel. Známa je vec, akým hrozným zdá sa
      v tichej noci i menší buchot. Len nech jablko spadne zo stromu a buchne na šindľový krov, ako
      ozve sa to v celom dome. Keď obruč pukne na kanve, už sa všetci v dome prebudia a predesia.
   </p>
   <p>
    A tu výstrel z pištole! A to v Polhore, kde i vo dne málokedy sa strieľa.
   </p>
   <p>
    Pred kolibou zjavili sa čierne, rozcuchané postavy. Nenašli tam nič podozrivého: nadišiel
      ich veľmi bojovný duch. Starý Cigáň zavoňal hneď, že to prach, len nemohol pochopiť, kto to
      strelil. Ba či nie pandúri? Ale tí by nestrieľali do vetra! Oni radšej pustia Cigáňovi do
      päty!
   </p>
   <p>
    „Zlodeji, zbojníci — rata!“ kričal Cigáň do ranného šera.
   </p>
   <p>
    Napadla mu myšlienka, že ho chcel ktosi okrasť. Myšlienka to vskutku barokná:
    <sup>
     [
     <a class="footnote" href="#ftn.id2578288" name="id2578288">
      30
     </a>
     ]
    </sup>
    Cigáňa okrasť, na to niet pamätníka ani medzi najstaršími ľuďmi. Ale konečne nie
      div: čo všetko poschodí na um človeku, vytrhnutému tak naraz zo sna! A aby dáky zlodej najprv
      vystrelil a potom chcel kradnúť v cigánskej kolibe! No, to by už nebolo nič divného. Pri
      zvláštnych, veľmi zvláštnych príležitostiach sa strieľava. Pri svadbe, pri inštalácii
    <sup>
     [
     <a class="footnote" href="#ftn.id2578309" name="id2578309">
      31
     </a>
     ]
    </sup>
    a tak ďalej. Nuž okradnúť Cigáňa je iste zvláštna, veľmi zvláštna príhoda.
      Zaslúžila by teda, aby ju streľbou z kanónov ohlásili.
   </p>
   <p>
    Sotva sa spamätali, už sliedili po páchateľovi. A on sa im netajil. Pri susedovom plote
      vykrikoval:
   </p>
   <p>
    „Cigo, rigo kapsa!
    <sup>
     [
     <a class="footnote" href="#ftn.id2578335" name="id2578335">
      32
     </a>
     ]
    </sup>
    A ste všetci doma?“
   </p>
   <p>
    Tie slová rozhodli. Snáď na celom svete nahnevajú sa Cigáni pre tú jedinú otázku. Väčšina purdekov
    <sup>
     [
     <a class="footnote" href="#ftn.id2578352" name="id2578352">
      33
     </a>
     ]
    </sup>
    na čele so starým hnali sa za posmešníkom. Ale ten preskočil plot a hodil sa do
      sadov. Cigánka s najmenšími holíčaty ostala pri kolibe a dívala sa, čo sa pri záhradách robí.
   </p>
   <p>
    „Má čigánske nohy!“ pomyslela si o zlodejovi. Hneď po výstrele vyskočili z koliby, a
      predsa stačil dobehnúť až k záhradám. To sa jej zdalo byť i podivným. A jestli pravý zlodej je
      nablízku a len čaká, aby sa koliba vyprázdnila, aby mohol do opustenej vniknúť. Veď i Cigáni
      tak robia. Ukradnú dačo, a keď ich chytajú, zlodej sa ukryje i s korisťou, a ten, čo stál na
      stráži, vábi za sebou oškodeného.
   </p>
   <p>
    Závoz pri kolibe zdal sa jej príhodným úkrytom. Zašla k ceste, obzerala koľaje, či dakto v
      nich neleží; každý kopenec, čo krty navyhadzovali, poobzerala; neušiel jej ani lieskový ker.
      Obišla ho raz, dva razy; rozovrela vetve a podívala sa dnu — nenašla nič. Čosi mrmlúc, vrátila
      sa ku kolibe. Ten, ktorého hľadala, zadúšal sa smiechom a vnútorným rozčúlením hore na lieske,
      medzi konármi. Napadlo mu, že je predsa istejšie hore na strome prečkať katastrofu nežli medzi
      krami — a vyškriabal sa na liesku.
   </p>
   <p>
    Cigánka si sadla pred kolibu a čakala návrat mužov. Študent na lieske sa zobzeral, okamih
      bol výhodný. Spustil sa dolu, vystúpil z kra, ale tak, aby ho ten kryl pred kolibou. Cigánka
      sa ani neobzrela. Spustil sa do závozu a hlbokou cestou zaberal, čo mu nohy stačili, nie
      smerom k dedine, aby neprišiel Cigáňom na mušku, ale do poľa. Tam bol bok obsiaty žitom. Ani
      čo by kvôli nemu bolo! O malú chvílu zakrylo ho pred očima celého sveta.
   </p>
   <p>
    Brodil sa ním, klasy ho šibali do tváre. Prešiel asi piatimi tablicami, a už bol ako zmok.
      Šaty mu mohol žmýkať. Ale náhoda mu prispela. Žitnými roľami viedol krížom chodník k ceste. Čo
      škodilo, že skoro pri každej zemi, na ktorú chodník zaviedol, stál drevený kríž na znamenie
      zákazu? Kto raz stúpil na cestu hriechu, ten sa na také pletky nesmie ohliadať. Poskakujúc
      spechal ku ceste. Ale tu, kde sa končilo žito, začínala sa akási lúka. Istotne sa nekosila,
      ale vypásala; i teraz pasie sa na nej pár zaputnaných koní. Pekne počuť, ako treští tráva pod
      ich zubmi. Neďaleko koní leží chlap. Zazrel i nášho hrdinu.
   </p>
   <p>
    „Nuž ty laganisko, budeš nám ty žito tlačiť? Čos‘ hľadal v poli, ha?“
   </p>
   <p>
    Šuhaj zastal ako prikovaný. Táto nová prekážka ho nastrašila.
   </p>
   <p>
    „Poď sem, poď! Ukáž šticu, loptoš jeden!“
   </p>
   <p>
    Ale volaný nešiel svoju šticu chlapovi ukázať. Znal zo skúsenosti, že za takú ochotu ešte
      ochotnejšie platia. Obrátil sa nazad do žita. Bežal tým samým chodníkom asi päťdesiat krokov.
      Obzrie sa, i vidí, ako valí sa za ním chlap. Dlhé vlasy viali mu povetrím; klobúk patrne drží
      v ruke, aby mu hlavu neťažil. Ako zajac cupkal pred chlapom a vše sa obozrel. Chlap za ním.
      Posošil sa ešte trochu, obozrel, a špácia bola medzi nimi väčšia. Zhýbol sa, chytil hrsť žita
      z jednej strany chodníka, druhú hrsť z druhej strany a zviazal obe hrsti mocne, takže nad
      chodníkom povstala brána, ale nízka. Čosi vyše členka.
   </p>
   <p>
    Vzpriamil sa, chlap nebol veľmi ďaleko. Vidiac ubehlíka tak nablízku, uznal za dobré
      zavolať za ním:
   </p>
   <p>
    „No, len dočkaj! Ja ti natiahnem pačesy!“
   </p>
   <p>
    „Ale ja nejdem čakať,“ a cupkal pred ním.
   </p>
   <p>
    „Veď ťa ja chytím — a čo hneď v Brezne. Ale beda tvojej koži! Ja ti…“
   </p>
   <p>
    Chlap nedokončil svoj sľub, preto ho ani ja nemôžem tu dľa slova vypísať. Len bolo počuť,
      akoby bola šupa spadla na holohumnicu. Šuhaj zastal, skúmal; vidieť dookola len more klasov,
      tiché, bez pohybu, bez vlny, a v tom mori nevidno strapatého ostrova — hlavy chlapovej. Tak
      asi miznú ostrovy pod hladinou oceánu. Bol by nedbal vyskúmať, čo sa s chlapom stalo, ale
      povinnosť volala ho preč. Čerstvým krokom spechal do poľa ďalej a ďalej. Obzrúc sa asi po
      šiesty raz, zazrel nad povrchom zbožia ostrov, ale nie strapatý. Bol pekný, okrúhly ako
      chlebánik, vyňatý z pece pekárovej. To bol chlapov klobúk. Ale nestál na jednom mieste,
      pohyboval sa zase pomaly a nie rovnomerne. Hneď sa vnoril pod hladinu, hneď vystúpil dohora:
      teda krok bol kuľhavý. Že prostriedok nebol celkom zlý, poznať už po kroku chlapovom, ďalej i
      dľa toho, že sa zriekol zrezať hriešnikovi rováš a za lepšie uznal vrátiť sa na lúku.
   </p>
   <p>
    Šuhajovi bolo celkom jasné, že do krčmy sa mu touto cestou nehodno vracať. Z jednej strany
      Cigáni, z druhej rozpálený gazda — nepriatelia, s ktorými nehodno sa viac zísť. Urobil si
      radšej hodný obchod, a tak sa dostal šťastlive na hradskú. Ale tu už bolo ťažko sa vyznať.
      Nevedel, či hradská vedie do Brezna a či do Tisovca. Pritom spozoroval, že tá lúka je blízko
      pri ceste, i musí popri nej ísť, ak sa chce do dediny dostať. A tam vidno i kone sa pásť i
      chlapa ležať. Sadol si ku ceste a oddychoval. Bolo mu teplo, štica sa mu parila, ani pri
      matematike.
   </p>
   <p>
    Bol by tam dlho vysedúval, keby sa mu nebol nadaril akýsi chlap na koni. Druhý kôň
      pokreskával za ním.
   </p>
   <p>
    „Vezmite ma na toho koňa.“
   </p>
   <p>
    „A čo ty tu robíš?“
   </p>
   <p>
    „Idem z Tisovca do Brezna.“
   </p>
   <p>
    „A prečo sa chceš do dediny vrátiť?“
   </p>
   <p>
    „Poblúdil som.“
   </p>
   <p>
    „Len choď rovnou cestou — ak by si šiel za mnou, zas by si len šiel k dedine.“
   </p>
   <p>
    „Aspoň si tam oddýchnem.“
   </p>
   <p>
    Zodel kabát a prestrel ho koňovi na chrbát. Koňa doviedol ku chlapovi.
   </p>
   <p>
    „Len mi ho podržte, kým vyskočím.“
   </p>
   <p>
    Chlap sa podíval na divného chlapca a podržal mu koňa. O chvíľku už boli dva jazdci.
   </p>
   <p>
    „A nespadneš?“
   </p>
   <p>
    „Ale ja? Ani cvalom sa nebojím.“
   </p>
   <p>
    A aby to dokázal, začal kloptavým klobúkom prať koňa do boku. Ten sa najprv ohnal
      chvostom, i nohou, a vidiac, že si ináč nespomôže, pustil sa do cvalu. Šuhaj sa smial v duchu,
      prebehnúc cestou popri lúke. Chlap na nej ležal a díval sa celkom ľahostajne na svojho
      záškodníka — nepoznal ho. Ale i ako! Nebol to chlapec v kabáte; klobúka tiež nemal na hlave.
      Vyzeral, ako chlapci vyzerajú, keď prichodia z paše.
   </p>
   <p>
    Pri hostinci zastal, skočil z koňa a pustil ho svetom. Kôň sa zobzeral, zarehtal a
      pritočil sa ku svojmu druhovi, nesúcemu gazdu. Šuhaj vstúpil do pajty.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2505195" name="ftn.id2505195">
        26
       </a>
       ]
      </sup>
      <span class="emphasis">
       <em>
        chronometer
       </em>
      </span>
      — časomer, presné astronomické hodiny, prenosné v
          osobitnej skrinke
     </p>
    </div>
    <div class="footnote">
     <p>
      <sup>
       [
       <a class="para" href="#id2505226" name="ftn.id2505226">
        27
       </a>
       ]
      </sup>
      <span class="emphasis">
       <em>
        štule
       </em>
      </span>
      (z nem.) — berla
     </p>
    </div>
    <div class="footnote">
     <p>
      <sup>
       [
       <a class="para" href="#id2505727" name="ftn.id2505727">
        28
       </a>
       ]
      </sup>
      <span class="emphasis">
       <em>
        rekeštíš
       </em>
      </span>
      (z nem.) — pult
     </p>
    </div>
    <div class="footnote">
     <p>
      <sup>
       [
       <a class="para" href="#id2505990" name="ftn.id2505990">
        29
       </a>
       ]
      </sup>
      <span class="emphasis">
       <em>
        extra ictum
       </em>
      </span>
      (lat.) — mimo nebezpečenstva
     </p>
    </div>
    <div class="footnote">
     <p>
      <sup>
       [
       <a class="para" href="#id2578288" name="ftn.id2578288">
        30
       </a>
       ]
      </sup>
      myšlienka naozaj
      <span class="emphasis">
       <em>
        barokná
       </em>
      </span>
      — čudná, neobyčajná
     </p>
    </div>
    <div class="footnote">
     <p>
      <sup>
       [
       <a class="para" href="#id2578309" name="ftn.id2578309">
        31
       </a>
       ]
      </sup>
      <span class="emphasis">
       <em>
        inštalácia
       </em>
      </span>
      (z lat.) — slávnostné uvedenie do úradu
     </p>
    </div>
    <div class="footnote">
     <p>
      <sup>
       [
       <a class="para" href="#id2578335" name="ftn.id2578335">
        32
       </a>
       ]
      </sup>
      <span class="emphasis">
       <em>
        Cigo, rigo
       </em>
      </span>
      — nadávka Cigánovi
     </p>
    </div>
    <div class="footnote">
     <p>
      <sup>
       [
       <a class="para" href="#id2578352" name="ftn.id2578352">
        33
       </a>
       ]
      </sup>
      <span class="emphasis">
       <em>
        purdek
       </em>
      </span>
      — decko, Cigánča
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578645">
       </a>
       3
      </h2>
     </div>
    </div>
   </div>
   <p>
   </p>
   <p>
   </p>
   <p>
    „Kde sa túlaš, kde sa túlaš? Už ti bolo ťažko poležať na jednom mieste. A nedať Cigáňom
      pokoja. Mal si i nás vovliecť do galiby.“
   </p>
   <p>
    „A čože sa stalo?“ vypytoval sa Rázvoru, akoby bol počul o Paflagónii.
    <sup>
     [
     <a class="footnote" href="#ftn.id2578666" name="id2578666">
      34
     </a>
     ]
    </sup>
   </p>
   <p>
    „Len sa rob svätým, futro čertovo! Hen za tým pribehli Cigáni, a keby sme boli vráta na
      pajte nezavreli, viem, že by mu boli spočítali rebrá.“
   </p>
   <p>
    „Nedohonili ho?“
   </p>
   <p>
    „Pribehli zápäť za ním a búchali na pajtu, čo nedaj Pane Bože.“
   </p>
   <p>
    „Keď je len tu!“
   </p>
   <p>
    „A teba nechytili? Bodaj vás, abyže vás bodaj i s potvorami. Komu by to len zišlo na um!
      Hm… hm… hm!“
   </p>
   <p>
    Denné svetlo začalo sa pomaly vkrádať i do zatvorenej pajty. Kohút nad pajtou celým hrdlom
      vyspevúval k nemalej poteche všetkých nocľažníkov. Vypočinuté kone tiež nepokojne trhali sa
      sem i tam, stojac nad prázdnymi žľaby. Boli by nedbali už opustiť toto pusté miesto. Účinok
      svetla, spevu kohútovho a sčiastky i veľkej zimy bol, že z tmavých kútov pajty vyliezol hneď
      ten, hneď iný na svetlo božie. Všetci boli tak rozpoložení, že im až zuby hrkotali.
   </p>
   <p>
    I na panskej bričke nastal nový život. Krásavica-slečna tiež sa zobudila, čerstvá, s
      červenými lícami a trošičku opuchlými očima. Ako sa rozhliadala po tomto čudnom, neznámom
      svete a ďakovala s úsmevom za pozdravy, našim kolonistom sa zrazu činilo, akoby ich bolo teplé
      slnce zahrialo. Kyslé, rozmrzené tváre akoby bol polial čistým, samotečeným medom. Zima
      tratila sa z ustrnulých údov a akási teplota rozlievala sa jednou každou žilôčkou, sústreďujúc
      sa v prsiach, tam, kde je ten orgán, v každom románe toľme spomínaný.
   </p>
   <p>
    Len tomuto rozpoloženiu našich hrdinov treba ďakovať, že odhodlali sa ku skutku, ktorý v
      takej zime požaduje nemalú odhodlanosť. Jano Rázvora vytiahol zo studne vedro čerstvej, čistej
      vody a tu každý pristúpil k vedru a omyl svoju tvár.
   </p>
   <p>
    „Bude pekný čas, bociany sa kúpajú,“ poznamenal Jano starému pánovi v bričke.
   </p>
   <p>
    „I nám sa zíde trochu vody,“ odpovedal na to starý pán.
   </p>
   <p>
    Sotva mu to slovo vyšlo z úst, už jeden ,z vyššieho‘ niesol plné vedro ku bričke. Mladí
      gavalieri šibali kosmo očima; nedbali by vidieť, ako sa bude umývať tá, ktorú všetci držia za
      vyššiu bytosť. Iste nie tak ako iní, obyčajní ľudia. Snáď tak, ako bohyne sa kúpavali.
   </p>
   <p>
    Vmyslite sa len, krásne čitateľky, v postavenie našej krásavice! Má sa umývať pred tými
      zvedavými očami a prezradiť, že sa i ona umývava! Čo si o nej pomyslia? Nebude sa umývať: čo
      si pomyslia o krásavici, ktorá sa neumýva? Veď by to bola ohromná, ohromná… ani sa to nedá
      celkom vypovedať!
   </p>
   <p>
    „Páni škubenti,“ zavolal Jano Rázvora, „poďte pomôcť!“
   </p>
   <p>
    „Čože vám treba?“
   </p>
   <p>
    „Nuž do pajty sme len vtiahli, ale z pajty — nedajbože. Túto pajtu hneď tak stavali, aby
      voz len vošiel a viac nevyšiel. Sú len jedny vráta. Musíme von tými istými vrátami, ktorými
      sme vtiahli, ak sa chceme dostať na cestu, a preto som na vás volal.“
   </p>
   <p>
    „A čo nás do toho?“
   </p>
   <p>
    „To vás do toho, že musíte pomôcť, ak nechcete tu vekovať. A mám to aj vyjednané: kde
      treba, voz z pajty vysotiť.“
   </p>
   <p>
    Oje chytil sám furman, lebo pri tejto práci najťažšie je oje dirigovať. Ostatní opreli sa
      plecami o drabiny a lievče — boli by snáď zemeguľu vytisli zo závesov.
   </p>
   <p>
    „A týchto dvoch budeme len tak prevážať?“ ozval sa ktorýsi, vidiac oboch junákov, ako si
      ležia vo voze.
   </p>
   <p>
    „Ľaľa, pozriže ich! Idete dolu, vy, vy…“
   </p>
   <p>
    A schytil krajného za nohu a ťahal ho dole. To pomohlo. Ten sa zobudil a zberal sa
      zostúpiť na prozaickú zem. Ale nešlo to. Štuchol spiaceho ešte kamaráta do boku.
   </p>
   <p>
    „Pusť ma, čo ma držíš?“
   </p>
   <p>
    „Ale ja?“ bránil sa ukrivdený, včerajší maród. „Veď ty ma ťaháš!“
   </p>
   <p>
    „A čo by ťa ja ťahal?“
   </p>
   <p>
    „Ľaľa, budú sa tu do poludnia doprávať — pačrevy. Ideš ho dolu?“
   </p>
   <p>
    A Rázvora stiahol krajného za nohu.
   </p>
   <p>
    Keď dieťa vidí druhé dieťa plakať, rozplače sa i ono. Ak vidí smiech, zasmeje sa tiež. To
      je sympatia duší. To sa i tu dokázalo. Ako prvý z prebudených junákov ocítil sa na zemi, spolu
      s ním vyskočil, vlastne vypadol z voza i druhý. A keď sa tento prestrel pred vozom, prestrel
      sa i ten prvý. Hľa, sympatia duší! Ba čo viac: i periny sa tá sympatia chytila! Ona spolu s
      nimi padla na zem. Celá kolónia sa zhŕkla okolo padlých hrdinov, i krásavica vzpriamila sa v
      bričke a stopovala vývin tohto čudného deja.
   </p>
   <p>
    „Čo sa im porobilo?“
   </p>
   <p>
    Jano Rázvora postavil jedného na nohy. Postavil sa i druhý. A čo divné: vzpriamila sa i
      perina, tvoriac akúsi zásterku pred týmto smiešnym duálom. Situácia až teraz sa vyjasnila.
      Povstal smiech, že i sliepky zleteli z pántov. Tým dvom chudákom nebolo veľmi do smiechu; malá
      náhrada, že sa krásavica tiež z chuti smeje. Krem nešťastníkov nesmiali sa ani oba
      dobrodruhovia, len lesk oka prezradzoval tajnú rozkoš, ktorou sa im duša rozplývala.
   </p>
   <p>
    Keď sa spoločnosť nakochala pohľadom na krásne skupenie, rozrezal Rázvora niti. Touto
      jednoduchou operáciou stali sa z polhorských dvojčiat dve celkom oddelené indivíduá.
   </p>
   <p>
    Študenti s novou silou opreli sa o lievče, a voz sa pohol z pajty. Nešťastnou náhodou
      zavadili o pilier, furman musel zle kerovať. Voz museli odhodiť asi na tri piade. Horko-ťažko
      dostali sa pred pajtu. Tam Rázvora svojim pomocníkom povedal:
   </p>
   <p>
    „Keby nie ja, tí na tej bričke nemohli by sa pre vás ani umyť. Čo ste tam vytriešťali
      oči?“
   </p>
   <p>
    Chudáci len teraz pochopili, prečo Rázvora zavadil o pilier, i prečo museli sa štvrť
      hodiny s vozom mocovať. Keď spoločnosť vstúpila do pajty, krásavica už mala upravené svoje
      plné vlasy; zarumenené líca zvestovali, že ich studená voda poriadne doštípala.
   </p>
   <p>
    O malú polhodinku hrkotali naše povozy cestou od Polhory do Brezna.
   </p>
   <p>
    Brezno, Brezno! Hovoria o tebe to i to. Dobré i zlé. Nerob si z toho všetkého nič. Veď i o
      každom človeku hovorí sa tak i tak, a skoro vždy viac zlého než dobrého. Jeden pripomenie
      tvoje obrovské hory a nekonečné pastviská; druhý pochváli tvoj rozsiahly chotár vôbec, ktorý
      rovná sa malému kniežatstvu. Inému padnú do oka tie tučné voly, iný túži za tvojou mastnou
      bryndzou a krásnymi parenicami. Iný obdivuje tvoj krásny rínok, v prostriedku s mestským
      domom. Niektorému neujde ohrada vôkol kostola v krajinských farbách
    <sup>
     [
     <a class="footnote" href="#ftn.id2578938" name="id2578938">
      35
     </a>
     ]
    </sup>
    oblečená. Nuž každý, každý odnesie dáky dojem sebou, dobrý lebo zlý. Iba jeden
      dojem je u všetkých rovný — budí ho tvoja cesta, dojem polámaných údov.
   </p>
   <p>
    Že si už v breznianskom chotári, o tom ťa poučí tá takzvaná cesta. Netreba sa ti ani
      pýtať, ani na tabuľke čítať. Takej sotva nájdeš v zemiach koruny uhorskej i s pripojenými
      časťami, rozumejúc v to už i Bosnu. Iba Bosna snáď závodí v tom o prvenstvo, ale ty sa jej
      nedáš — ó, nedáš. Brezňan nikdy v ničom nepopustil druhému! Načo je vlastne, ťažko si
      vysvetliť. Zaiste nato, aby sa ňou nechodilo a do chotára nedoletel ani cudzí vrabec, nie to
      dáky voz. Museli to schválne tak zariadiť, aby sa snáď nedrala. Je to jazda s prekážkami, pred
      ktorými sa i najtuhší športsman v úcte pokloní a vzdá. Kameň na kameni, na kameni kameň, a na
      tom kameni kameň na kameni — to je asi približný jej obraz. Že ju každý obíde, kde len môže,
      vidieť z tej bujnej vegetácie, ktorá sa medzi kamením ujala; pôda musí byť celkom dobrá.
      Miestami sa chytila hora — semä, vzdor tomu, že padlo medzi skálie, ujalo sa. Jedným miestom
      zas krásna tabla žita. Ktorýsi mešťan iste proboval minulého leta so žitným vozom po nej ísť.
      Žito vypŕchlo a zišlo — môže si ho ísť zožať.
   </p>
   <p>
    Krásy tejto cesty nejdem ďalej opisovať. Mysleli by ste, že klamem a cigánim. Kto tadiaľ
      už cestoval, vezme medzi svoje litánie i ten bod:
   </p>
   <p>
    „Breznianskej cesty zachovaj nás, Pane!“
   </p>
   <p>
    Naši pasažieri držali sa ticho. Nie že by boli snáď driemali. Božechráň, človek by vyfrkol
      z voza ako pierko, ak by sa prestal kŕčovite drabiny držať. Boli ticho, lebo voz mal slovo na
      pol míle v okolí. Pritom lačný žalúdok — človek príde do ilúzie, že sa tuhých, ale tuhých
      šúľkov najedol. Pri každom drgnutí ťa pichne, ani čo by ťa na nože bral. Dušu si treba
      poriadne priviazať, aby sa nevytratila.
   </p>
   <p>
    Po dvojhodinových útrapách dostali sme sa do Brezna. Os nezlomila sa ani na jednom voze. A
      to je dôležité. Nechcem to pripísať za obľahčujúcu okolnosť ceste, ale skôr majstrom za
      zásluhu, ktorí tú solídnu prácu dodali. Ľudia boží, dajte si u nich osi okúvať! Škoda, že ich
      adresu nemôžem uviesť.
   </p>
   <p>
    A tu irónia! Ba doprosta cynizmus! Ako vozy mali vojsť do mesta, z krajného domu vyskočí
      akýsi chlap.
   </p>
   <p>
    „Mýto platiť, mýto!“
   </p>
   <p>
    „A za čo?“ zvolala jedným srdcom celá spoločnosť.
   </p>
   <p>
    „Za cestu. Slávne mesto moc nakladá na ňu.“
   </p>
   <p>
    Všeobecný úžas, ustrnutie!
   </p>
   <p>
    „Veď sme ledvým činom došli. Dobre, že sme kolesá nepolámali a pobočky nepotrhali,“ bránil
      sa Rázvora.
   </p>
   <p>
    „Tým skorej môžete platiť. Lebo veru každý tak nasucho neobíde. Každý deň sa čo-to
      poláme.“
   </p>
   <p>
    Z vďaky, že také šťastie ich doprevádzalo, zaplatili chlapovi mýto. Vozy zatiahli do prvej
      pajty, i cestovateľom i ,salva veniam‘
    <sup>
     [
     <a class="footnote" href="#ftn.id2579080" name="id2579080">
      36
     </a>
     ]
    </sup>
    koňom bolo treba poriadneho odpočinku a posilnenia po štrapácii dnešného rána.
   </p>
   <p>
    Páni z bričky odlúčili sa od nás. Šli do mesta navštíviť známych. Po ich tvári rozlial sa
      úsmev, menovite slečna bola okúzľujúca. Tešila sa životu, nemohla pochopiť svoje šťastie, že
      je zdravá — ako vojak nemôže sa vpraviť do toho blaha, keď z bitky vyviazne so zdravými údy.
      Keďže naše koše začali sa povážlive prázdniť a my pocítili chuť k niečomu teplému, vošli sme
      do hostinca.
   </p>
   <p>
    Aké to prijatie! Nik sa nekrútil okolo nás, nik si nešúchal dlane s prehnanou ochotou a
      zdvorilosťou. Nik neskočil proti nám, aby nám pomohol povyzliekať kabáty s usmievavou tvárou,
      že zas niečo zarobí. Nik sa neuklonil pred nami, aby sa čelom udrel o palce svojich nôh; nik
      sa nás nepýtal presladeným hlasom:
   </p>
   <p>
    „Čo si rozkážete, Vašnosti?“
   </p>
   <p>
    Pri stole sedel akýsi ťažký pán. Jeho tvár sa usmievala sama sebou. Hotový optimizmus!
      Urobil rozhodný pohyb, naklonil sa hlavou trochu vpred, aby ťažište padlo k nohám, vstal,
      trochu zastenajúc. Otočil sa na päte a vyšiel von. O malú chvíľu vrátil sa s pintou vína.
      Položil ju na stôl, rozložil poháre; bolo ich o jeden viac než nás. Hostinský teda nezabúdal
      na seba, i prvý si prisadol.
   </p>
   <p>
    „Poďte, páni študenti, však z Revúcej idete?“
   </p>
   <p>
    Prisvedčili sme mu.
   </p>
   <p>
    „Hneď som vás poznal, že ste študenti.“ A šibal, jeho oko len tak letmo utkvelo na mojej
      cestovnej toalete.
   </p>
   <p>
    „I ja mám syna študenta; poďte, sadnite si, občerstvite sa z cesty. Zuzka, Zuzka!“
   </p>
   <p>
    Vbehla červená, vyhriata dievčina. Pri každom kroku sa jej driek hýbal ako had, a tlačené
      suknice pohronské čudno ševeleli na opálenom nárte jej bosých nôh.
   </p>
   <p>
    „Zavolaj nášho Miška, že ho prišli kamaráti navštíviť. Budeže ten rád!“
   </p>
   <p>
    Dievča odbehlo, a vstúpil náš kamarát. Nemohol som ho poznať. Bol celkom svetu podobný.
      Nové-novučičké šaty urobili z neho pravého gavaliera. V Revúcej patril k tej najvyberanejšej
      chase. V zime i v lete mal troje nohavíc na sebe. Diera nohavíc vrchných, náhodou popolavých,
      našla ihneď podkladok v nohaviciach spodných, skoro vždy žltkavých. A to robil i s kabátmi.
      Pravý ,omnia mecum porto‘.
    <sup>
     [
     <a class="footnote" href="#ftn.id2579184" name="id2579184">
      37
     </a>
     ]
    </sup>
    Nie div, že taký nadbytok garderóby spravil štíhleho ináč chlapca širším než
      dlhším.
   </p>
   <p>
    Vítanie bolo krátke. Zasadli sme k stolu a besedovali.
   </p>
   <p>
    „Lenže mi povedzte, prečo môj syn toľko šiat skazí? Každé sviatky mu pošlem nové, a domov
      sa vráti v deravých! Iba ak tlejú na ňom, ani nemožnej veci!“
   </p>
   <p>
    Chudák netušil, že jeho synátor vlastne tri razy toľko musí zodrať než iný, lebo troje
      šiat má razom na sebe.
   </p>
   <p>
    A ešte len keď mamička prišla! Každého z nás (len nás ,z nižšieho‘) vyobjímala,
      vybozkávala a horké, horké slzy ronila nad osudom naším.
   </p>
   <p>
    „Nebožiatka, také malé-malučičké, a už musia ísť spod krídel matkiných. Ach, bože, bože,
      ako mi vás je ľúto, moje opustené kuriatka!“
   </p>
   <p>
    „Kuriatkam sa dáva i zobkať,“ zahriakol ju hostinský. „Máš dačo pod zuby?“
   </p>
   <p>
    „Akože, akože! Veru si ich obriadim, nakŕmim, napojím, moje siroty opustené! A vás tam
      mučili, hladom morili — rúčky aké! Prezrel by cez ne! A na nich belasé žilky: nedávali vám len
      raz dňa trochu jesť?“
   </p>
   <p>
    „Nevidieť veru na nich biedy. Chlapci ako bučky. Pozri, tamto ten, dobre mu koža na líci
      nepukne!“
   </p>
   <p>
    „Nezáviď mu jeho biedu, nezáviď. To už tak Pán Boh dá. Nasýti z ničoho, i z pokrmu planého
      ako Daniela, Sidrácha, Mizácha a Abdenága, keď sa ho báli. A boli krajší ako tí ostatní, čo s
      Nabuchodonozorom jedávali.“
    <sup>
     [
     <a class="footnote" href="#ftn.id2579256" name="id2579256">
      38
     </a>
     ]
    </sup>
   </p>
   <p>
    „No, ja nerád mriem hlady. Dali ma na krajčírstvo, ale ja som na tej chove opadol. Ej,
      myslím sebe, dám sa ja na iný chlieb. Stal som u mäsiara za učňa — a akoby liepal na mňa, tak
      mi pribúdalo. A teraz si tiež neukrivdím, kým mám z čoho. Čo zjem, to viem — a hlad je mrcha
      hosť.“
   </p>
   <p>
    My sme sa, aspoň tak myslím, jednohlasne pripojili k týmto menej ideálnym vývodom nášho
      hostiteľa. Jeho pani si povzdychla, pozrela na nás a odišla do kuchyne.
   </p>
   <p>
    Pinta nebola ešte prázdna, keď na stole sa parila veľká misa s gulášom. Nebol to vlastne
      guláš, ale pani hostinskou spomínané kuriatka, uvarené a predložené v polievke. Misa bola
      veľká, ale študentský hlad väčší. Vyčistili sme ju tak, že dľa toho — ak stará pranostika
      neklame — v Brezne už do jesene muselo kvapky dažďa nefrknúť.
   </p>
   <p>
    A prišli ešte halušky! Bielučké, na vajciach trepané, lyžicou hádzané, breznianskou
      bryndzou obsypané a v breznianskom masle utopené. Skutočne utopené! Masť nám tiekla dolu
      bradami.
   </p>
   <p>
    „A teraz toho vína!“ zvolal náš hostiteľ.
   </p>
   <p>
    Nikdy nebol žiaden rozkaz s takou presnosťou vyplnený.
   </p>
   <p>
    Cítili sme sa ako spolovice v nebi. Najedení, neopití, jaj!
   </p>
   <p>
    Do izby vstúpil akýsi chlap v širokých gatiach.
   </p>
   <p>
    „Aby sa pánom študentom páčilo do…“
   </p>
   <p>
    „A načo?“ vyvalil náš gazda naňho oči.
   </p>
   <p>
    „Nuž na obed ich volajú.“
   </p>
   <p>
    „To sa u vás nazdajú, že im ja nemám čo dať!“
   </p>
   <p>
    „Nie, ale len tak. Tam sú i druhí páni, z toho druhého vozíka.“
   </p>
   <p>
    „Povedz, že prídu po obede.“
   </p>
   <p>
    Chlap odišiel. My sme zostali.
   </p>
   <p>
    „Každý huncút, čo si dá hostí odvábiť. A čo si u… myslia, že len oni vedia variť?“
   </p>
   <p>
    „A nám nič nechybí!“ zvolal ktorýsi pod účinkovaním vína. „Chlapci, kde nám bude lepšie
      ako tu?“
   </p>
   <p>
    „Nikde, a čo by ťa spravili nad piatimi vidiekmi vicišpánom!“
   </p>
   <p>
    „A čo by si hneď našiel Jánošíkov poklad!“
   </p>
   <p>
    A tak to šlo pekne-rúče, až i to slniečko vonku nám zazávidelo a rozložilo sa po našom
      stole, kde, bohužiaľ, boli už len omrviny z chleba. Mohlo prísť prvej, bolo by sa mu skôr dačo
      dostalo. Kto neskoro chodí, sám sebe škodí.
   </p>
   <p>
    Ale chlap v gatiach zas zastal pred stolom.
   </p>
   <p>
    „Veď nemusia tam obedovať, len na návštevu. Že aby tu obedovali.“
   </p>
   <p>
    „No, to je už iná reč. Keď si ich žiadajú len vidieť, nechže sa im prizrú. Ale na obed sa
      tu pekne dostanovíte, lebo potom ja prídem k pánu… sám, a spravím takú komédiu, ale takú, akej
      toto mesto ešte nikdy nevidelo. Choďte, chlapci, choďte!“
   </p>
   <p>
    My sme sa teda mleli do pitvora. Tam nás čakala ustrašená pani.
   </p>
   <p>
    „Ale už? Veď ja že na obed! Tri sliepky som zarezala, a vy… Nože nás nezohŕdajte!“
   </p>
   <p>
    „Chce pán… na nich pozrieť. Na obed prídu, oj, prídu.“
   </p>
   <p>
    Keď tak človek nad všetkým dešperuje;
    <sup>
     [
     <a class="footnote" href="#ftn.id2579465" name="id2579465">
      39
     </a>
     ]
    </sup>
    keď vidí, ako sa to všetko prevracia čím hore, tým dolu, keď pováži tie bludy, v
      ktorých ako v egyptskej tme tápeme,
    <sup>
     [
     <a class="footnote" href="#ftn.id2579479" name="id2579479">
      40
     </a>
     ]
    </sup>
    tú nenávisť, ktorou jeden proti druhému soptíme, tú chudobu, ktorá zo dňa na deň
      rozpína svoje vetché krídla nad našou vlasťou, keď nás to všetko roztrpčí: a povážime to
      pohostinstvo, jedinú snáď cnosť, čo nám po predkoch zostala, cítime akési osvieženie.
      Pohostinnosť je predovšetkým drahocenná cnosť — ide trochu do peňazí, a predsa prekvitá,
      všade, všade prekvitá medzi tou všelijakou neplechou. Choď kamkoľvek, všade ťa prijmú ako
      známeho, ako priateľa, ako brata.
   </p>
   <p>
    Vstúpili sme do panského domu. Samý koberec, samé zrkadlo, mäkké stoličky — bohatstvo,
      blahobyt z každého kúta sa usmieva. Necítili sme sa domácky. Človek sa bál na koberec stúpiť:
      blatili sme radšej čistú podlahu. Nevieš, kam s klobúkom, s rukami. Ešte šťastie, že nás je
      viac. Keby bol len jeden, videli by na ňom každú chybu, každý fliačik na kabáte, každú dierku
      na nohavici. Keď ich je päť-šesť seberovnýoh, akoby jeden druhému z oka vypadol: pozeraj,
      skúmaj, posudzuj; uvidíme, či sa ti nezunuje.
   </p>
   <p>
    Ale márne strachy! Pán i pani prijali nás ako deti. Čis’ chcel, čis’ nechcel, musel si byť
      pánom a sadnúť na mäkkú stoličku. Ešte ti ju veľkomožná pani svojou bielou zásterkou utrela,
      aby sa ti, bojsa, na nohavice dáky prášok nechytil.
   </p>
   <p>
    Sotva sme sa zohriali, voviedli nás do druhej izby. Stôl vytiahnutý, prikrytý, taniere
      rozložené, strieborný riad oslepoval svojím leskom. Najväčšmi nás oslepili tri misy naprostred
      stola. Keby človek i nemal nosa, už len trochu skúsenejší zavoňal guláš.
   </p>
   <p>
    Usadili nás do radu: starý pán i krásavica sedeli za vrchstolom. Podelili nás gulášom;
      mäsa bolo viac než polievky.
   </p>
   <p>
    „My sme jedli v hostinci,“ osmelil sa povedať ktorýsi z ,vyššieho‘.
   </p>
   <p>
    „Veď to len tak pre meno sme vás posadili. Bude i nám lepšie chutiť. Len koštujte!“
   </p>
   <p>
    My sme koštovali, a myslíte, zložili lyžice? To neviete, čo je študentský žalúdok! To je
      cele niečo zvláštneho. Myslel bys’, že ho uspokojíš pletkou, keď vidíš v alumnii tie skúpe
      porcie. To je pravda, on sa stiahne, keď na to príde, že by si sa nazdal, že zahynul, alebo
      sám seba strávil. Ale keď zas na to príde, roztiahne sa ako najelastickejšie svedomie. Myslel
      bys’, no už je dosť, viac nemožno — a ono ešte predsa sa kútik nájde a ide ďalej. Slovom: je
      to muránska studňa, do ktorej už dvesto rokov skálie sypú a ešte predsa nie je plná.
   </p>
   <p>
    Dľa starej pranostiky v Brezne by nemalo ani budúceho roku pršať, lebo misy jedna za
      druhou vychodili prázdne, že ani ,pre móres‘ nezostalo. Pán Boh vie, kde sa to všetko podelo;
      ale pod našimi zubmi pustlo všetko, ani čo by za plot hádzal.
   </p>
   <p>
    Keď sme svoje hosťovské povinnosti tak skvele vyplnili, usadil sa každý, vlastne zaujal
      také položenie, aké jeho rozpoloženiu najlepšie zodpovedalo. Ale ono každá pozícia býva v taký
      čas neznesiteľná. Poliak to vyslovil: „Ani sedieť, ani ležať, ani stáť.“ Myslel tým pozíciu,
      ktorá medzi týmito troma ležala. Najviac sme sedeli na mäkkých stoličkách, vypätí, ani čo by
      každý bol ražeň zjedol.
   </p>
   <p>
    My, čo mladší boli sme stiesnení v izbe. Po jednom tratili sme sa do dvora a tam
      narovnávali údy. Aká to rozkoš zbaviť sa pút, ktoré spoločenský mrav kladie na šiju! Tí
      chudáci dnu, viem, že nám závideli, keď počuli náš hovor zo dvora. Paholci skladali z vozov
      seno, ktoré na voze bolo prenocovalo. Museli vozy byť vyprázdnené, aby sa zas mohlo na lúky.
      My sme sa chceli odslúžiť hostiteľovi, i vyšli sme na šop a seno sme utláčali. Myslím, že to
      bola jediná práca, ktorej sme boli ešte schopní. Ba práve bola výhoda, že sme oťaželi
      následkom dvoch takých objemných predobedov.
   </p>
   <p>
    Ani sme nezbadali, len keď vozy boli prázdne. Hŕba sena siahala až po pánty, my sme liezli
      na ňu a spúšťali sa nadol. Tak sme ju ohladili dookola, že bola ani opravdivý stoh. Z tejto
      zábavy nás vyrušil hlas odzdola.
   </p>
   <p>
    „Aby išli do hostinca, už ich čakajú!“
   </p>
   <p>
    Nuž my sme veru na hostinec zabudli, i na to, že nás tam čaká obed. S pravým zhrozením
      počúvali sme hlahol veľkého zvona, hlásajúci poludnie. Cítili sme sa ako dlžník, ktorý vzdor
      najlepšej vôli nemôže vyhovieť požiadavkám svojich veriteľov. Lebo kdeže ísť na obed, keď sme
      len nedávno vstali od stola?
   </p>
   <p>
    Zišli sme dolu rebríkom na čistý priestranný dvor, kde nás čakala dievčina jarabatá, čo
      nám hneď v hostinci padla do očú. Z pitvora zas vychádzali starší ,z vyššieho‘, vyprevádzaní
      domácim pánom.
   </p>
   <p>
    „Bol by vás nepustil, ale keď ste sa v hostinci sľúbili — škoda, preškoda!“
   </p>
   <p>
    Nám nezbývalo nič iného ako sa poďakovať a za slúžkou kráčať. My, čo mladší, sme sa k nej
      pripojili a zhovárali o tom i onom. Sprvu sa nás akoby bála; pod študentom si predstavovala
      niečo zvláštneho, nového, nebývalého. Pomaly, pomaly pustila sa do reči, a my sme videli, že
      rečou je práve tak hodné dievča ako tvárou a celým zovňajškom. I zasmiala sa, keď ten alebo
      onen niečo do smiechu povedal. ,Z vyššieho‘ páni s akýmsi studom hľadeli na naše počínanie.
      Držali sa obďaleč a bol by sa každý zahanbil, keby ho bol druhý pristihol, že na ňu hľadí.
   </p>
   <p>
    V hostinci nás čakal prikrytý stôl, a ani sme si dobre nesadli, už rozdávali polievku. Na
      konci stola medzi drobizgom sedel i Jano Rázvora. Zoznámil sa s hostinským, porozumeli si
      razom a stali sa priateľmi, ani čo by od mladi boli spolu vyrástli.
   </p>
   <p>
    „Bude to bieda zmôcť ešte jeden obed,“ povzdychol jeden od vrchstola.
   </p>
   <p>
    „A prečo, od tých čias ste už vyhladli,“ odpovedal hostinský.
   </p>
   <p>
    „Ale tam sme tiež museli obedovať.“
   </p>
   <p>
    „To je už vaša starosť: hoviadko tiež len toľko na rohy berie, koľko unesie. A mladý
      žalúdok — dajtimibože!“
   </p>
   <p>
    „Ej, čo moc, to moc!“ zamiešal sa zas iný.
   </p>
   <p>
    „Aleže mi nerobte zas hanbu! Povedal som vám: nejedzte tam nič, u mňa bude obed. Keď ste
      jedli, dobre: ale ako ma tu vidíte, tak musí sa všetko minúť, čo sa nahotovilo. Všetko, do
      ostatnej byle, lebo do tých čias ani pomyslenia vytiahnuť nohu z môjho domu.“
   </p>
   <p>
    „A ja veru nepôjdem,“ ohlásil sa Rázvora, „kým nám pán hostinský nedovolí. Lebo komu
      lepšie ako nám? Naješ sa, napiješ sa, a i to hoviadko cíti sa ako doma.“
   </p>
   <p>
    „Pravdu máte, Jano; nepôjdete prv, kým sa tento obed neminie. Lebo i ja som chudobný
      človek: to by mi bola veľká škoda, keby mi obed len tak nemilobohu prekysol.“
   </p>
   <p>
    A bolo by zle s nami dopadlo, lebo polievky ešte zostalo na mise hodne.
   </p>
   <p>
    „Tú polievku schovajte,“ rozkazoval hostinský, „a na večeru jej navaríte dva razy toľko
      ako na obed. Ja sa nahľadím, kto bude tu rozkazovať!“
   </p>
   <p>
    Naši starší vodcovia hľadeli beznádejne jeden na druhého ako vojvoda po prehratej bitke.
      Nastalo im alebo jesť so sebazaprením až do únavy, alebo tu zostať dľa vyhrážania hostinského.
      To by nebolo síce veľké nešťastie, ale — museli by sme sa od starého pána, vlastne od slečny
      odtrhnúť, kde nás ešte toľko, toľko radosti čakalo. A bolo by to nebodaj zle vypálilo, keby
      sme my mladší neboli sa podobrali misu vyprázdniť. Práca so senom predsa len osožila.
   </p>
   <p>
    Obed bol veľký i čo do šírky, vlastne hĺbky, i čo do diaľky. Už-už si myslel, koniec —
      toto je posledné jedlo, a prišlo vždy nové a druhé. Posledné sme dojedali už pod výslovným
      podotknutím, že to je už ostatok, že viac ani ústy nehneme. Domáca pani nás vše uistila, že už
      skutočne ani nemá nám čo predložiť. Ale sotva sme pod dojmom jej sľubov vyprázdnili misu, už
      zas prišla druhá na stôl.
   </p>
   <p>
    „Bože, veď je to len pletka, len pod jeden zub!“
   </p>
   <p>
    „Prvej ste povedali, že už nemáte nič viac hotového.“
   </p>
   <p>
    „Nevedela som, zabudla som. Kuchárka pozabudla na ňu v rúre, preto sa aj pripálila. Iba
      idem do kuchyne a voniam, čo to, čo to, reku. A ono to kačka na pekáči. Nuž doniesla som ju,
      chvalabohu, nespálila sa. A veru som o nej ani nevedela.“
   </p>
   <p>
    „Ale to divná kačka,“ zažartoval jeden. „Má až hen tri páry nôh.“
   </p>
   <p>
    A skutočne, mladý náš učenec z piatej klasy, študujúc zoológiu, správne vytkol
      neobyčajnosť toho zjavu. Lebo mala nielen tri páry nôh, ale i tri páry krídel, pod každým
      zúzik alebo pečienka, i tri hlavy, ba i tri innominata.
    <sup>
     [
     <a class="footnote" href="#ftn.id2579837" name="id2579837">
      41
     </a>
     ]
    </sup>
    Slovom, akoby bola pozostávala zo troch kačiek.
   </p>
   <p>
    „Ono sa to stáva,“ vysvetľoval nám hostiteľ, „že všeličo divného príde na svet. Tu
      neďaleko v jednej dedine uliahlo sa teľa o dvoch hlavách. A tie hlavy boli také: jedným pyskom
      cicalo a druhým žviakalo.“
   </p>
   <p>
    „Ale teľa nežviaka, ešte nemá čo,“ poznamenal náš učenec-zoológ.
   </p>
   <p>
    „Toto žviakalo, na vlastné oči som ho videl žviakať. Páni sa tiež divili a vzali ho do
      múzea.“
   </p>
   <p>
    Doniesli nám ešte kašu omastenú, posypanú cukrom.
   </p>
   <p>
    „No, a teraz je už koniec,“ potešovala nás pani. „Svadba i krštenie musí sa skončiť kašou,
      i my skončíme kašou.“
   </p>
   <p>
    „To si mohla tak nechať. Radšej dákeho mäsa, aby nám hladní nevstali od stola.“
   </p>
   <p>
    „Iba ak by som… Ono to bolo málo, ale keď sa dajú tak vynukovať. Môžem ešte spraviť dáku…“
   </p>
   <p>
    „Božechráň, už nestačíme, moc, všetkého bolo moc, primoc!“
   </p>
   <p>
    A tak bol obed skončený, dnešného dňa už tretí. Chceli sme vstať, ale hostinský nedovolil.
   </p>
   <p>
    „Seďte len, chlapci. Teraz si zalejeme všetko; doneste tamtú pintu.“
   </p>
   <p>
    Ono sme si cez obed zalievali každé jedlo zvlášť, počnúc od polievky až po kašu, i
      povedali sme hostinskému, že už zalievať netreba.
   </p>
   <p>
    „Nie je to tak. Teraz sa musí zaliať všetko dohromady. Mňa, chlapci, vy nič nenaučíte, ja
      som skúsený človek.“
   </p>
   <p>
    Pinta prišla na stôl a my poddali sme sa hostinskému. Keď sme nesporo pílili, začal nás
      poháňať.
   </p>
   <p>
    „Pite, chlapci, pite. Príde čierna káva, to musíme pred čiernou dopiť. A aby nám
      nevystydla, musíme sa poponáhľať; studená je nanič, len do pomyjí!“
   </p>
   <p>
    „A načo je čierna káva?“
   </p>
   <p>
    „Ani to neviete? Nato, aby sa sadlo zaviazalo. Posedí človek pri nej, pofajčí, a dostane
      hneď iné myšlienky do hlavy. Veď sa nahľadíte.“
   </p>
   <p>
    Tak sme konečne dostali čiernu kávu. Vypili sme ju viac z povinnosti než z chtivosti, a
      preložili ruky a sedeli ako zabití. Ten obed nás dorazil nadobro. Zachcelo sa nám spať,
      nekonečne spať. Minulá noc, bez spania strávená, pomstila sa na nás. Jedni i zadriemali, iní
      zas zamysleli sa a mlčali. Hostinský vyvalil sa na lavicu a tiež chrápal. To bolo uňho ,sadlo
      si zaviazať‘.
   </p>
   <p>
    Dlho, dlho sme odpočívali. Tu vošiel starý Rázvora do izby a splašil nás.
   </p>
   <p>
    „Vstávajte, škubenti, ideme!“
   </p>
   <p>
    „Kto vás volá?“ opýtal sa hostinský, skočiac na rovné nohy.
   </p>
   <p>
    „Ja veru nie, ale tuto páni.“
   </p>
   <p>
    „Ktorí páni?“
   </p>
   <p>
    „Čo prišli na vozíku.“
   </p>
   <p>
    „Eh, musím ja s nimi pohovoriť.“
   </p>
   <p>
    Hostinský vyšiel do pajty a čosi hovoril. Len do izby vstupujúc rozpálený, ešte sa obrátil
      vo dverách a vravel:
   </p>
   <p>
    „Pekná vec! Kone nechať v hostinci, a oni sa ani neohlásia. Ani nič neutŕžia. To je tiež
      pekný poriadok!“
   </p>
   <p>
    Starý pán sa dal obmäkčiť a vošiel medzi nás. I slečna-krásavica musela vojsť do druhej,
      parádnej izby. I sadnúť si musela, aby neodniesla spanie, i šálku kávy vypiť, aby nezohrdila
      pani hostinskú. U nás v izbe nastúpila však éra novej pinty.
   </p>
   <p>
    Po spaní sme boli všetci veselší, hotoví do nových bojov. Starý pán, vidiac, že pinta je
      už skoro prázdna, chcel platiť.
   </p>
   <p>
    „A za čo?“
   </p>
   <p>
    „Nuž za to víno. Čo stojí?“
   </p>
   <p>
    „Štyridsať grajciarov.“
   </p>
   <p>
    A hostinský sa chytal fľaše a mal sa k dverám.
   </p>
   <p>
    „A čo chcete?“ pýtal sa starý pán.
   </p>
   <p>
    „Za tie peniaze vína doniesť.“
   </p>
   <p>
    „Ale ja som platil za toto.“
   </p>
   <p>
    „To je už zaplatené.“
   </p>
   <p>
    „Tak si peniaze vezmem spiatky a poberieme sa. Je už neskoro.“
   </p>
   <p>
    „Tiež pekná vec!“ zadudral hostinský. „Najprv si rozkázať, a potom peniaze pýtať nazad.“
   </p>
   <p>
    „No, tak donesteže za ne!“
   </p>
   <p>
    I prišla pinta na stôl; hostinský nás zahováral, ale starý pán sa mal na pozore. Keď fľaša
      bola spolovice prázdna, začal sa zberať a my s ním. Víno vyniesli za nami k vozom, a tam sme
      ho šťastlive dopili. Hostinský nám kýval čapicou, my jemu klobúkmi.
   </p>
   <p>
    Lúčili sme sa s ním s tým dojmom, že takého hostinského viac niet. Ale i on mohol si o nás
      pomyslieť, že keby mal každý deň takých hostí, onedlho by prišiel jeho hostinec na bubon.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2578666" name="ftn.id2578666">
        34
       </a>
       ]
      </sup>
      <span class="emphasis">
       <em>
        o Paflagónii
       </em>
      </span>
      — staroveká krajina v Malej Ázii na čiernomorskom
          pobreží; tu neznáma krajina
     </p>
    </div>
    <div class="footnote">
     <p>
      <sup>
       [
       <a class="para" href="#id2578938" name="ftn.id2578938">
        35
       </a>
       ]
      </sup>
      <span class="emphasis">
       <em>
        v krajinských farbách
       </em>
      </span>
      — uhorských
     </p>
    </div>
    <div class="footnote">
     <p>
      <sup>
       [
       <a class="para" href="#id2579080" name="ftn.id2579080">
        36
       </a>
       ]
      </sup>
      <span class="emphasis">
       <em>
        salva veniam
       </em>
      </span>
      (lat.) — s prepáčením
     </p>
    </div>
    <div class="footnote">
     <p>
      <sup>
       [
       <a class="para" href="#id2579184" name="ftn.id2579184">
        37
       </a>
       ]
      </sup>
      <span class="emphasis">
       <em>
        „omnia mecum porto“
       </em>
      </span>
      (lat.) — všetko nosím so sebou
     </p>
    </div>
    <div class="footnote">
     <p>
      <sup>
       [
       <a class="para" href="#id2579256" name="ftn.id2579256">
        38
       </a>
       ]
      </sup>
      <span class="emphasis">
       <em>
        Nasýti z ničoho, i z pokrmu planého ako Daniela, Sidrácha, Mizácha a
            Abdenága, keď sa ho báli. A boli krajší ako tí ostatní, čo s Nabuchodonozorom
            jedávali
       </em>
      </span>
      — Podľa biblie Nabuchodonozor, babylonský kráľ (605 — 562 pred n.
          l.), pri obliehaní Jeruzalema dal si predviesť izraelských mládencov z kráľovského a
          kniežacieho rodu, aby posluhovali v kráľovskom paláci a učili sa písmu i jazyku
          chaldejskému. Predpísal im potravu a nápoje zo svojich pokrmov na tri roky, aby potom
          mohli vykonávať službu pred kráľom. Synovia Judovi Daniel, Ananiáś, Misael a Azaiáš,
          ktorých predstavený komorníkov pomenoval Baltazár, Sidrach, Misach a Abdego, odmietli
          prijímať nečisté pokrmy z kráľovského stola. Predstavený komorníkov sa bál, že keď nebudú
          jesť predpísanú stravu, budú chudší ako ostatní mládenci. Ale Daniel ho požiadal, aby im
          dával desať dní iba vodu a chlieb a po tomto termíne boli tučnejší a krajší ako ostatní
          mládenci. Odvtedy dostávali vlastné pokrmy a nápoj a Boh ich odmenil veľkou múdrosťou a
          krásou, ktorou vynikali nad všetkých. Daniel sa stal kráľovým radcom.
     </p>
    </div>
    <div class="footnote">
     <p>
      <sup>
       [
       <a class="para" href="#id2579465" name="ftn.id2579465">
        39
       </a>
       ]
      </sup>
      <span class="emphasis">
       <em>
        dešperovať
       </em>
      </span>
      (z lat.) — zúfať
     </p>
    </div>
    <div class="footnote">
     <p>
      <sup>
       [
       <a class="para" href="#id2579479" name="ftn.id2579479">
        40
       </a>
       ]
      </sup>
      <span class="emphasis">
       <em>
        ako v egyptskej tme tápeme
       </em>
      </span>
      — Podľa biblie Boh pri prenasledovaní
          Židov Egypťanmi postavil medzi nich stĺp oblakov, jasný z izraelskej strany a tmavý z
          egyptskej, aby sa egyptské vojská pre veľkú tmu nemohli priblížiť k utečencom.
     </p>
    </div>
    <div class="footnote">
     <p>
      <sup>
       [
       <a class="para" href="#id2579837" name="ftn.id2579837">
        41
       </a>
       ]
      </sup>
      <span class="emphasis">
       <em>
        innominata
       </em>
      </span>
      (lat.) — nemenované, čo sa nesmie pomenovať; tu
          trtáče
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2580091">
       </a>
       4
      </h2>
     </div>
    </div>
   </div>
   <p>
   </p>
   <p>
   </p>
   <p>
    Cesta z Brezna bola vcelku veľmi nudná. Plenus venter non studet libenter,
    <sup>
     [
     <a class="footnote" href="#ftn.id2580108" name="id2580108">
      42
     </a>
     ]
    </sup>
    vravievali scholastikovia,
    <sup>
     [
     <a class="footnote" href="#ftn.id2580120" name="id2580120">
      43
     </a>
     ]
    </sup>
    a to je pravda. Myšlienka pod tlakom plného žalúdka spí a nedajbože dostať sa jej
      napovrch. K tomu ospalosť po nespokojnej noci. I Rázvora nekrútil ustavične bičom. I jemu
      klesla často hlava na prsia. Iný bol by už desať ráz zo šaraglí spadol. Ale on už bol tak
      navyknutý, že iba na šaragliach mu chutilo spanie.
   </p>
   <p>
    Na zadnom sedisku, upravenom na kufre, sedeli naši dvaja dobrodruhovia, čo sa cez noc po
      Polhore potulovali. Dostihol ich trest: zmáral ich sen nesmierne. Sedisko bolo zo všetkých
      najpohodlnejšie, ale málo platno, každým drgnutím voza ich kapituly
    <sup>
     [
     <a class="footnote" href="#ftn.id2580153" name="id2580153">
      44
     </a>
     ]
    </sup>
    prichádzali v nemilý styk. Obyčajne sa to vraví, že zabíjali hrnce. Toho následok
      bol, že mladí hrdinovia začali jeden na druhého nevražiť. Po každej zrážke vyvinula sa prudká
      debata, kto je príčinou. Debaty pomaly sa priostrievali, začali ich doprevádzať i trochu
      živšie pohyby, v rétorike gestami nazvané. A čo divné, gestá tieto boli vyvádzané lakťami, do
      susedovho boku zle-nedobre namierenými. Z reči do reči — i povstala medzi susedmi otázka, čie
      je to územie, na ktorom sa nachádzajú. To sa rozumie, že táto otázka vždy zapríčiní rozbroj;
      situácia sa priostrila. A koniec? Jeden druhého chcel z územia vytisnúť. Ostatné stránky sa
      síce zbudili i prostredkovali medzi rozkohútenými stranami. Ale bolo už pozde. Strany sa tisli
      a tlačili jedna druhú, keď i nie k stene, teda ku drabine. Jeden z nich, majúc hlavu o drabinu
      opretú, pocítil úder na líce. Pod koleso prišla totiž skalka a drabina vylepila šuhajovi
      zaucho. A keby len to! Zhodila mu klobúk, ktorý prišiel práve pod koleso. Náš hrdina uzavrel
      zatým prímerie a robil prípravy skočiť za ním a doniesť si ho. Ako vstal a chcel sa už spustiť
      na hradskú, pobadal na tvári sokovej škodoradostný úsmev. ,Ako ty mne, tak ja tebe!‘ pomyslel
      si, a prv než by sa bolo komu snívalo, zmocnil sa súperovho klobúka, a v tom okamžení bol na
      ceste.
   </p>
   <p>
    Vo voze smiech. Prostovlasý šuhaj cítil nerovné; duša jeho mladá zahorela pomstou, i
      skočil z voza. Rázvora i ostatní pozerali za zaostalými šuhajci. Bolo vidieť, ako pri ceste na
      pažiti pokračujú v boji, započatom vo voze. Keď už oba mysleli, že už majú dosť, pustili sa za
      klobúkmi; šťastlive ich našli. A teraz spojenými silami za vozom.
   </p>
   <p>
    „Postojte, dočkajme ich!“ volali sme na Rázvoru.
   </p>
   <p>
    „Nech sa prebehnú, aspoň ich hnev prejde.“
   </p>
   <p>
    A milý furman pošibal kone. Voz letel dobrou cestou ako strela — a chudáci pasažieri
      museli utekať za ním. Sprvu držali s ním krok, ale čím ďalej, tým väčšmi rástla špácia medzi
      vozom a medzi nimi. A konečne pomysleli si, že ho i tak kedysi dohonia, a čo hneď len doma;
      prestali bežať a šli krokom. Voz tiež uvoľnil trochu svoj beh; šuhajci chceli sa chytiť
      rozumu. Schytili sa v nohy a za ním. Ale Rázvora pobadal, čo tí urobia. Pošibal kone, a
      medzera znova vzrástla. Čo mali robiť? Odovzdali sa osudu a kráčali svorne napred.
   </p>
   <p>
    A bolo im veľmi ľúto. Vo voze ozval sa spev, ba i hlas husieľ. Voz vchádzal práve do
      akejsi dediny. Ľudia vybehúvali na preddomie, pozrieť, aká to svadba v tejto kanikule.
    <sup>
     [
     <a class="footnote" href="#ftn.id2580238" name="id2580238">
      45
     </a>
     ]
    </sup>
    Rázvora podvihol plachtu, zastal a povedal udivenému národu:
   </p>
   <p>
    „Pozrite, ja veziem komediantov.“
   </p>
   <p>
    „Bude komédia?“ pýtali sa zvedaví ľudia.
   </p>
   <p>
    „Dnes večer v krčme, príďte sa pripáčiť. Na povrazoch sa bude tancovať a kohút ponesie v
      pazúroch brvno. Tento tuto,“ ukázal na jedného zo starších, „prehltne šabľu so všetkým činom a
      nasnuje ženám galúnov a tkaníc, koľko len budú chcieť.“
   </p>
   <p>
    „To nám bude len oči kaukľovať.“
    <sup>
     [
     <a class="footnote" href="#ftn.id2580271" name="id2580271">
      46
     </a>
     ]
    </sup>
   </p>
   <p>
    „Uvidíte, len sa príďte pripáčiť.“
   </p>
   <p>
    A Rázvora zas pošibal kone, a komédia uháňala dedinou. Vprostred dediny zas zastavil kone.
      Spev a hudba len sa tak rozliehali. Ženička akási stála na môstku a usmievala sa, ukazujúc dva
      rady drobných bielych zúbkov.
   </p>
   <p>
    „Ženička, neporadili by ste, kde tu predávajú sadlo na korbáč?“
   </p>
   <p>
    „Sadlo? A načo?“
   </p>
   <p>
    „Povedám, na korbáč.“ Tu vyhrnul zas plachtu a ukázal zadivenej neveste svoju menažériu.
   </p>
   <p>
    „Pozrite, koľko ja veziem židov.“
   </p>
   <p>
    „Juj, čo ich je!“ zhíkla ženička.
   </p>
   <p>
    „A na každej štácii im musím chrbát namastiť korbáčovou masťou.“
   </p>
   <p>
    „Ale tu takej nepredávajú. A povedzte, načo ich to mastíte?“
   </p>
   <p>
    „V každom býva sedem čertov a tých musím vyhnať. Pozrite, hentým, čo som nevyhnal, už ako
      utekajú za vozom. Utekajte, tí hryzú!“
   </p>
   <p>
    „Ach, iďte: vy ste akýsi!“
   </p>
   <p>
    Nevesta nedopovedala aký, ale sa tak zasmiala zo srdca, že ten smiech by bol vyhnal nie
      siedmich, ale desiatich čertov.
   </p>
   <p>
    Po dlhej, zdravej prechádzke dostali sa naši hrdinovia do voza, ktorý zas medzi spevom a
      hudbou letel ďalej.
   </p>
   <p>
    Cesta ubiehala, dediny ako sa objavovali, tak i zachádzali na obzore. Ktoré to dediny,
      veru už neviem; konečne bol by zbytok ich mená tu uvádzať. Kedysi som počul ich slovenské
      mená, i hľadel som na ne ako na obce slovenské. No od tých čias sa mnoho zmenilo, slovenské
      mená klali pánom oči, preložili ich do ,tótoš-maďarčiny‘.
    <sup>
     [
     <a class="footnote" href="#ftn.id2580365" name="id2580365">
      47
     </a>
     ]
    </sup>
    Nastavili ,nemzeti-stĺpov‘
    <sup>
     [
     <a class="footnote" href="#ftn.id2580377" name="id2580377">
      48
     </a>
     ]
    </sup>
    a na ne dali nové mená vpísať. Príde dážď, zelená farba na ,nemzeti-stĺpoch‘
      vybledne, premení sa v modrú, i mená sa zotrú, zabudnú a zostanú len tie staré, ktoré i
      Tatárov i Turkov prečkali. Dosť na tom, dediny tratili sa za nami; slnce počalo sa kloniť k
      západu. Nám tiež mušky ožili, vo voze nastala dobrá vôľa, spevu nebolo konca-kraja. Zaspievali
      sme konečne Rázvorovi tú jeho: „Rázvora, furman oravský…“ a pri zvukoch tejto piesne vtiahli
      kone do dedinskej pajty.
   </p>
   <p>
    Rázvora pohodil koňom sena, my sme vošli do krčmy. Načo ju opisovať; tie krčmy sa i tak
      podobajú jedna druhej ako vajce vajcu. Krčmár predložil nám vína, najlepšie, čo mal. Ale po
      breznianskom nechcelo sa nám doňho pustiť. Aby sme mu predsa dačo utŕžili, kúpili sme slaniny
      a chleba a vyšli k potoku ohňa naklásť. Za nami pobrala sa celá spoločnosť, i panstvo z
      bričky. Pri potoku vzplanul o chvíľu oheň, a my boli sme veselí a spokojní. Slaninu sme ani
      nepiekli. Obed brezniansky hádzal ešte tôňu na náš vnútorný život. Ale keď boli tu pištole, čo
      by sme si nestrelili?
   </p>
   <p>
    „Nože, či trafíte do tej vŕby?“ riekol Rázvora.
   </p>
   <p>
    My sme triafali, ale gule, vlastne broky lietali vpravo i vľavo, len do vŕby nie. Potom
      sme vyhadzovali klobúky a tak triafali do nich, a keď ani tak nešlo, zavesili sme klobúk na
      vŕbu.
   </p>
   <p>
    „Treba dobre cieliť,“ napomínal nás Rázvora, ale najviac ak jeden brok zatúlal sa ku
      klobúku. „No, do tohto azda len trafíte!“ nahneval sa Rázvora a zavesil svoj klobúk na konár.
   </p>
   <p>
    Do toľkého cieľa z desiatich krokov trafiť nie sú žiadne čary. Brokov nasypalo sa do
      pištole hodne, koľko len bolo možno nasypať, a najlepší strelec chytil pištoľ do ruky. Cielil
      dlho, zvŕtal ruku i tak i tak, konečne spustil. Pištoľ vystrelila. Rázvorov klobúk zahúpal sa
      na vetve a padol na zem. Priskočili sme k nemu. Zvedave ho obracali: dno bolo samá dierka.
      Výstrel bol znamenite mierený.
   </p>
   <p>
    To sa rozumie, že smiali sme sa všetci, keď Rázvora taký deravý klobúk postavil si na
      hlavu. Pri vatre sedel i náš maród. Nohy obuté, lebo palec mu trochu zmŕtvel, že už mohol
      čižmu obuť a opatrne, veľmi opatrne pokročiť. On, jestli sedel niekedy na zemi, vždy snažil sa
      defekty na podošvách zakryť tým, že nohy po turecky vtiahol pod seba. Ale udalosť s klobúkom
      odvliekla jeho pozornosť od podošvy. Nohu vystrčil smerom k spoločnosti a smial sa, že sa za
      brucho lapal. Ale kdeže by nie! Rázvora schytil jednému z nás mladších klobúčik s úzkou
      strechou a postavil si ho na hlavu. Svoj klobúk vtisol zas tomu, čí bol na jeho hlave. Rázvora
      bol ako hríb s malým klobúčkom, chlapec zas ako rýdzik o nízkom koreni a širokom klobúku. Náš
      maród musel sa smiať, nemožno sa zdržať. Skrčil a nadhadzoval sa smiechom. Smiech mu vypäl
      všetky údy; len palce na nohách sa skrčili, následkom čoho silne preklonili sa ponad ideálnu,
      myslenú plochu deravej podošvy. Veľký palec, ešte skrvavený od včerajšieho úrazu, obživol a
      stal sa razom akosi všetečným. Tu skrčil, tu natiahol sa, akoby chcel napodobniť svojho pána.
      Rázvora, ktorému nechutilo podávať sa smiechu svojej gardy, ukázal mlčky na podošvy skrčeného
      a smejúceho sa maróda. Celá spoločnosť pustila sa do smiechu, i maród sa smial, netušiac, že
      na sebe. Ani slečna-krásavica nemohla odolať. Odvrátila sa a smiala maródovým živým podošvám.
      Chudák-šuhaj len keď zbadal, že niektorí divne hľadia na jeho podošvy. Spamätal sa, zatiahol
      nohy ako slimák svoje rožky — ale už bolo pozde. Jeden nesmelý pohľad spod obočia dostačil mu
      presvedčiť sa, že o jeho tajomstvách už i slečna vie. Zarmútil sa a ukryl sa i s osudným
      palcom do voza.
   </p>
   <p>
    Rozjarená spoločnosť tiež vtiahla do pajty, posadala na vozy a uháňala ďalej.
   </p>
   <p>
    Slnce zachádzalo pomaly za vrchy, kone leteli dobrou hradskou, po nás zostávali len stĺpy
      prachu. Husle a spev, k tomu výstrely z pištolí budili všade opravdivú senzáciu. Ľudia, v poli
      zaujatí, vzpriamili sa a zvedavo hľadeli za podivnými povozmi. My sme im v ústrety spievali a
      výskali ako na svadbe. Na jednom záhone plela akási nevesta ľan. Rázvora zastavil kone, i
      pýtal sa jej:
   </p>
   <p>
    „Pán Boh pomáhaj! Povedzte nám, ideme dobre do Brezna?“
   </p>
   <p>
    „Veru nejdete, musíte sa obrátiť. A skadeže idete?“
   </p>
   <p>
    „Nuž z Ľupče,“ odpovedal Rázvora.
   </p>
   <p>
    „Ale ako, veď táto cesta ide do Ľupče. Vy sa vraciate do Ľupče. Povedám, že sa musíte
      obrátiť.“
   </p>
   <p>
    „Tak by sme zas prišli do Ľupče,“ priečil sa Rázvora. „A my chceme ísť do Brezna.“
   </p>
   <p>
    Žena si nevedela ďalej rady. Zakývala rukou na chlapa, ktorý neďaleko okopával švábku a s
      istým udivením hľadel, čo furman môže s tou ženou vyjednávať. Preto ihneď hodil motyku do
      brázdy a o spasenú dušu letel k vozu.
   </p>
   <p>
    „Však touto cestou prídu do Ľupče?“
   </p>
   <p>
    „Pravdaže do Ľupče,“ prisviedčal gazda. „Všade sa budete len cesty držať, tá vás nikde
      nepustí, a keď prídete k takému starému zámku, tam už uvidíte, kde je Ľupča.“
   </p>
   <p>
    „Ale oni majú ísť do Brezna, a nie do Ľupče,“ vysvetľovala mu starostlivá žena.
   </p>
   <p>
    „No, tak sa musia obrátiť a nazad viezť. Lebo táto ide do Ľupče.“
   </p>
   <p>
    „Veď my máme ísť do Ľupče,“ riekol Rázvora.
   </p>
   <p>
    „A povedali ste, že do Brezna.“
   </p>
   <p>
    „Veď sme tam boli dopoludnia, tam sme i kŕmili. Preto sme sa tak naľakali, keď ste nám
      povedali, že touto cestou sa chodí do Brezna.“
   </p>
   <p>
    „Ale ja?“ divila sa žena.
   </p>
   <p>
    „Teraz ste nás tak strašili.“
   </p>
   <p>
    „Ja nie; povedala som, že táto cesta ide do Ľupče. A čože veziete?“
   </p>
   <p>
    „Tuto, len sa prizrite!“ A podvihol plachtu a ukázal všetkých obyvateľov svojho voza.
      „Rozvážam exekútorov po dedinách. V každej dedine som stratil po jednom. A týchto ešte musím
      tu po Ľupču roztratiť.“
   </p>
   <p>
    „A čože sú to za?“
   </p>
   <p>
    „Ale exekútori? To sú takí páni, čo predajú všetko i tam, kde nič nenájdu. Ale hijó!“
   </p>
   <p>
    Pošibal kone, a voz pohol sa s hrkotom a žena i s chlapom stopovali ho až po najbližšiu
      zákrutu, kde im zmizol pred očima.
   </p>
   <p>
    Už sa mrkalo, keď sme prišli do mesta. Meno mesta neuvádzam, vtedy sa zvalo Slovenskou,
      dnes sa zovie Zvolenskou Ľupčou. Či slovenský, či zvolenský: to
    <span class="emphasis">
     <em>
      v
     </em>
    </span>
    prehadzuj, ako sa ti len páči, čo je slovenské, bude vždy slovenským. V zámku postavili ,Gizella-árvaház‘
    <sup>
     [
     <a class="footnote" href="#ftn.id2580667" name="id2580667">
      49
     </a>
     ]
    </sup>
    so známou, u nás všemohúcou tendenciou. Berú doň siroty nielen z okolitých dedín,
      ale z celého Uhorska. Rovnoprávnosť je tam úplná. Maďari, Rumuni, Nemci, Slováci žijú tam
      spoločnými silami na štátne útrovy. Len učitelia nevedia iba maďarsky, slovensky, niektorí i
      nemecky. Deti rozdelia tak takticky, aby v jednej ,rodine‘ zastúpené boli všetky národnosti.
      Polyglotizmus uhorský v malom! Deti vytvoria si najprv akúsi spoločnú reč, a konečne naučia sa
      po maďarsky, pravda, tiež len tak ,tótošan,‘
    <sup>
     [
     <a class="footnote" href="#ftn.id2580688" name="id2580688">
      50
     </a>
     ]
    </sup>
    pošlú sa do polgárky,
    <sup>
     [
     <a class="footnote" href="#ftn.id2580698" name="id2580698">
      51
     </a>
     ]
    </sup>
    a o jedného „hazafi-proletára“
    <sup>
     [
     <a class="footnote" href="#ftn.id2580709" name="id2580709">
      52
     </a>
     ]
    </sup>
    viac! Deti i učitelia oddelení sú od podzámčia, nesmú sa s ním stýkať; len
      direktor a s jeho povolením niektorí učitelia stýkajú sa s obyvateľstvom slovenským. Len aby
      ani vetrík slovenský ta nezafúkol a nezrútil ten kartový domok, ktorý sa tam s toľkou
      rafinériou i vytrvalosťou stavia. Život je teda ten istý ako v stredoveku za časov oligarchov,
      ktorí na tom zámku bývali. Rozdiel je len ten, že tí boli boháči, kdežto títo sú siroty. Vtedy
      ešte zámok bol v rumoch. Siroty neboli utisnuté na humanizmus.
   </p>
   <p>
    Mesto, podvečer i tak oživené, ohlášalo sa naším spevom. Odvšadiaľ nám ľudia kývali
      hlavami a usmievali sa. Poznali i oni, kto sme my, i vítali nás v svojom meste s dobrým
      úsmevom.
   </p>
   <p>
    Zatiahli sme do pajty, len trochu pohodiť koňom, že ďalej pôjdeme. Hostinec bol dosť veľký
      i výstavný, ale izba, do ktorej sme vstúpili, smrdela. Bolo to zdusené povetrie ako v izbách,
      kde mnoho ľudí býva. A skutočne, musí tu bývať požehnaná rodina. Posteľ pri posteli, ba posteľ
      na posteli, lebo i pod posteľami boli akési kasniam podobné rámy, ktoré sa v noci naprostred
      izby mohli vytiahnuť. K tomu kolísok všelijakého druhu i spôsobu. Počnúc od starootcovskej až
      po najmodernejšiu tešínsku. Vidieť zo všetkého, že ,čáp‘ mal tento dom pod zvláštnou
      protekciou, takže nestačil jeden jeho dar odrásť kolíske, už tu prišiel druhý. Tomuto sa dala
      urobiť nová, politírovaná. Prišiel tretí, bola treba kolíska. Nuž tomu sa kúpil už len košík.
      Dary sa množili; dostačila potom i obyčajná plachta o trám zavesená.
   </p>
   <p>
    Do tejto atmosféry vstúpil pán, meštiansky oblečený, celkom ako sa iní páni nosia. Len nos
      mal pridlhý a čierne fúzy nekrútili sa mu pyšno dohora, ale šli mu rovno do úst. Boli
      zanedbané; viseli na nich a na brade ešte zbytky olovrantu; myslím omrvinky chleba, máčané v
      káve.
   </p>
   <p>
    „Čo rozkhážu?“
   </p>
   <p>
    „Vína holbu!“ zvolal jeden zo starších.
   </p>
   <p>
    „A ešte jednu!“ zvolal druhý a doložil: „Ale dobrého!“
   </p>
   <p>
    „Nho,“ zavolal žid, „mne lifrujú víno zo Siksardu,“ a mľaskol pritom, aby ukázal, aké bude
      dobré.
   </p>
   <p>
    „To je nie zo Seksárdu,“
    <sup>
     [
     <a class="footnote" href="#ftn.id2580811" name="id2580811">
      53
     </a>
     ]
    </sup>
    poznamenal jeden, keď ho okúsil. Ústa sa mu stiahli v peknú šošovičku.
   </p>
   <p>
    „I phán richtár ode mňa perú,“ pochválil sa žid.
   </p>
   <p>
    „Keď treba octu do novej kapusty,“ doložil maliciózne ktorýsi.
   </p>
   <p>
    Bolo to víno, ktoré nikdy Seksárdu nevidelo. Bohvie, ktorý kraj bol tak nešťastný
      ľupčianskemu krčmárovi ho ,zalifrovať‘. Pod rukami týchto krčmárov i ,szamoroztlý‘ premení sa
      v pravé pomyje. Mieša, riedi, prisádza, močí v ňom do tých čias, kým nedostane zvláštnu
      príchuť, ktorá by i Bakchusa
    <sup>
     [
     <a class="footnote" href="#ftn.id2580849" name="id2580849">
      54
     </a>
     ]
    </sup>
    musela prinútiť k vstúpeniu do ruženca. Bolo to podobné Chalupkovmu ,Dreimännerwein‘,
    <sup>
     [
     <a class="footnote" href="#ftn.id2580863" name="id2580863">
      55
     </a>
     ]
    </sup>
    ktoré museli traja piť. Vlastne pil jeden a dvaja ho držali, aby neutiekol.
   </p>
   <p>
    Izba sa pomaly zaplnila. Čím sa mohla rodina krčmárova pochlúbiť, všetko prišlo ako do ,auslagu‘.
    <sup>
     [
     <a class="footnote" href="#ftn.id2580886" name="id2580886">
      56
     </a>
     ]
    </sup>
    Človek mimovoľne sa vmyslel do starých časov, keď ešte nad Jeruzalemom skvel sa
      slávny hrad Sion.
    <sup>
     [
     <a class="footnote" href="#ftn.id2580899" name="id2580899">
      57
     </a>
     ]
    </sup>
    Dvanásť pokolení, moderných dvanásť patriarchov stálo pred nami. Najmladší v
      plienočkách, od neho starší šmýkal sa po zemi, jeden zas vykrikoval v stojaku ani rečník na
      tribúne. Iný, už odrastenejší, rozkročil sa pred nami v šatočkách v židovskom štýle ušitých:
      kabátec i nohavičky tvorili jeden celok, otvárali sa na chrbte radom gombičiek, siahajúcim až
      dolu. Kto pozrel naň od chrbta, nemožno, aby prehliadol nezbytný pri takýchto šatách uzlík,
      visiaci spomedzi rozopätých gombičiek, hlásajúci, že dnes je nie šábes
    <sup>
     [
     <a class="footnote" href="#ftn.id2580920" name="id2580920">
      58
     </a>
     ]
    </sup>
    a že minulý šábes už bol dávno, i že v šábes bude o mnoho-mnoho čistejší. Malé
      žíďa už prezradzovalo, že čo bude chýbať na groši, doloží jazykom. Bezpečne mohlo už teraz
      polovicu ho darovať dákemu nemému. Nepratal sa do úst; hodný kus ho vyčnieval spomedzi
      červených pier. A kde je ryňa, tam je odkvap. Jazykom ako ryňou odtekali sliny na bradu, až sa
      leskla; dolu bradou na hrdlo, až dospeli k podbradku, ktorý bol celý mokrý a bol akousi živou ,špeiscetlou‘
    <sup>
     [
     <a class="footnote" href="#ftn.id2580940" name="id2580940">
      59
     </a>
     ]
    </sup>
    všetkého, čo sa od šábesu až po dnešný olovrant u ľupčianskeho hostinského jedlo.
      Že príroda nezabudla obdariť svoje mazniatko nosom, jasne svedčili zrkadielka na oboch
      rukávoch, ihrajúce zvláštnym mastnošedým leskom.
   </p>
   <p>
    Ostatné články výstavky opisovať nemôžem, lebo ich bolo vskutku mnoho. Len ešte musím
      pripomenúť dievča asi pätnásťročné, ktoré na našich z ,vyššieho‘ veľmi pozorne hľadelo. A naši
      páni si ju tiež obzerali; bola nemrzká, skôr pekná. Každý žid by sa musel do nej zaľúbiť.
      Jasné, čierne oči bez bázne potulovali sa po postavách našich bohatierov a nesklopili sa, ani
      keď sa stretli s junáckym pohľadom. Mladšie od nej dievča vzdychlo, utiahlo sa ku kolíske a
      stadiaľ obzeralo ukradomky všetkých. Bol to opravdivý domáci organ; ,flauty‘, ,ambílie‘
    <sup>
     [
     <a class="footnote" href="#ftn.id2580983" name="id2580983">
      60
     </a>
     ]
    </sup>
    a iné registre
    <sup>
     [
     <a class="footnote" href="#ftn.id2580995" name="id2580995">
      61
     </a>
     ]
    </sup>
    nechýbali v ňom. ,Principál‘, to bol sám starý, a aby nechýbala ani ,mixtúra‘,
    <sup>
     [
     <a class="footnote" href="#ftn.id2581010" name="id2581010">
      62
     </a>
     ]
    </sup>
    privliekla sa i stará. Jej rozmery jasne svedčili, že ona zaľudnila tento pustý
      dom. Keby ju bol rozdelil, bolo by z nej vystalo všetko to pokolenie, ktoré sa okolo nej
      hemžilo. Vyzerala ako kvočka, ktorá zo šestnástich kuriat ani jediné neodpudí, ale stačí
      všetky pod sebou zahriať a od zimy i dažďa ochrániť.
   </p>
   <p>
    „Skadiaľ idú páni?“
   </p>
   <p>
    „Z Revúcej.“
   </p>
   <p>
    „Čo tam roboli?“
   </p>
   <p>
    Vôbec vypýtala sa nás na všetko s takou znalosťou a dôslednosťou ako nejaký vyšetrujúci
      sudca. Prišla konečne k záverku:
   </p>
   <p>
    „A oni sú Slováci?“
   </p>
   <p>
    „A čo by sme boli?“
   </p>
   <p>
    „Veď ja nepovedám, ja Slovákov veľmi, veľmi rada.“
   </p>
   <p>
    Ako to povedala, videl som, ako sa naši z ,vyššieho‘ zahanbili. Dosiaľ sú, chvalabohu,
      všetci Slovákmi. Ale keby bol niektorý i uskočil, bol by si to vedel vysvetliť. Milovaným byť
      od ľupčianskej pani krčmárky je na každý spôsob plané lákadlo. A možno, že si ju najali
      ,geniálni administrátori‘
    <sup>
     [
     <a class="footnote" href="#ftn.id2581075" name="id2581075">
      63
     </a>
     ]
    </sup>
    zvolenskí, aby Ľupču podobnými objavmi maďarizovala. Alebo od tých čias i jej
      láska zvážila sa na protivnú stranu?
   </p>
   <p>
    „Berta, kde máš štrikeraj!
    <sup>
     [
     <a class="footnote" href="#ftn.id2581094" name="id2581094">
      64
     </a>
     ]
    </sup>
    Nehanbíš sa pred toľkými gavaliermi zaháľať?“
   </p>
   <p>
    Berta sa strhla a vzala do ruky štrimfľu. Dochodila už k päte, košíček s klbôčkom zavesila
      si na ruku a koketne hľadela zas na gavalierov. Ťažko rozhodnúť, akej farby bol pamuk na
      štrimfli. Povedal by, že čiernej; ale keď klbôčko vypadlo z košíčka a zakotúlilo sa až podo
      mňa a ja ho zdvorile zdvihol a podal krásavici: tu mi neušlo, že kde sa niti odvili, tam bol
      pamuk biely.
   </p>
   <p>
    „Pite, ľudia, pite, kone sú už nakŕmené,“ vyrušil nás hlas Rázvorov.
   </p>
   <p>
    Do pohárov nalieval najstarší zo starších. Ale ako sa prizrel, padlo mu do očú akési
      vlákno, čo okolo dna fľaše sa ohybovalo. Naddvihol sklenicu proti svetlu a zvraštil obočie.
   </p>
   <p>
    „Tu je samý chrobák. Čo je to za víno?“
   </p>
   <p>
    Žid priskočil a zasmial sa.
   </p>
   <p>
    „Nho, tho býva, tho býva! Tho thaký gajst
    <sup>
     [
     <a class="footnote" href="#ftn.id2581146" name="id2581146">
      65
     </a>
     ]
    </sup>
    sa spraví a tho z thoho — neviem ten ausdruck
    <sup>
     [
     <a class="footnote" href="#ftn.id2581157" name="id2581157">
      66
     </a>
     ]
    </sup>
    — ale tho dáva thuhosť vínu.“
   </p>
   <p>
    „A myslíte, že my to budeme piť! Dáme sa tu troviť takým vínom?“
   </p>
   <p>
    Žid otvoril ústa a hľadel na rozhnevaného študenta. Akiste mu nešlo do hlavy, ako niekto
      môže proti tomu vínu čo povedať. Veď je to jeho najlepšie víno!
   </p>
   <p>
    „Z thoho i phán richtár pijú — a dobrô im je. Tri sudy som ho vymeral, a nepovedal nik
      ništ.“
   </p>
   <p>
    „Toto víno si takto vezmeme; pôjdeme sa pána kapitána spýtať, čo to za víno meriate.“
   </p>
   <p>
    Krčmár sa mu bledý, rozochvený do očú zasmial. Náš hrdina vzal fľašu do ruky a vystúpil
      pred krčmu. Za ním vyhrnuli sme sa my, za nami hostinský, za ním jeho väčšia polovička a za
      tou celý kŕdeľ. Chlapík stúpal rezolútne smerom k mestu. Za ním sa pustil krčmár.
   </p>
   <p>
    „Nech nejdú, spravíme sa medzi sebou, v tichosti…“
   </p>
   <p>
    „A oni budú toto víno ďalej merať?“
   </p>
   <p>
    „Im nie, na moj dušu, im nie, nech mi veria, im nie.“
   </p>
   <p>
    „Ale iným áno?“
   </p>
   <p>
    Žid pozrel naňho zas v akomsi úžase. Jeho pohľad značil asi:
   </p>
   <p>
    ,Čo ťa do toho, keď iný i hnojovku vychlepce, len keď ju ty nemusíš!‘
   </p>
   <p>
    „Ja to musím vrchnosti oznámiť.“
   </p>
   <p>
    „Nech ma šanujú, tieto dietky; pozrú, ako ma Pán Boh obsypal deťmi. A zas čakám, budem mať
      veľký kelčík: belčov kúpiť, vankúšik i perinku. Nech sa na takého žida nehnevajú, ako som ja.
      Ja som len židák, a oni sú pán. Budú slúžnym, alebo ablegátom,
    <sup>
     [
     <a class="footnote" href="#ftn.id2581241" name="id2581241">
      67
     </a>
     ]
    </sup>
    alebo… nech ich Pán Boh živí!“
   </p>
   <p>
    Strach kládol mu na jazyk také slová, vlial mu do suchej tváre takú červeň, do oka taký
      oheň, že náš hrdina v svojom cite bezohľadnej spravodlivosti bol otrasený. Sama Themis
    <sup>
     [
     <a class="footnote" href="#ftn.id2581262" name="id2581262">
      68
     </a>
     ]
    </sup>
    by bola váhala. Rázvora bol pohnutý. Jedovalo ho to, že sa dal pohnúť, i odpľúval
      dosť, ale predsa musel sa i on zamiešať.
   </p>
   <p>
    „Nechajte ho, nech sa s ním čerti ošklivia!“
   </p>
   <p>
    Pre to slovo bol by sa mu indy krčmár do vlasov nanosil, ale že teraz rozhodlo razom v
      jeho prospech, skoro by ho bol vyobjímal.
   </p>
   <p>
    „Za to víno im nezaplatím, aby vedeli!“ riekol mu náš hrdina trochu mäkším hlasom.
   </p>
   <p>
    „Ja pristanem i na krivdu. Pán Boh nás neopustí.“
   </p>
   <p>
    „A poďme!“
   </p>
   <p>
    Rázvora chcel ísť k vozu, ale krčmár ho chytil za lakeť.
   </p>
   <p>
    „Vy ste dobrý človek, dopite!“
   </p>
   <p>
    „A budete to piť?“ užasol šuhaj, vidiac, ako sa Rázvora chytil fľaše.
   </p>
   <p>
    „Keď som už raz pil chrobáky, môžem vypiť i tieto. Nech sa tam miešajú, ako vedia.“
   </p>
   <p>
    I prevrátil fľašu na ústa a neodtrhol, kým i posledná kvapka nestiekla jeho zdravým,
      nerozmaznaným gágorom. Utrel si rukávom ústa, odpľul, čosi zahundral, ako ,pľuhavstvo‘, a šiel
      ku koňom.
   </p>
   <p>
    Posadali sme si do voza; Rázvora sa vyštveral na šaragle, chytil bič a zanôtil si: „Ej,
      aspoň sme sa vína darmo napili!“
   </p>
   <p>
    Neďaleko voza stál krčmár a za ním celá família. Chceli akiste ešte raz vidieť ľudí, ktorí
      sa bez pláce u žida napili a ešte mu zle-nedobre nakládli do válova. Židova rezignácia však
      nesiahala tak ďaleko, aby sa dal i vysmiať. Pritom mu i napadlo, že furman by si nespieval a
      ostatní vo voze by sa nesmiali, keby necítili, že žida oklamali. A to nemohol zniesť. Aké
      právo má goim
    <sup>
     [
     <a class="footnote" href="#ftn.id2581357" name="id2581357">
      69
     </a>
     ]
    </sup>
    klamať? Odkedy je to, aby sa goim po židovi vozil. Skočil ku koňom a chytil sa
      uzdy, práve keď sme chceli odtiahnuť.
   </p>
   <p>
    „Zaplať za víno, ja ťa nebudem darmo nadájať!“
   </p>
   <p>
    „Pustíš tú uzdu? Tak ťa tým bičom šľahnem, hneď ti ten okáľ vyskočí!“
   </p>
   <p>
    „Šibni, šibni — zaplatíš. Ale ja ti uzdy nepustím. Ty ožran, ty korheľ…“
   </p>
   <p>
    „Ale ja som ho rozkázal?“ vyjednával ďalej Rázvora.
   </p>
   <p>
    „Tys’ ho vylogal — zaplať!“
   </p>
   <p>
    „Ach, ty skrčenec naničhodný! Ak raz dolu zídem, hneď sa na márne kúsky rozsypeš. Ani do
      súdneho dňa ťa nezozbierajú!“
   </p>
   <p>
    A Rázvora k tomuto divnému experimentu sa vážne hotovil. Lebo zhodil širicu, zišiel dolu a
      rovno ku krčmárovi. Chytil ho za ruku, a milý krčmár hneď sa našiel pri plote na zemi. Sedel,
      ani čo by už päť rokov nebol nič iné robil.
   </p>
   <p>
    „Hijó!“ A voz sa pohol.
   </p>
   <p>
    Žid vyskočil zo zeme a chytil Rázvorovi liace. Rázvora videl, že tento mu nedá pokoja. Ak
      ho odstrčí od uzdy, zapradie sa mu do liací; ak mu tie vytrhne, zas mu chytí uzdu. Rozhodol sa
      k vážnejšiemu kroku. Chytil chlapa za golier a zaniesol ho k plotu. Žid bol ako tatrman, čo
      nohami drugá, keď špagátom trhneme. Nohy mu virgali v povetrí, pravda, len naprázdno, hoci
      bolo jasno vidieť tendenciu, že sa chcú k Rázvorovým nohám dostať. Natiahnutá ruka Rázvorova
      udržala ich v slušnej diaľke. Pri plote ho postavil na nohy, zas podvihol a zas postavil,
      akoby sa bol chcel presvedčiť, či figúrka mu nepadne, keď ju z ruky pustí. Po týchto pokusoch,
      vydarených dobre, ako si len možno v takej situácii myslieť, chytil sa Rázvora oboma rukami
      plota, vlastne kolov, čo v plote boli zarazené a pritisol milého krčmára.
   </p>
   <p>
    „Budeš, budeš?…“
   </p>
   <p>
    Na tieto otázky nedostal žiadnej odpovede. My sme mlčali, iba čo krčmárov organ plným
      hlasom sa ozval, akoby bol dakto mechy natiahol. ,Registre‘ že boli v poriadku, bolo pri tomto
      malom koncerte jasne rozoznať. Začala mixtúra a všetky ostatné za ňou, len ,principál‘ sa
      premenil v ,bas‘, i to akýsi nejasný, ozval sa len chvíľami prerývane ako taký nevyprášený,
      zachrípnutý organ.
   </p>
   <p>
    „Budeš, budeš?…“ ozvalo sa znovu od plota.
   </p>
   <p>
    Rázvora síce premohol nepriateľa, ale nedocielil tým vlastne nič. Kým on držal v
      babylonskom zajatí žida, žid mu nedržal kone: to je pravda. Ale i to je pravda, že ako ho
      pustí, tak žid sa chytí koní. Lebo zo skúsenosti vedel, že žid je ako lopta z pravej
      gumielastiky. Keď ju stlačíš, stlačí sa. Keď ju pustíš, zas sa vyduje. Viem, že bystrá
      Rázvorova hlava sa trápila vynájsť prostriedok krčmára o plot dajak pripevniť. Žid mal
      bystrejšiu hlavu. Vystriehol príhodný okamih, vymkol sa Rázvorovi popod pazuchu, podskočil, a
      už držal jeho široký klobúk v kostnatej ruke. Aby bol istejší, stal si za živú hradbu, tvorenú
      jeho lepšou polovičkou a potomstvom. Jeho pozícia nebola celkom zlá. Hradba bola živá,
      pohybovala sa celkom dľa toho, z ktorej strany mal prísť útok. Rázvora dobýjal z tej i z tej
      strany — márne. Ale sa hneď vynašiel. Podvihol nohu, že kde bola hradba najnižšia, tam
      prekročí a zmocní sa nepriateľa. Lesť válečná hrala vždy rolu. I tu sa osvedčila. Ako Rázvora
      prekročil malého Icíčka, vlastný otec tak postavil chlapca, že mu Rázvora stúpil na palčeky. Z
      toho povstal taký škrek, dľa ktorého možno si predstaviť povestný krik pod Jerichom. Kým
      Rázvora vyberal, kam stúpiť, hradba pošinula sa tak, že zasa len zostal mimo nej.
   </p>
   <p>
    „Budem sa ja tu s vami babrať? Neboli by ste hodni, veď vás nahreje kapitán!“
   </p>
   <p>
    A s tým holohlavý kráčal do mesta k richtárovi a či ku kapitánovi. Krčmár hľadel za ním.
   </p>
   <p>
    „Nech si to rozmyslia!“ ozval sa náš hrdina z voza. „Na ceste neslobodno ľudí napádať.“
   </p>
   <p>
    „Ja som ho len kontrabantoval. Nech zaplatí!“
   </p>
   <p>
    „My zas kontrabantujeme ich víno,“ a s tým zostúpil z voza a rezkým krokom stúpal za
      furmanom.
   </p>
   <p>
    Krčmárovi zas napadlo, že by títo ľudia nešli na úrad, keby z toho nekynul im osoh. A to z
      čieho vrecka osoh? Z jeho. Vzchopil sa a letel za nimi, kývajúc furmanovým klobúkom nad
      hlavou. Radšej sa zrečie všetkého, nech mu nezaplatia za víno, i to nech si vezmú, že ho
      ubili: len nech už idú, aby ich viac nevidel.
   </p>
   <p>
    Furmana dohonil pred richtárovým domom.
   </p>
   <p>
    „Jano, nate klobúk a choďte v čerty. Ja som len špásoval.“
   </p>
   <p>
    „Klobúk nech si už len nechajú. Keď som vedel celým mestom ísť bez neho, môžem i pred
      richtára. Ale nie zadarmo — to im tu pod holým nebom sľubujem.“
   </p>
   <p>
    „Nerobte grífy,
    <sup>
     [
     <a class="footnote" href="#ftn.id2581553" name="id2581553">
      70
     </a>
     ]
    </sup>
    klobúk vám vrátim, a choďte svojou cestou.“
   </p>
   <p>
    „Viete vy, čo je furmanské právo?“ pozrel mu Rázvora ostro do očí, ani nespozorujúc, že mu
      vyká. „Videli ste v Bystrici tú ruku na mestskom dome? Kto ukradne dakomu dačo na ceste, tomu
      sa ruka odňala. Ja vašu nechcem, neviem, načo by mi bola: ale mi zaplatíte, ej, zaplatíte!“
   </p>
   <p>
    Žid už bol zas naľakaný. Bol by ihneď hotový býval ruku nadstaviť, aby mu ju odňali. Len
      peňažite ho netrestať!
   </p>
   <p>
    „Jano, dám vám toliar, toliar vám zaplatím — na dlaň vysádžem.“
   </p>
   <p>
    „A ja si dám za toliar takú hanbu urobiť? Moja poctivosť je len toliar hodna? Ja im
      ukážem! Peniaze sebe nenechám, dám ich na ľupčiansky kostol. Tak ich richtár tým lepšie
      potiahne.“
   </p>
   <p>
    „Dám vám dva rýnske šajny. Jano, dva rýnske…“
   </p>
   <p>
    „Ideme dnu, či nejdeme?“ osopil sa na Rázvoru študent, ktorý chcel čím skôr spravodlivosti
      pole prepustiť. Ale Rázvora, ten nebol ten človek, aby sa nepokochal na strachoch iného, keď
      sa mohol. S vyhrážkou pozrel na krčmára a vošiel do dvora. Za ním vošiel i študent ako právny
      obranca in natura.
    <sup>
     [
     <a class="footnote" href="#ftn.id2581614" name="id2581614">
      71
     </a>
     ]
    </sup>
    Tam ho chytil Rázvora za rameno.
   </p>
   <p>
    „Mladý pán, bolo by najlepšie, keby sme sa s tým židom spravili.“
   </p>
   <p>
    „Spravte sa, keď chcete,“ odpovedal rozhorlený šuhaj, „i tak ste už celkom nasiakli tým
      otroctvom židovským. Keď sa vám žid usmeje, zabudnete na všetky krivdy. Keď ho my neudáme, kto
      ho má udať? Ako sa dozvie úrad o neporiadku, čo sa v krčme deje?“
   </p>
   <p>
    „Mladý pán, ja povedám, aby sme sa s ním spravili. Úrad vie, čo za víno sa meria v krčme,
      ale neurobil kroky dodnes, a kvôli nám ani dnes neurobí. Nám neprisúdia nič, budeme mať len
      oštaru a hanbu. Viem ja, ako je to v cudzom meste s mešťanom sa pravotiť. Cudzieho zamočia, ak
      len môžu, a mešťanovi dajú za pravdu.“
   </p>
   <p>
    „Ja neverím: pravda musí byť všetkým rovná.“
   </p>
   <p>
    „Veď ja nedbám.“
   </p>
   <p>
    Už bolo i tak neskoro, lebo boli už v richtárskej izbe. Pán richtár ponúkol ich sadnúť a
      vyzval ich, aby povedali, čo mu doniesli.
   </p>
   <p>
    Náš nádejný advokát previedol tu prvú obrannú, vlastne útočnú reč proti krčmárovi. Hoci to
      bola jeho panenská reč, musí sa mu uznať, že bola široko založená. Vybral si v tom za model
      reč Cicerónovu contra Catilinam.
    <sup>
     [
     <a class="footnote" href="#ftn.id2581681" name="id2581681">
      72
     </a>
     ]
    </sup>
    Plamennými slovami líčil ustatosť pútnikovu, dôležitosť krčiem; ako má byť krčma
      ochranou pred nápadmi lupičov; aký trestuhodný je to čin, keď krčmár dopustí, aby jeho hosťa
      olúpili; aký trestuhodnejší, keď sa sám spolčí so zbojníkmi, a aká to doprosta beštiálnosť,
      keď on sám napadne svojho hosťa. A prečo ho napadol? Len preto, že hosť zmiloval sa nad ním a
      na žobrácku palicu ho neuviedol. Líčil mu, ako krčmár prosil, odprosoval, sľuboval, ako sám
      sebe špintal, a keď bol istý, že ho žalovať nepôjdu, ako ich prepadol na ceste, ako sa zmocnil
      koní i klobúka furmanovho. Konečne mu pripomenul čo za úloha čaká naň, ako na sudcu; ako musí
      z každého skutku klásť počet pred tým Sudcom najvyšším; aké povinnosti vzniesla naň dôvera
      jeho spoluobčanov. Reč bola, ako hovorím, široká i hlboká, slová nevšedné, vzlet miesty až
      vysoko poetický. Mám ho v podozrení, že len preto vtiahol Rázvoru pred richtára a nedal sa mu
      vyrovnať so židom, aby mohol svojou výrečnosťou richtára i Rázvoru oslniť.
   </p>
   <p>
    Pod ostatnými jeho slovy vkradol sa i predesený krčmár.
   </p>
   <p>
    Abych pravdu povedal, na richtárovi nebolo znať žiadneho oduševnenia ani rozčúlenia. Ba
      myslím, že celá vec ho ani nezaujímala. Podoprel si hlavu lakťom a díval sa na dymy, ktoré z
      jeho fajky vystupovali a krúžili izbou. Keď už prúd rečí obhajcových zastal a vyschol, trhol
      sa razom, vylial močku, v pitvorci fajky nahromadenú, vytriasol na ňu popol, pritisol vrchnák
      a fajku strčil do vrecka.
   </p>
   <p>
    „Čo sa vám to stalo, čo?!“
   </p>
   <p>
    „Práve som dokončil svoju reč, uvedúc dôvody, ktoré viedli naše kroky sem hľadať a vyzvať
      ruku spravodlivosti, aby nedopustila…“
   </p>
   <p>
    „A čo sa vám to stalo?“
   </p>
   <p>
    Náš rečník zastal a v udivení hľadel na richtára. Prichádzal pomaly k náhľadu, že richtár
      z celej reči nepochopil ani slova. Nech potom mrhá niekto svoj talent pred takým… Eh, ani Demosthenes
    <sup>
     [
     <a class="footnote" href="#ftn.id2581776" name="id2581776">
      73
     </a>
     ]
    </sup>
    by tu nič nespravil. Voľky-nevoľky musel z vysokého fóra zostúpiť a uponížiť sa do
      tej čiernej prózy. Vytrčil prst a uprel ho k prsiam krčmárovým, akoby ho chcel prebodnúť.
   </p>
   <p>
    „Tento pán olúpil tohto človeka o klobúk.“
   </p>
   <p>
    „Kedy?“
   </p>
   <p>
    „Dnes, teraz.“
   </p>
   <p>
    „Kde?“
   </p>
   <p>
    „V pajte, vlastne pred pajtou.“
   </p>
   <p>
    „Prečo?“
   </p>
   <p>
    „Prosím ponížene, phán richtár, títo pháni…“
   </p>
   <p>
    „Mlčať, ich som sa nespytoval. Prečo?“
   </p>
   <p>
    Náš verejný žalobca akoby bol z duba spadol. Čo vlastne bola príčina, povedať ju?
   </p>
   <p>
    „Nuž preto, že sme my boli prislabí a prehliadli mu, že meria chrobavé víno.“
   </p>
   <p>
    „Prosím ponížene, phán richtár, oni ho vypili, vypili do kvapky.“
   </p>
   <p>
    „My sme si rozkázali dve holby vína,“ ujal sa reči Rázvora, lebo videl, že vec sa vždy
      viac zamotáva. „Keď sme ho dopoly odpili, videli sme, že v ňom plávajú chrobáky. Chceli sme
      krčmára žalovať, ale on nás uprosil, odpustil nám i plácu zaň, len aby sme ho nevyzradili. Ale
      keď sme boli už na voze a chceli odísť, on nás nepustil, a keď som ho upomenul, strhol mi z
      hlavy klobúk. Nuž sme sa prišli požalovať.“
   </p>
   <p>
    Richtár teraz už pochopil, v čom je celá vec. A ľahostajným okom pozrel na žida. Tento
      cítil sa zas istým. Neúspech rečníkov mu neušiel; tiež ho obodrovalo, že furman i jeho
      zástupca uznali za dobré zamlčať dva fakty. Že totiž víno dopili, i že krčmára pomačkali.
   </p>
   <p>
    „Cigánia, prosím ponížene, cigánia! To bolo víno fajn, ale oni ho vypili, a potom
      povedali, že je nanič. Ja som ich prosil, aby hľadeli na moje deti, na ženu, že som ja
      chudobný človek. Ale oni vysadli do voza a chceli mi ujsť. Nech sami povedia, či by oni tak
      urobili? Ja som žid, ale by sa, na moj dušu, Pána Boha bál. Ja som mu chytil koňa za uzdu, ale
      iba trošku, len jedným palcom som sa jej držal, aby mi neutiekli. A to víno bolo takô, ani pri
      biskupskej tabuli takô páni nepijú, na moj dušu. A on ho vypil a priskočil ku mne a tak ma
      hodil o plot, že som myslel, že nikdy po svete nebudem chodiť. Mal som nové háby, a on ma
      hodil o plot a tuto mi gombičku odtrhol, a ja som ich na Turíce dal robiť, kúpil som i štof za
      pätnásť rýnskych, hotové som vysádzal za ne, a cúgehér
    <sup>
     [
     <a class="footnote" href="#ftn.id2581896" name="id2581896">
      74
     </a>
     ]
    </sup>
    za tri zlatky, a tuto mi na lajblíku gombičky odtrhol, i hozentrágla pukla. A keď
      som sa zodvihol, tak ma pritisol o plot, že mi ani vydýchnuť nedalo. To je pravda, svätá
      pravda, a ja som sa skrčil a vzal mu klobúk. Moja Rézka tam bola, taký fercvajflunk
    <sup>
     [
     <a class="footnote" href="#ftn.id2581916" name="id2581916">
      75
     </a>
     ]
    </sup>
    prišiel na ňu, že ochorie, a on priskočil ešte ku mne a chcel ma zmárniť.
      Lepoldkovi stúpil na palček, bude sa mu zbierať, a Rézka bola celá hin, a vedia, ona je v inom
      stave — a ešte ma šli žalovať. Nech povedia, či by tak oni robili? Fuj! fuj!“
   </p>
   <p>
    „Čo ste mu za to víno nezaplatili?“
   </p>
   <p>
    „Keď boli v ňom červiaky zaliahnuté, a on nám sám odpustil. A to je nie pravda, že by…“
   </p>
   <p>
    Pán richtár nedal Rázvorovi dopovedať, i žid mu skočil do reči.
   </p>
   <p>
    „Hahaha! Črviaky! To je zo Siksárdu víno a pán richtár ho tiež koštovali. A ja som
      neodpustil — ani jednu kvapku, ja som chudobný človek; nemôžem víno darmo merať, lebo ho na
      potoku nenačieram.“
   </p>
   <p>
    „Keď boli v ňom červiaky — ukážte mi ho, kde je?“
   </p>
   <p>
    „On ho vychľaptal, korheľ jeden! A teraz cigáni, že boli v ňom črviaky. Čo by im, pán
      richtár, povedal šuster, keby od neho čižmy nosili rok a potom mu ich vrátili, že sú nie
      dobré? Oni najprv vypili, a potom ľahko hovoriť, že boli v ňom črviaky.“
   </p>
   <p>
    „Kde je to víno?“
   </p>
   <p>
    „Ja som ho dopil,“ priznal sa Rázvora. „Ale on mi ho ponúkol, aby ho dopil.“
   </p>
   <p>
    „Musel som mu povedať, lebo keď vypil tri žajdlíky, čo by už i tú kvapku nedopil. To by
      bolo ľahko! Ja by si dal doniesť dva okovy vína, jeden by spotreboval a druhý by vrátil, že je
      plané a nezaplatil nič. Nech uznajú, pán richtár! A ja tiež chcem dačo za svoju bolesť, ja si
      vezmem vízunk-repertunk
    <sup>
     [
     <a class="footnote" href="#ftn.id2581992" name="id2581992">
      76
     </a>
     ]
    </sup>
    a moja Rézi tiež, a budeme tohto, tohto grobiana žalovať.“
   </p>
   <p>
    „Mlčte už toľko!“ zahriakol ho richtár. „Povedzte mi, prečo ste dopili to víno, keď ste
      videli v ňom črviaky!“
   </p>
   <p>
    „Keď mi ho dal!“
   </p>
   <p>
    „Nech mu neveria. Sedliak je veľmi háklivý, jemu by sa bolo hudilo červavô piť. Ale vedel,
      že je nie červav…“
   </p>
   <p>
    „Uverte nám, my nič neklameme,“ riekol zástupca Rázvorov, „my pravdu hovoríme.“
   </p>
   <p>
    „Ale to víno ste mali doniesť — to víno! Kdeže ja…“
   </p>
   <p>
    „Oni vedia, akô ja mám víno, a pivnicu ani v Siksárde; nech neveria, tí ma ohovárajú.“
   </p>
   <p>
    „Čušte, keď raz poviem! Vy hneď a hneď vráťte klobúk tomu človeku a vy zaplaťte za víno.“
   </p>
   <p>
    „My?“
   </p>
   <p>
    „Áno, vy. Keby víno bolo také nanič, neboli by ste ho dopili…“
   </p>
   <p>
    „Ale bolo nanič, samý červiak…“
   </p>
   <p>
    „Už by ste boli ochoreli od neho, a vám choroba nehľadí z očí. Len pekne zaplaťte a majte
      s ním svätý pokoj.“
   </p>
   <p>
    „A mne za bolesť, za šaty? Ja tie šaty nemôžem potrebovať, to boli nové šaty.“
   </p>
   <p>
    „A mne za hanbu, keď som musel sem ísť bez klobúka?“
   </p>
   <p>
    „Nechajte to tak. Vyrovnajte sa, spravte sa pekne a choďte svojou stranou. Ak sa vám môj
      súd nepáči, choďte sa žalovať pred súd. Tam budete čakať zo tri dni, a nevyhráte nič.“
   </p>
   <p>
    „Veď je tak,“ upokojil sa Rázvora. „Ja som hneď povedal,“ i pozrel s výčitkou na
      zahanbeného rečníka. „Povedz, koľko to víno stojí?“
   </p>
   <p>
    „Holba po toliari, zlatka dvadsať grajciarov.“
   </p>
   <p>
    „Čo? Nehanbíš sa?“
   </p>
   <p>
    „To bolo zo Siksardu…“
   </p>
   <p>
    „Nepleť.“
   </p>
   <p>
    „I pán richtár toľko platili; ale oni zaplatili ako hodný a statočný človek, i onikali mi.
      A tento grobian, on i tyká i moc sa mu vidí.“
   </p>
   <p>
    Rečník siahol do vrecka a vyplatil krčmárovi za víno. Keď už mal platiť, aspoň sa s ním
      nehádal.
   </p>
   <p>
    „Tak, to sa mi páči! Oni sú hodný, veľmi hodný človek.“
   </p>
   <p>
    Naši sa vytratili od richtára a sadli do voza. Vzali si od tých čias naučenie:
   </p>
   <p>
    „Nesúď sa, keď si nie doma.“
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2580108" name="ftn.id2580108">
        42
       </a>
       ]
      </sup>
      <span class="emphasis">
       <em>
        Plenus venter non studet libenter
       </em>
      </span>
      (lat.) — Plný žalúdok sa neučí
          rád, t. j. s plným žalúdkom sa zle učí.
     </p>
    </div>
    <div class="footnote">
     <p>
      <sup>
       [
       <a class="para" href="#id2580120" name="ftn.id2580120">
        43
       </a>
       ]
      </sup>
      <span class="emphasis">
       <em>
        scholastik
       </em>
      </span>
      — stredoveký filozof
     </p>
    </div>
    <div class="footnote">
     <p>
      <sup>
       [
       <a class="para" href="#id2580153" name="ftn.id2580153">
        44
       </a>
       ]
      </sup>
      <span class="emphasis">
       <em>
        kapitula
       </em>
      </span>
      (z lat.) — hlava
     </p>
    </div>
    <div class="footnote">
     <p>
      <sup>
       [
       <a class="para" href="#id2580238" name="ftn.id2580238">
        45
       </a>
       ]
      </sup>
      <span class="emphasis">
       <em>
        kanikula
       </em>
      </span>
      (z lat.) — psie (horúce) dni
     </p>
    </div>
    <div class="footnote">
     <p>
      <sup>
       [
       <a class="para" href="#id2580271" name="ftn.id2580271">
        46
       </a>
       ]
      </sup>
      <span class="emphasis">
       <em>
        kauklovať
       </em>
      </span>
      — čariť, robiť čary
     </p>
    </div>
    <div class="footnote">
     <p>
      <sup>
       [
       <a class="para" href="#id2580365" name="ftn.id2580365">
        47
       </a>
       ]
      </sup>
      <span class="emphasis">
       <em>
        tótoš-maďarčina
       </em>
      </span>
      — slovensko-maďarčina
     </p>
    </div>
    <div class="footnote">
     <p>
      <sup>
       [
       <a class="para" href="#id2580377" name="ftn.id2580377">
        48
       </a>
       ]
      </sup>
      <span class="emphasis">
       <em>
        nemzeti-stĺpy
       </em>
      </span>
      (maď.) — stĺpy namaľované v maďarských národných
          farbách: červenej, bielej a zelenej
     </p>
    </div>
    <div class="footnote">
     <p>
      <sup>
       [
       <a class="para" href="#id2580667" name="ftn.id2580667">
        49
       </a>
       ]
      </sup>
      <span class="emphasis">
       <em>
        Gizella-árvaház
       </em>
      </span>
      (maď.) — Gizelin sirotinec
     </p>
    </div>
    <div class="footnote">
     <p>
      <sup>
       [
       <a class="para" href="#id2580688" name="ftn.id2580688">
        50
       </a>
       ]
      </sup>
      <span class="emphasis">
       <em>
        tótošan
       </em>
      </span>
      (maď.) — po slovensky
     </p>
    </div>
    <div class="footnote">
     <p>
      <sup>
       [
       <a class="para" href="#id2580698" name="ftn.id2580698">
        51
       </a>
       ]
      </sup>
      <span class="emphasis">
       <em>
        polgárka
       </em>
      </span>
      (z maď.) — meštianska škola
     </p>
    </div>
    <div class="footnote">
     <p>
      <sup>
       [
       <a class="para" href="#id2580709" name="ftn.id2580709">
        52
       </a>
       ]
      </sup>
      <span class="emphasis">
       <em>
        hazafi-proletár
       </em>
      </span>
      (z maď.) — vlastenecký proletár
     </p>
    </div>
    <div class="footnote">
     <p>
      <sup>
       [
       <a class="para" href="#id2580811" name="ftn.id2580811">
        53
       </a>
       ]
      </sup>
      <span class="emphasis">
       <em>
        Seksárd
       </em>
      </span>
      — Szegszárd, maďarské mesto neďaleko ústia Sárvizského
          prieplavu do Dunaja, preslávené červeným vínom
     </p>
    </div>
    <div class="footnote">
     <p>
      <sup>
       [
       <a class="para" href="#id2580849" name="ftn.id2580849">
        54
       </a>
       ]
      </sup>
      <span class="emphasis">
       <em>
        Bakchus
       </em>
      </span>
      — v gréckej mytológii boh vína a radosti
     </p>
    </div>
    <div class="footnote">
     <p>
      <sup>
       [
       <a class="para" href="#id2580863" name="ftn.id2580863">
        55
       </a>
       ]
      </sup>
      <span class="emphasis">
       <em>
        podobné Chalupkovmu „Dreimännerwein“
       </em>
      </span>
      (nem.) — „Vínu troch mužov“,
          obraz z veselohry Jána Chalupku „Juvelír“
     </p>
    </div>
    <div class="footnote">
     <p>
      <sup>
       [
       <a class="para" href="#id2580886" name="ftn.id2580886">
        56
       </a>
       ]
      </sup>
      <span class="emphasis">
       <em>
        auslag
       </em>
      </span>
      (z nem.) — výklad
     </p>
    </div>
    <div class="footnote">
     <p>
      <sup>
       [
       <a class="para" href="#id2580899" name="ftn.id2580899">
        57
       </a>
       ]
      </sup>
      <span class="emphasis">
       <em>
        Sion
       </em>
      </span>
      — pahorok v Jeruzaleme, kde za kráľa Dávida stál hrad
     </p>
    </div>
    <div class="footnote">
     <p>
      <sup>
       [
       <a class="para" href="#id2580920" name="ftn.id2580920">
        58
       </a>
       ]
      </sup>
      <span class="emphasis">
       <em>
        šábes
       </em>
      </span>
      (hebr.) — židovský deň odpočinku
     </p>
    </div>
    <div class="footnote">
     <p>
      <sup>
       [
       <a class="para" href="#id2580940" name="ftn.id2580940">
        59
       </a>
       ]
      </sup>
      <span class="emphasis">
       <em>
        špeiscetla
       </em>
      </span>
      (z nem.) — jedálny lístok
     </p>
    </div>
    <div class="footnote">
     <p>
      <sup>
       [
       <a class="para" href="#id2580983" name="ftn.id2580983">
        60
       </a>
       ]
      </sup>
      <span class="emphasis">
       <em>
        ambília
       </em>
      </span>
      — rozpätie melódie od najbližšieho tónu po
          najvyšší
     </p>
    </div>
    <div class="footnote">
     <p>
      <sup>
       [
       <a class="para" href="#id2580995" name="ftn.id2580995">
        61
       </a>
       ]
      </sup>
      <span class="emphasis">
       <em>
        register
       </em>
      </span>
      — mechanické zariadenie na organe, ktorým sa uvádzajú
          hlasy do funkcie a rušia sa
     </p>
    </div>
    <div class="footnote">
     <p>
      <sup>
       [
       <a class="para" href="#id2581010" name="ftn.id2581010">
        62
       </a>
       ]
      </sup>
      <span class="emphasis">
       <em>
        mixtúra
       </em>
      </span>
      (z lat.) — register na organe, ktorý obsahuje zmes
          hlasov
     </p>
    </div>
    <div class="footnote">
     <p>
      <sup>
       [
       <a class="para" href="#id2581075" name="ftn.id2581075">
        63
       </a>
       ]
      </sup>
      <span class="emphasis">
       <em>
        administrátor
       </em>
      </span>
      (z lat.) — správca
     </p>
    </div>
    <div class="footnote">
     <p>
      <sup>
       [
       <a class="para" href="#id2581094" name="ftn.id2581094">
        64
       </a>
       ]
      </sup>
      <span class="emphasis">
       <em>
        štrikeraj
       </em>
      </span>
      (z nem.) — pletenie
     </p>
    </div>
    <div class="footnote">
     <p>
      <sup>
       [
       <a class="para" href="#id2581146" name="ftn.id2581146">
        65
       </a>
       ]
      </sup>
      <span class="emphasis">
       <em>
        gajst
       </em>
      </span>
      (z nem.) — lieh
     </p>
    </div>
    <div class="footnote">
     <p>
      <sup>
       [
       <a class="para" href="#id2581157" name="ftn.id2581157">
        66
       </a>
       ]
      </sup>
      <span class="emphasis">
       <em>
        ausdruck
       </em>
      </span>
      (nem.) — výraz
     </p>
    </div>
    <div class="footnote">
     <p>
      <sup>
       [
       <a class="para" href="#id2581241" name="ftn.id2581241">
        67
       </a>
       ]
      </sup>
      <span class="emphasis">
       <em>
        ablegát
       </em>
      </span>
      (z lat.) — poslanec
     </p>
    </div>
    <div class="footnote">
     <p>
      <sup>
       [
       <a class="para" href="#id2581262" name="ftn.id2581262">
        68
       </a>
       ]
      </sup>
      <span class="emphasis">
       <em>
        Themis
       </em>
      </span>
      — podľa gréckej mytológie bohyňa práva a spravodlivosti.
          Dozerala na poriadok pri hostinách a na trhoch. Zobrazuje sa so zaviazanými očami a váhami
          v ruke.
     </p>
    </div>
    <div class="footnote">
     <p>
      <sup>
       [
       <a class="para" href="#id2581357" name="ftn.id2581357">
        69
       </a>
       ]
      </sup>
      <span class="emphasis">
       <em>
        goim
       </em>
      </span>
      (z hebr. goi) — pôvodne označenie národa, neskôr každý
          nežid.
     </p>
    </div>
    <div class="footnote">
     <p>
      <sup>
       [
       <a class="para" href="#id2581553" name="ftn.id2581553">
        70
       </a>
       ]
      </sup>
      <span class="emphasis">
       <em>
        grífy
       </em>
      </span>
      (z nem.) — hmaty
     </p>
    </div>
    <div class="footnote">
     <p>
      <sup>
       [
       <a class="para" href="#id2581614" name="ftn.id2581614">
        71
       </a>
       ]
      </sup>
      <span class="emphasis">
       <em>
        in natura
       </em>
      </span>
      (lat.) — v prirodzenej podobe, v skutočnosti
     </p>
    </div>
    <div class="footnote">
     <p>
      <sup>
       [
       <a class="para" href="#id2581681" name="ftn.id2581681">
        72
       </a>
       ]
      </sup>
      <span class="emphasis">
       <em>
        reč Cicerónova contra Catilinam
       </em>
      </span>
      — reč slávneho rímskeho rečníka a
          štátnika Marca Tullia Cicera (106 — 43 pred. n. l.) proti sprisahancovi Luciovi Sergiovi
          Catilinovi (108 — 62 pred n. l.). Cicero predniesol svoju obžalobnú reč 7. novembra 63
          pred zhromaždeným senátom, po ktorej Catilina musel odísť do vyhnanstva.
     </p>
    </div>
    <div class="footnote">
     <p>
      <sup>
       [
       <a class="para" href="#id2581776" name="ftn.id2581776">
        73
       </a>
       ]
      </sup>
      <span class="emphasis">
       <em>
        Demosthenes
       </em>
      </span>
      (384 — 322 pred n. l.) — najslávnejší rečník,
          bojovník za grécku slobodu proti Filipovi Macedónskemu
     </p>
    </div>
    <div class="footnote">
     <p>
      <sup>
       [
       <a class="para" href="#id2581896" name="ftn.id2581896">
        74
       </a>
       ]
      </sup>
      <span class="emphasis">
       <em>
        cúgehér
       </em>
      </span>
      (z nem.) — príslušenstvo; tu príprava do šiat
     </p>
    </div>
    <div class="footnote">
     <p>
      <sup>
       [
       <a class="para" href="#id2581916" name="ftn.id2581916">
        75
       </a>
       ]
      </sup>
      <span class="emphasis">
       <em>
        fercvajflung
       </em>
      </span>
      (z nem.) — zúfalstvo
     </p>
    </div>
    <div class="footnote">
     <p>
      <sup>
       [
       <a class="para" href="#id2581992" name="ftn.id2581992">
        76
       </a>
       ]
      </sup>
      <span class="emphasis">
       <em>
        vízunk-repertunk
       </em>
      </span>
      (z lat. visum repertum) — lekárske
          vysvedčenie
     </p>
    </div>
   </div>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2582126">
       </a>
       5
      </h2>
     </div>
    </div>
   </div>
   <p>
   </p>
   <p>
   </p>
   <p>
   </p>
   <div class="blockquote">
    <blockquote class="blockquote">
     <p>
     </p>
     <div class="literallayout">
      <p>
       <br/>
       <span class="emphasis">
        <em>
         „Odajte tento list mojej milej mami,
        </em>
       </span>
       <br/>
       <span class="emphasis">
        <em>
         Čo roške predáva u ťej vyšnej braňi.“
        </em>
       </span>
       <br/>
      </p>
     </div>
     <p>
     </p>
    </blockquote>
   </div>
   <p>
   </p>
   <p>
   </p>
   <p>
    Takúto adresu mohol kedysi napísať z vojny šťastný syn Banskej Bystrice, a bol istý, že
      list jeho milá mama dostane. Bystrica bola vtedy obohnaná ešte múrom a nepreletel do nej ani
      vrabec bez vedomia hajdúcha, vlastne pána kastelána. Koľko ciest viedlo do Bystrice — a každá
      cesta vedie do Bystrice — toľko mocných brán sa vypínalo a bránilo prístup nepovolaným hosťom
      do mesta. Násilník, ktorý pod dákym prestrojením prešiel bránou vzdor ostražitosti strážnikov,
      aby sa približne poučil, čo čaká naň v meste, vyložený bol ohromný kyjak, v podobe tĺka,
      ktorým niekde švábku tlčú pre kŕmniky, kyjak, dľa legendy, samého Jánošíka. Nuž keď Jánošík
      tam o kyjak prišiel, nechže obyčajný zlodej sa má na pozore!
   </p>
   <p>
    Veru všeličo by tie brány vedeli rozprávať, keby mohli. Tak by rozprávali, ako pred
      štyridsiatym ôsmym bol zabránený prístup synom Izraela.
    <sup>
     [
     <a class="footnote" href="#ftn.id2582204" name="id2582204">
      77
     </a>
     ]
    </sup>
    A rozkaz sa plnil so všetkou prísnosťou a krutosťou tých starých, barbarských
      časov. Ak si mal podozrive dlhý nos alebo brčkavé vlasy, už ťa hajdúch zastavil a examinoval;
      ak si prízvukom reči prezradil, že tvoji predkovia pasírovali Červené more,
    <sup>
     [
     <a class="footnote" href="#ftn.id2582228" name="id2582228">
      78
     </a>
     ]
    </sup>
    hajdúch ti rezolútne oznámil, že ty hradby kráľovského mesta pasírovať nebudeš. Ak
      si sa dobre držal a neprezradil rečou svoj pôvod, ešte si nemal výhru vo vrecku. Hajdúch
      vedel, čím je označený Izrael, i musel si sa mu legitimovať.
   </p>
   <p>
    Nad Európou a teda i nad Bystricou svitla nová doba. Doba kultúry, emancipácie,
      liberalizmu, tolerantnosti, pary, elektriny, nacionalizmu a bohvie ako sa tie šaty menujú,
      ktoré si obliekli násilie a brutálnosť našej doby. Lebo všetko zostalo pri starom, ľudia sa v
      ničom nezmenili. Staré hriechy zostali, len obliekli sa do nových moderných šiat. Hrádze medzi
      kastami sa porúcali — ak sa porúcali — a nastavali sa miesto nich iné, ešte mocnejšie. Ponad
      roztrhané hrádze votreli sa iní, cudzí, a prvá ich práca bola nie tie hrádze porúcať, zničiť,
      ale do trhlín nanosiť piesku a hliny a znovu ich reštaurovať, len aby ich už nik neprekročil.
   </p>
   <p>
    Ale čo je pravda, to je pravda: vyšnej brány v Banskej Bystrici už niet. I múry sú už tiež
      porúcané, lebo mestu je potrebný priestor, aby si mohlo voľne vydýchnuť a rozšíriť sa. Keď sme
      vťahovali do mesta, pristúpil síce hajdúch, ale len aby vybral akýsi poplatok, neviem, či mýto
      a či dáku inú daň. Ani mu nenapadlo pozrieť do voza, kto tam sedí, a vynášať úsudky, k akej
      konfesii patríme. Ostatne keby bol aj dnu pozrel, nebol by videl nič, len kľuckajúce,
      driemajúce postavy, pozdĺž alebo krížom voza preložené. V tom šere petrolejových lámp, ktoré
      po ulici kmitali, bol by nás ľahko mohol považovať za vrecia s múkou, švábkou alebo mrkvou.
      Ako voz zastal a hlava necítila, že sa vezie, že sa tlčie o drabinu, alebo kufor, alebo opätok
      susedov, prebudili sme sa a udivení hľadeli do dlhej, dlhej ulice, osvetlenej dvojradom
      petrolejových lámp.
   </p>
   <p>
    „Bystrica!“ vydralo sa každému mimovoľne z úst. Známa vec, že pre Slováka sú dve mestá na
      svete: Bystrica a Prešporok. Vzpriamili sme sa na sediskách, každý dľa najlepšej možnosti. Nie
      že by nás bola pýcha prešla pomyslením, že je to mesto naše, ale že ulice boli vyložené
      zvariakmi, po ktorých Rázvorov voz veselo si tancoval.
   </p>
   <p>
    Popri biskupskej rezidencii a liptovskou bránou našli sme sa za mestom. Tam sme i zatiahli
      do veľkolepého hostinca, v akom sme ešte dosiaľ nikdy neboli. Rázvora sa tam pohyboval ako
      doma. Znal i čeliadku v dome, a čeliadka znala jeho. Každý sa mu prívetive usmial, i
      prihováral, potľapkali ho i po pleci a jak Janíčko, tak Janíčko.
   </p>
   <p>
    „Čo je to za hostinec?“ spýtali sme sa ho.
   </p>
   <p>
    „To je pána Trebuľov! To je šak hostinec — ja, čože, pán Trebuľa!“
   </p>
   <p>
    Hoci som v Bystrici predtým nikdy nebol, predsa Trebuľov hostinec som znal dobre. Každé
      dieťa u nás ho znalo, lebo od nás ľudia podjeseň chodievali do Bystrice s kapustou. A nech si
      sa opýtal kohokoľvek, kde nocoval, každý povedal, že u Trebuľu. Dľa toho utvoril som si o jeho
      dome divný pojem. Dom, v ktorom celá dedina môže prenocovať, už len musí byť poriadny! A ešte
      keď mi rozprávali, že nielen z našej dediny, ale i z ostatných dedín tam nocúvajú!
   </p>
   <p>
    Ostatne bolo tam dosť smutno. My sme vo voze zostali sami, pánov z bričky už tam čakali a
      zajali do mesta. Mimo toho boli sme ako otrávení po dnešnej ceste, a prehalaškovanej ceste.
      Kufre sme usporiadali tak, aby sme na nich mohli spať, takže celý voz premenil sa v obrovskú
      posteľ. Ale čo jak veľká posteľ, predsa nemôže toľkých pritúliť. Traja sme zostali bez
      prístrešia. Ale na šťastie tu bola panská brička. Dvaja sme ju hneď obsadili, ľahnúc si pozdĺž
      popod sediská, hlavou do sena, ktoré bolo utisnuté za zadným sediskom za šaragľami. Náš tretí
      kompán musel sa uspokojiť len sediskom. Obsadil, vlastne obľahol zadné, a boli sme všetci ako
      v sláve nebeskej. Zaspali sme, ani čo by nás bol do vody hodil.
   </p>
   <p>
    Keď som sa prebudil, bol už jasný deň. Podvihol som hlavu, ktorá ma bolela v tyle, lebo
      ležala na doskách. Podvihnem hlavu, a tu tlk do čela. Zabudol som, že ležím pod sediskom, i
      udrel som sa doň. Priateľ, čo ležal na ňom, prebudil sa, čosi zahundral, vstal a pretrel si
      oči. Ale tu zgavdžal i druhý nepriateľ, ktorý mi ležal pri boku vystretý.
   </p>
   <p>
    „Noha, noha! Nožička moja!“
   </p>
   <p>
    Trhol sa, ramenite
    <sup>
     [
     <a class="footnote" href="#ftn.id2582423" name="id2582423">
      79
     </a>
     ]
    </sup>
    vstal, a zas tlk hlavou o sedisko. My sa dívame naň, priateľ zo sediska sa nehol,
      len pretieral si oči.
   </p>
   <p>
    „Čože kvičíš, čo ti je?“
   </p>
   <p>
    „Noha moja, prepánaboha, nestoj mi na nej!“
   </p>
   <p>
    „Tak čo si hneď nepovedal?“
   </p>
   <p>
    A priateľ zo sediska za dobré uznal prestúpiť na iné miesto.
   </p>
   <p>
    „Ej, noha!“ skríkol som zase ja, a nie som si povedomý, či schválne a či len tak zo žartu
      virgol som urazenou nohou.
   </p>
   <p>
    To malo konečne účinok. Priateľ si sadol na sedisko a začal si nohu varovať, akoby mu
      decko ležalo na lone, i hladil ju, i mraštil sa a cez zuby osŕkal od bolesti.
   </p>
   <p>
    „Nechcel som ťa, naozaj, nechcel som ťa,“ vysvetľoval som mu nehodu.
   </p>
   <p>
    Ale on postrčil ma, a ja by som bol iste padol do pajty, keby sa nebol drabiny zachytil.
      Brička teda bola pri novom živote.
   </p>
   <p>
    Rany sa nám hneď zahojili. Zabudli sme na nehody, v ktorých sme sa dnes, akoby na dôkaz,
      že chodíme v údolí plaču a bolestí, prebudili. Prvé bolo, že sme šli dobré ráno zavinšovať
      pánom do voza. Tam ešte všetko spalo ako more. Bolo počuť len odfukovanie.
   </p>
   <p>
    „Čo by sme im urobili?“ bolo prvou našou otázkou.
   </p>
   <p>
    „A kde sú vám klobúky?“ pýtal sa nás priateľ zo zadného sediska.
   </p>
   <p>
    Vskutku, nezbadali sme ani, že klobúky nám zostali v bričke. Skočili sme si po ne, ale
      tam, kde sme ležali, nebolo nič. Ani na sediskách, nikde nič. Napadli sme nepriateľa zo
      sediska.
   </p>
   <p>
    „A kde sú nám klobúky?“
   </p>
   <p>
    „A ja viem?“
   </p>
   <p>
    „Vieš, ty si nám ich prekryl!“
   </p>
   <p>
    „Ale ja?“
   </p>
   <p>
    „Ty!“
   </p>
   <p>
    „Videl si ma, či čo?“
   </p>
   <p>
    „Ty si prvý spozoroval, že nemáme klobúkov. Ty si ich musel prekryť!“
   </p>
   <p>
    „Spozoroval som preto, že mám oči v hlave a vidím. Veď to každý musí spozorovať!“
   </p>
   <p>
    „Nevyhováraj sa, daj nám klobúky.“
   </p>
   <p>
    „A kde ich ja vezmem?“
   </p>
   <p>
    „Vezmi, kde chceš, kde si ich schoval. Ale klobúky nám daj!“
   </p>
   <p>
    „Ale keď ich ja nemám, dajte mi pokoj! Choďte si ku klobučníkovi!“
   </p>
   <p>
    Priateľ sa obrátil na päte a pošiel na cestu ako človek, ktorého do nás a našich klobúkov
      celkom nič. To nás napálilo. Prikradli sme sa k nemu a od chrbta zmocnili sa jeho klobúka.
   </p>
   <p>
    „Dáš mi klobúk?“
   </p>
   <p>
    „Dáš mi klobúk?“ odpovedali sme mu my tým istým spôsobom.
   </p>
   <p>
    „Daj mi môj klobúk!“
   </p>
   <p>
    „Daj ty môj najprv!“
   </p>
   <p>
    „Ja ho nemám.“
   </p>
   <p>
    „Ani ja.“
   </p>
   <p>
    „Ale ty…“
   </p>
   <p>
    Nedopovedal ani, skočil k nám a začal nás ťahať. Môj priateľ, u ktorého bol klobúk,
      vidiac, že je zle, klobúk mi zahodil. Ja som ho schytil a letel s ním k vozu. Priateľa zo
      sediska to nahnevalo. Videl v tom lesť a seba obeťou ľsti. Nádeje nebolo, že mňa chytí; držal
      sa teda toho, čo mal. Nameral chudákovi priateľovi môjmu vrchovate, i vyplatil ho kde
      drobnými, kde hrubšími. Priateľ môj nechcel všetko prijať, z tých hrubších mu chcel niečo i
      vydať; ale priateľ zo sediska zariadil veci tak, že iba čo-to z tých vydaných na jeho adresu
      prišlo.
   </p>
   <p>
    Ja som šípil taktiku svojho kamaráta zo sediska. Keď vyplatí toho, vrhne sa na mňa. I
      hľadel som zaujať pozíciu. Vyštveral som sa na voz od chrbta a sadol si na lajsničku
    <sup>
     [
     <a class="footnote" href="#ftn.id2582618" name="id2582618">
      80
     </a>
     ]
    </sup>
    medzi oboma drabinami. Toto bola asi najistejšia pozícia. Ak nepriateľ bude chcieť
      hore, mám, chvalabohu, nohy i opätky a na plachte sediac, nemusím sa báť, že prepadnem do
      voza.
   </p>
   <p>
    Víťaz od Trebuľu skutočne obrátil sa k vozu. Ja som skrčil nohy v kolenách a čakal. Hoci
      mu hnev horel v tvári, predsa sa umiernil, aby prehliadol situáciu.
   </p>
   <p>
    „Ideš dolu?“
   </p>
   <p>
    ,Aha — vyjednáva!‘ myslel som si a zajasal som nad svojou nedobytnou pozíciou.
   </p>
   <p>
    „Ešte raz: ideš dolu?“
   </p>
   <p>
    Ja som sa mu zasmial.
   </p>
   <p>
    „Nejdeš, povedz!“
   </p>
   <p>
    „Nejdem.“
   </p>
   <p>
    Ale nestalo sa, čo som čakal. Priateľ sa neštveral za mnou dohora; darmo som si teda nohy
      krčil a hotovil. Naopak: skrčil sa, čosi dolu pod drabinou babral a vždy pozrel na mňa, či som
      ešte tam. Čo tam robil? Darmo som si lámal hlavu. Ale sa mi hneď rozjasnilo: plachta začala
      povoľovať. Medzi lajsničkou a oblúkom lieskovým utvorila priehlbinu, v ktorej som ja sedel.
      Pozícia moja bola nevýhodná. Nohami som nemohol vládnuť, musel som sa nimi na lajsni držať.
      Musel som upotrebiť i ruky. Klobúk nepriateľov postavil som si na hlavu a chytil som sa
      lievčov. Môj nepriateľ uhádol, čo je moja slabá stránka. Najprv mi zviazal nohy, a to motúzom
      z uvoľnenej plachty, ako keď kohúta nesú na trh do mesta. Keď už bol istý, že mu neutečiem,
      zostúpil dolu, vytiahol z osi lônik, takže lievč, o ktorý som sa držal, stratil všetku oporu.
      Musel som mu vydať i túto pozíciu. To isté spáchal i s druhým lievčom. Ja som sa chytil
      drabiny. Ale milý môj nepriateľ vystúpil na koleso, podvihol mi nohy dohora a druhou rukou mi
      dal pod nos frčku. Padol som následkom tej jedinej frčky do voza na spiacich kamarátov. Môj
      sok sa viac o mňa neozrel. Ani sa ma nedotkol. No, ale vo voze! Radšej by sa bol našiel vo
      vlčej jame. Tí tam mysleli, že to všetko len všetečnosť. Chytili ma medzi seba a mlátili — ale
      nie Čákyho slamu. Každý úder som pocítil „extra“
    <sup>
     [
     <a class="footnote" href="#ftn.id2582701" name="id2582701">
      81
     </a>
     ]
    </sup>
    a mohol by ho i kvitovať na písme. A ten, čo to všetko zapríčinil, ten sa mi pri
      voze smial. Ba i môj krivdený priateľ sa mi smial. Snáď si myslel, že dnes mne a ešte dnes
      tebe.
   </p>
   <p>
    Keď moji rozjedovaní mučitelia videli, že na mňa sa už viac nesprace, bez ďalšej ceremónie
      ma vyhodili von. Tento výlet z voza mohol byť pre mňa i nepríjemný, keď povážime, že nohy som
      mal sputnané a k tomu s plachtou spojené, ktorá ich dohora tiahla. Istá vec, že na nohy som
      neskočil, ale ako každý iný na mojom mieste by bol urobil: prestrel som sa v pajte. Ale že
      pajta bola naplnená slamou a všelijakými odpadkami krmu a podobným, nestalo sa mi celkom nič.
      Ležal som na chrbte, nohy do neba, hlava quasi na zemi. Odviazať ma hneď neodviazali. Pobavili
      sa so mnou, zlostníci, a tak konečne ma rozputnali.
   </p>
   <p>
    Bol som teda na tom istom stanovisku, ako som sa prebudil: klobúka som nemal. Rozdiel bol
      len ten, že vtedy sa mi nikto nesmial, a teraz sa smiali i strate klobúka i výprasku, ktorý
      som bol obdržal. Vyliezol som na prázdnu bričku a stadiaľ pozeral zamračene na veselú skupinu
      svojich spolucestovateľov. Stratený klobúk hľadať mi ani nenapadlo. Pridŕžal som sa fatalizmu:
      nájde sa, ak mi ho podhodí, kto ho prekryl. Behať, ňuchať, vypytovať sa, bedákať: to všetko
      značilo by len polienka na oheň všeobecnej škodoradosti prikladať a tajnému zlostníkovi nové
      trofeje na hlavu klásť. A skutočne, moja taktika sa osvedčila, spoločnosť začala sa inými
      vecami zaoberať. Ja, ako vyobcovaný hriešnik, nebral som podielu v ich zhovore.
   </p>
   <p>
    Ale o chvíľu prišlo mi pocítiť ťarchu svojho postavenia. Páni z bričky boli ešte v meste,
      ani tak chytro sa nevrátia, treba vykoristiť príležitosť a Bystricu sem i tam obzrieť.
      Skutočne, celá spoločnosť sa zobrala, i druh môjho utrpenia sa pripojil k nej. Podarilo sa mu
      požičať si od Rázvoru čapičku, ktorú ten pod klobúkom nosieval. Bola síce obšúchaná, i masťami
      všelijakými mazaná, ale vyzerala takto dosť dobre. Zďaleka sa činila, akoby to bola čiapka s
      vyhrnutým náčelkom.
   </p>
   <p>
    „Nepôjdeš?“ volali na mňa kamaráti.
   </p>
   <p>
    „Vidíte, že nemôžem!“ odpovedal som vzdorovite.
   </p>
   <p>
    „Ako chceš!“
   </p>
   <p>
    A už sa hrnuli na ulicu.
   </p>
   <p>
    Musím vyznať, že celý žart len teraz začal sa mi nepáčiť. Zlodej bol nielen figliar, ale
      obyčajný, mizerný zlomyseľník. Dľa šibalských pravidiel bolo by sa patrilo, aby mi bol klobúk
      podhodil a neolúpil ma o zábavu v meste. V mojej duši hromadilo sa čím diaľ, tým viac
      pomstyžiadosti. Ale hlavne mi išlo o to, abych do mesta predsa šiel a zlodeja tým spôsobom o
      ďalšiu radosť pripravil. Skočil som do izby, kde sedeli Rázvora a panský kočiš, pilne zaujatí
      v robení hodného konta u pána Trebuľu.
   </p>
   <p>
    „A čo si ty nešiel s nimi?“ prijal ma Rázvora.
   </p>
   <p>
    „Vidíte, prekryli mi klobúk, nemôžem.“
   </p>
   <p>
    „Čertova čeliadka!“ odvrával si furman. „Veď už jeden tu bol kroz čiapky. Požičal som mu
      svojej.“
   </p>
   <p>
    „Nemali by ste ešte jednu?“
   </p>
   <p>
    „Môj syn, ani mne čiapky na hruške nerastú. Ale tuto Miško ti požičia svojho klobúka.“
   </p>
   <p>
    Ja som chtive pozrel na Miškov-kočišov klobúk. Bol celkom dľa kočišskej módy robený, s
      vysoko vyhrnutou particou, obšívanou širokou šnúrou, taktiež stužka visela z neho nadol. Ale
      stužku by bol zahol za particu a klobúk by bol celkom, ba veľmi gavaliersky. Miško sa usmial a
      len povedal, obrátiac sa k Rázvorovi:
   </p>
   <p>
    „A ak mi ho odpasie?“
   </p>
   <p>
    „Ale čerta, var za bieleho rána?“
   </p>
   <p>
    „A páni čo by mi povedali?“
   </p>
   <p>
    „Keď nechcete, majte si ho! Ani vám ho nechcem,“ riekol som podráždený a vtiahol som sa do
      voza.
   </p>
   <p>
    Tam som zožieral v sebe hnev, stud i všetky pocity, ktorými ma situácia nadelila. Tak som
      do mesta vôbec nešiel, kvôli čomu sme vlastne túto dlhú cestu volili. Preto, keď som domov
      prišiel, nemohol som ani materi, ani sestre o Bystrici rozprávať, čo som veľmi, veľmi ľutoval.
      Ani vám nemôžem o nej nič, celkom nič napísať, čo ešte väčšmi ľutujem: iste väčšmi ako vy,
      trpezliví, trpezliví čitatelia.
   </p>
   <p>
    Ani vám nejdem opisovať, čo som precítil vo voze cez tých niekoľko hodín. Kto ešte klobúka
      nestratil, ten by ani neuveril tomu bôľu. Keď sa priatelia vrátili, našli ma vo voze;
      potešoval som sa obhrýzaním kosti — jediná to relikvia po merinde.
   </p>
   <p>
    „Keby si vedel, aké to mesto!“ chvastal sa mi kamarát v Rázvorovej čapici. „Domy, divné
      domy! Štyri domy jeden na druhom; štyri také „ronďoše“, a máš jeden dom bystrický. A ako tu
      chytajú psov! Ide šarha s takým vozíčkom a učeň drží taký drôt. Tu ti musia psi nosiť také
      mašličky, justík ako my, a na mašličke dukát. Ak nemá toho dukáta na hrdle, už mu ten učeň
      zahodí slučku na hrdlo a vstrčí ho do kamrlíka, do toho vozíka. A psi tak brechali v celom
      meste.“
   </p>
   <p>
    „A teba nechytil ten učeň?“
   </p>
   <p>
    Kamarát ani nepočul moju otázku.
   </p>
   <p>
    „Ty, a tu ti majú divné hodiny. V jednom obloku som videl. Dvaja sedia na takom dreve a
      vážia sa — a to hodiny idú. Alebo taký chlap v klobúku je tam vymaľovaný, a tomu chodia oči
      sem i tam, a to čo hodiny idú! A tu ti veľké rožky predávajú. Ani vôl daktorý nemá takého
      roha, ako je tu rožtek za dva grajciare. A zlepia sa ti dva rožky dovedna, tak chrbty ich
      zlepia, a to je za groš! Jaj! A počuješ — tu je tiež gymnázium a promenáda! Taká pekná! Ani tu
      ti kravy nevyháňajú do poľa, ani kráv nedržia, len ženy čo donesú mlieko z dedín, a to tak
      každé ráno. A vodu zo studní nemusia ťahať, ani potoka nemajú. Tu ti voda z takých rúr vždy a
      vždy tečie. By si sa nadíval! A aké pletené koláče predávajú! A kostolov čo tam jest, keby…“
   </p>
   <p>
    „Ale daj mi pokoj! Už som videl dosť kostolov.“
   </p>
   <p>
    „Ale takých nie. Majú taký zvon, juj taký, — Quirin
    <sup>
     [
     <a class="footnote" href="#ftn.id2582960" name="id2582960">
      82
     </a>
     ]
    </sup>
    v Revúcej mu je ako najmenšie dieťa. Boli sme na veži i ukázali nám ho. Regiment
      vojakov môže pod ním bývať.“
   </p>
   <p>
    „A veža koľká je?“
   </p>
   <p>
    „Len ako revúcka, nič nie — ba je vysoká.“
   </p>
   <p>
    „A široká?“
   </p>
   <p>
    „Nie je široká, trochu širšia.“
   </p>
   <p>
    „A ako sa zmestí do nej ten zvon?“
   </p>
   <p>
    „Ten zvon? Nuž, braček, keď sa musí.“
   </p>
   <p>
    Videl som, ako ma môj kamarát šudí; ale čo robiť, preškriepiť sa mi nedal. Dľa jeho slov
      mal som o Banskej Bystrici omnoho znamenitejšie pojmy nežli predtým.
   </p>
   <p>
    Konečne, keď sa mi už v Bystrici počalo i neľúbiť — áno, neľúbiť, vzdor tomu, že ľudia si
      prajú: ,Za živa v Bystrici, a po smrti v nebi‘ — prišli i páni z bričky. Slečna žiarila
      krásou, viac než kedykoľvek predtým. Úctive sme ju pozdravili i starého pána, jej otca. Mne
      to, pravda, bolo skoro nemožno, natoľko som bol holohlavý, ale dľa obyčaje ruka siahla predsa
      k hlave a zachytila miesto klobúka šticu. Spoločnosť sa zasmiala, i slečna, ale len na chvíľku
      trhla kútikmi a na lícach naskočilil jej dve také šelmovské, naničhodné, roztomilé jamky! Ja
      som s obdivom pásol po každom hnutí jej tváre, otvoril som trochu ústa a nespúšťal z nej oka.
      Spoločnosť nevychádzala zo smiechu. Menovite starší by boli radi na moje konto dvoriť krásnej
      slečne.
   </p>
   <p>
    „Kde ti je klobúk?“ spýtal sa jeden z nich, chcejúc tak pozornosť slečninu obrátiť na
      neúplnosť mojej toalety.
   </p>
   <p>
    Ja som nezdvorile pohol plecami, chcejúc mu pred slečnou ukázať, že jej krása prevyšuje
      všetko, i rešpekt najnižšej triedy oproti osmotriednikom.
   </p>
   <p>
    „Čo si nepostavíš klobúk na hlavu?“ riekol mi dobrodušne nič netušiaci starý pán.
   </p>
   <p>
    Ale ja som mlčal a hľadel, hľadel.
   </p>
   <p>
    „Kde vám je klobúk?“ zaznela konečne otázka z jej plných rtov.
   </p>
   <p>
    Čo som chcel, docielil som. Ona sa mi prihovorila, prvý raz v živote, a ona mi dvojí! Áno,
      dvojí, medzi prvú, vlastne druhú a ôsmu triedu položila dve vodorovné čiarky, čo sa volá v
      matematike ekvál. Ja som ekvál ktorémukoľvek z tých, čo sa mi vysmievajú, čo ma zľahčujú.
      Nevedel som, čo napochytre odpovedať. V zmätku som si siahol na hlavu, potom do vrecák, akoby
      som otázny predmet hľadal. Moji zásadní nepriatelia to vykoristili a jednohlasne sa
      rozrehotali. Áno, rehotali sa všetci, keď ich smiech porovnám s jej smiechom. Lebo i ona sa
      zasmiala.
   </p>
   <p>
    „Klobúk — klobúk sa mi stratil.“
   </p>
   <p>
    „A z hlavy?“ zadivila sa milostive a ešte raz sa usmiala.
   </p>
   <p>
    „A čo si ho nehľadal?“ vypytoval sa ďalej aj starý pán.
   </p>
   <p>
    „Veď som ho hľadal,“ a mimovoľne som si ohmatal nohavice, ktoré mi kamaráti pri hľadaní
      klobúka vyprášili.
   </p>
   <p>
    „No, pôjdeme. Kdeže je Mišo?“
   </p>
   <p>
    Pre Miša doskočili do hostinca. My sme čakali, kým pokladie riad na kone a kým zapriahne.
      Mišo, odkladajúc žľab spopred koní, zrazu sa zadíva.
   </p>
   <p>
    „Ľaľa, čo je tuto!“
   </p>
   <p>
    V ruke držal akýsi čierny predmet.
   </p>
   <p>
    „Veď sta to tie klobúky, no, bohuprisám!“
   </p>
   <p>
    A skutočne, naše klobúky boli vo válove pred koňmi. Môj bol už i tak všelijaký, ale
      terajší jeho tvar ma až zarazil. Na strieške boli stopy konských zubov.
   </p>
   <p>
    „A čo ste nám ich ta dali?“ osopil som sa na Miša.
   </p>
   <p>
    „Ale ja, mladý pán? Tuž, a komu by to na um zišlo. Ale, ľaľa, keď ležali vo vozíku a hlavu
      mali v tom sene, musel som klobúky so senom strhnúť. Všetci čerti by to nevymysleli.“
   </p>
   <p>
    „Ba keby ich kone boli zožrali!“ vtipkoval si jeden zo starších.
   </p>
   <p>
    Spoločnosť sa i tak smiala, ale jemu to ešte nebolo dosť.
   </p>
   <p>
    „Ja — naše kone sta naučené na dobrú sečku a na ovos,“ riekol Mišo, nemysliac pritom na
      nič bočného.
   </p>
   <p>
    „A pod ich klobúky je ašak planá?“ prevracal mu reči spomenutý už zlostník.
   </p>
   <p>
    Mne nebolo milé, že ma toľme nihiluje pred slečnou. Osmelil som sa a zavrátil som ho
      ostro:
   </p>
   <p>
    „To dľa svojej ju tak haníte?!“
   </p>
   <p>
    Všetci sa zasmiali, iba slečna sa odvrátila.
   </p>
   <p>
    Bol čas už si sadať. Vtiahol som sa do voza a sadol hneď na stranu, aby nebol tak pod
      rukou. Urazený pán pri tom všetkom strčil ma do boku a sľuboval mi, že ma vyhodí.
   </p>
   <p>
    „A ja si tiež nedám…“ bránil som sa s gurážou.
   </p>
   <p>
    „Čuš, chlapčisko!“
   </p>
   <p>
    „I vy ste…“
   </p>
   <p>
    „Ja že som?“
   </p>
   <p>
    „I vy ste boli chlapčisko!“
   </p>
   <p>
    „No, veď tak!“ uspokojil sa nahnevaný pán.
   </p>
   <p>
    Iste sa bál, že ho nazvem tak ako on mňa. A čo sa budem s ním doprávať: naperú ma, vysmejú
      ma, plakať mi nedajú.
   </p>
   <p>
    Tak sme leteli smerom k Starým Horám. Bol som znechutený dnešnými príhodami. Keby nie
      slečna a jej slová, ktoré ako balzam vyfutrovali mi zranené srdce, bol by sa pustil snáď do
      plaču.
   </p>
   <p>
    Neskoro večer vysypali ma z voza rovno do náručia natešenej matere.
   </p>
   <p>
    A či sa hneváte, že som tak skoro zakončil ostatný deň našej púti? Bolo by snáď lepšie,
      keby som bol i s predošlými dvoma tak zachodil: nebol by musel mnohý trpezlivý čitateľ zívať.
      Zakončil som ho tak skoro nie preto, že sa chytro minul, skôr preto, že bol veľmi, veľmi
      zdĺhavý a nudný. Také bývali všetky dni pred príchodom domov. Človek cítil čosi v povetrí, ako
      blízku hrmavicu. S takým asi pocitom rediká sa bača na Michala zo salaša. Treba mu účty
      skladať z hospodárstva. Táto milá povinnosť čakala i mňa. Už vopred som precítil celý priebeh
      tohto deja, a to mi uberalo dobrú vôľu.
   </p>
   <p>
    Že som sa nemýlil, dokázalo nasledujúce ráno. Mať otvorila kufor a prehliadala privezenú z
      Revúcej garderóbu svojho syna.
   </p>
   <p>
    „A kde ti je košeľa? Jedna chybí.“
   </p>
   <p>
    Túto otázku som čakal. Čo odpovedať? Treba sa dáko vytočiť.
   </p>
   <p>
    „Ach, mamička moja, keby ste vedeli, ako som sa ja raz topil!“
   </p>
   <p>
    „A kde?“
   </p>
   <p>
    „Vyvábili ma, aby sa šiel kúpať — nuž tam.“
   </p>
   <p>
    „Kto ťa vábil, dieťa moje? Čo si sa dal?“
   </p>
   <p>
    „Ja — keď som sa musel. To boli veľkí, a tí by ma ubili.“
   </p>
   <p>
    „A profesori? Tí by ťa nezastali?“
   </p>
   <p>
    „Ba zastali. Ale keby som prišiel domov, starší by ma ešte lepšie ubili, prečo som na nich
      žaloval.“
   </p>
   <p>
    „Ach, môj rajský kvet!“ A už ma pritisla do svojej teplej náruče. Košeľa bola zabudnutá. O
      chvíľu ma zas zavolala.
   </p>
   <p>
    „A máš ešte ten remeň?“
   </p>
   <p>
    Zas nová história!
   </p>
   <p>
    „Nemám — roztrhol sa mi.“
   </p>
   <p>
    „Čo sa roztrhlo?“ zamiešal sa drsný hlas otcov, ktorý ostatné slovo dopočul.
   </p>
   <p>
    Hlas jeho nezvestoval nič dobrého. Bol nespokojný s vysvedčením. V prvom polroku som mal
      samé
    <span class="emphasis">
     <em>
      dobre
     </em>
    </span>
    (primis), teraz som sa popravil a doniesol testimonium
    <sup>
     [
     <a class="footnote" href="#ftn.id2583350" name="id2583350">
      83
     </a>
     ]
    </sup>
    so samými
    <span class="emphasis">
     <em>
      chválitebne
     </em>
    </span>
    (cum eminenti). Ale on sa nechcel dať
      presvedčiť, že je toto svedectvo lepšie.
   </p>
   <p>
    „Dobre je všade dobre,“ riekol nazlobený, „hoden by si bol, aby ťa vysekal.“
   </p>
   <p>
    Mať sa väčšmi zľakla otcovej otázky než ja. Stisla mi tajomne ruku a skryla ma za seba,
      odpovedajúc za mňa.
   </p>
   <p>
    „Dierka na košeli sa mu roztrhla.“
   </p>
   <p>
    „Stará, necigáň! Remeň sa mu roztrhol — ja mám dobré ucho. Ja ti toho galgana odtrhnem od
      srdca, len duj s ním do jedného vreca. Odpášem raz tento remeň a tak ho privítam, že bude do
      smrti spomínať.“
   </p>
   <p>
    „Iď ho, ty katisko, iď. Máš ty srdce rodičovské?“
   </p>
   <p>
    „Nepleť, stará. A ty, loptoš, povedz: kde si ten remeň potrhal? Ako?“
   </p>
   <p>
    Pred otcom sa nedá zohýňať, ten hocičo nejde uveriť. Remeň som stratil. Pán Boh vie, kde.
      Ak to poviem otcovi, ten mi jazyk tylom vytiahne.
   </p>
   <p>
    „Kde si ho potrhal?“
   </p>
   <p>
    „Na gymnastike.“
   </p>
   <p>
    „Čo je to gymnastika?“
   </p>
   <p>
    „To je taký pánt. Človeku odpášu remeň a zavesia ho naň. A to je gymnastika.“
   </p>
   <p>
    „To keď dačo prevriedite, ašak? Koľko ráz si tak visel?“
   </p>
   <p>
    „To každý visel, každý týždeň dva razy.“
   </p>
   <p>
    „Pre Pána Boha!“ zalomila rukami mať. „A neboja sa Boha tí ľudia?“
   </p>
   <p>
    „Tak im treba, potvorám! Nie sú i tak hodni len na šibenicu. Nech sa od malička učí.
      Jánošík tiež tri dni visel na šibenici. I fajčil vraj.“
   </p>
   <p>
    Prehrmela teda šťastlive i otázka strateného remeňa. Otec odišiel, vydýchol som si. Mať
      pokračovala v prehliadke.
   </p>
   <p>
    „A kde sú tie nohavice? Vieš, tie pásikované.“
   </p>
   <p>
    „A, mamo, tam nám dávali len raz dňa jesť.“
   </p>
   <p>
    „A si mi nezomrelo od hladu?“
   </p>
   <p>
    „Bol som iba kosť a koža. V páse by ma bol nechtmi preštikol.“
   </p>
   <p>
    Táto hyperbola
    <sup>
     [
     <a class="footnote" href="#ftn.id2583469" name="id2583469">
      84
     </a>
     ]
    </sup>
    i materi sa zdala byť hyperbolou.
   </p>
   <p>
    „A, chvalabohu, teraz si dosť v sebe. Nepoznať ti, že by si bol mal krivdu.“
   </p>
   <p>
    „To ma tá merinda popravila, čo ste od Rázvoru poslali.“
   </p>
   <p>
    „Ozaj — a bola dobrá?“
   </p>
   <p>
    „No! A zajtra budete variť pirohy?“
   </p>
   <p>
    „I dneska. A ty rád pirohy?“
   </p>
   <p>
    „A aké budú dobré!“ tešil som sa.
   </p>
   <p>
    Padli jej do oka moje úbohé čižmy.
   </p>
   <p>
    „A ty si ich už podral! Chlapče, veď ty chodíš už na svojich podošvách.“
   </p>
   <p>
    „Mamo, viete, v Revúcej je to taká móda.“
   </p>
   <p>
    To som neluhal.
   </p>
   <p>
    „Chodiť na holých podošvách? A kto tú módu nastavil?“
   </p>
   <p>
    „Ja neviem: ale všetci sme tak chodili — len sa prizrite!“
   </p>
   <p>
    „To je pľuhavá móda, to sa mi nepáči! Alebo boso, alebo v čižmách, ale nie takto: A keby
      otec zvedel…“
   </p>
   <p>
    „Veď mi trvali od Turíc.“
   </p>
   <p>
    „A od Turíc je ešte nie toľko.“
   </p>
   <p>
    „Ale koľké svety som ja musel do školy! Sem a tam — sem a tam: a koľko ráz za deň! Dobre
      som si nohy nepodral. A raz, mamo, keď som išiel do školy, chytil ma kôň za plece. Mal mi ho
      odhryznúť.“
   </p>
   <p>
    „Ach, to je akési mesto! A neodhryzol ti ho, chvalabohu!“
   </p>
   <p>
    „Nie, ja som mu uskočil; ale kus rukáva mu zostalo v pysku. Vidíte tento kabát?“
   </p>
   <p>
    „Škoda ho byť, a bol celkom dobrý. Keď sa len tebe nič nestalo, moje dieťa radostné!“
   </p>
   <p>
    Tým bol i kabát odbavený. Mať ho hneď skryla do komory do svojej truhly a kľúč vzala k
      sebe. Len aby otec dáko nezvedel…
   </p>
   <p>
    „Mamo, a dáte mi druhé čižmy?“
   </p>
   <p>
    „Dám, môj synček, dám. Už som ti ich kúpila, ale čit — otec nevie! Keď sa trochu doma
      obtrieš, otec pôjde do poľa, potom si ich obuješ a zanosíš. Teraz by ich hneď poznal.“
   </p>
   <p>
    „A tieto ak vidí? Ubije ma, lebo sa strojí.“
   </p>
   <p>
    „Nie, dušička moja — ó, nedám si ťa! Keď večer všetci zaspia, zanesiem ich čižmárovi a ten
      ich musí podbiť do rána. Ale ty musíš tiež šanovať, môj holub zlatý. My nemáme toľko ako iní —
      vieš?“
   </p>
   <p>
    „Veď!“
   </p>
   <p>
    To bola moja odpoveď za toľko obetí.
   </p>
   <p>
    Tak to bolo prvých päť-šesť dní, kým som sa v dome neobtrel. Otcova ruka vždy na remeni,
      len ho odpásať. Materina zas vždy hotová mňa zastať. A to ho ešte väčšmi hnevalo. Ona si
      myslela, že takého dieťaťa niet druhého na svete. Nedala by ma, a čo by ma zlatom boli chceli
      odvážiť. Radšej sa ona podložila úderu otcovej ruky, len aby mňa nezasiahol. Moja nevinnosť
      bola u nej jasná ako deň.
   </p>
   <p>
    Pozdejšie sa prevrátilo všetko. Otec mi privykol i vľúdnejšie pozrel vše na mňa. U matky —
      neviem prečo, či že mi privykla, či že moje hriechy prevýšili i jej dobrotu, dosť na tom, že u
      nej ,rajský kvet‘ zamieňal sa postupne ,fialkou‘, ktorá nie je totožná s tou, čo je symbolom
      skromnosti, a konečne i s ,kvetom zo záhradky čertovej‘. Raz došlo tak ďaleko, že pochytila
      habarku na mňa. Vo mne sa vzbúrila krv: nedočkal som habarky, utiekol som. Človek nevie často
      sám, čo robí: tak i ja. Vrátiac sa do izby, mater som našiel plačúcu. Nepovedala len toľko:
      „Rád by si kedysi tú ruku bozkať, čo ťa chcela biť.“ Nechápal som celkom, čo vraví, ale som
      zaplakal.
   </p>
   <p>
    Šťastný vek, kým stojí nad nami bytosť, držiaca v jednej ruke korbáč a v druhej koláč!
   </p>
   <p>
    Pozdvihla sa potom len raz; ale nie trestať: požehnať. A zmeravela.
   </p>
   <p>
    Revúcke gymnázium zahynulo.
    <sup>
     [
     <a class="footnote" href="#ftn.id2583661" name="id2583661">
      85
     </a>
     ]
    </sup>
    Rázvora doviezol na prázdniny i vtedy svojich škubentov. To bola jeho posledná
      furmanka. Po Všechsvätých obľahol a odobral sa k otcom starý Rázvora-Točiar, posledný
      predstaviteľ slávnych časov furmanských.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2582204" name="ftn.id2582204">
        77
       </a>
       ]
      </sup>
      <span class="emphasis">
       <em>
        pred štyridsiatym ôsmym bol zabránený prístup synom Izraela
       </em>
      </span>
      —
          pred revolúciou r. 1848 mali židia zakázaný prístup do Brezna
     </p>
    </div>
    <div class="footnote">
     <p>
      <sup>
       [
       <a class="para" href="#id2582228" name="ftn.id2582228">
        78
       </a>
       ]
      </sup>
      <span class="emphasis">
       <em>
        tvoji predkovia pasírovali Červené more
       </em>
      </span>
      — Podľa biblie Mojžiš,
          osloboditeľ a vodca Izraelov, previedol Židov z Egypta na horu Sinaj cez Červené more tak,
          že Boh rozdelil more, aby mohli prejsť po suchu na druhú stranu. Nad Egypťanmi, ktorí ich
          prenasledovali, sa more zavrelo a pochovalo vo svojich vlnách prenasledovateľov.
     </p>
    </div>
    <div class="footnote">
     <p>
      <sup>
       [
       <a class="para" href="#id2582423" name="ftn.id2582423">
        79
       </a>
       ]
      </sup>
      <span class="emphasis">
       <em>
        ramenite
       </em>
      </span>
      — strmo, prudko
     </p>
    </div>
    <div class="footnote">
     <p>
      <sup>
       [
       <a class="para" href="#id2582618" name="ftn.id2582618">
        80
       </a>
       ]
      </sup>
      <span class="emphasis">
       <em>
        lajsnička
       </em>
      </span>
      (z nem.) — doštička
     </p>
    </div>
    <div class="footnote">
     <p>
      <sup>
       [
       <a class="para" href="#id2582701" name="ftn.id2582701">
        81
       </a>
       ]
      </sup>
      <span class="emphasis">
       <em>
        extra
       </em>
      </span>
      (lat.) — osobitne
     </p>
    </div>
    <div class="footnote">
     <p>
      <sup>
       [
       <a class="para" href="#id2582960" name="ftn.id2582960">
        82
       </a>
       ]
      </sup>
      <span class="emphasis">
       <em>
        Quirin
       </em>
      </span>
      — názov zvona podľa svätca Quirina
     </p>
    </div>
    <div class="footnote">
     <p>
      <sup>
       [
       <a class="para" href="#id2583350" name="ftn.id2583350">
        83
       </a>
       ]
      </sup>
      <span class="emphasis">
       <em>
        testimonium
       </em>
      </span>
      (lat.) — vysvedčenie
     </p>
    </div>
    <div class="footnote">
     <p>
      <sup>
       [
       <a class="para" href="#id2583469" name="ftn.id2583469">
        84
       </a>
       ]
      </sup>
      <span class="emphasis">
       <em>
        hyperbola
       </em>
      </span>
      (z gr.) — zveličenie
     </p>
    </div>
    <div class="footnote">
     <p>
      <sup>
       [
       <a class="para" href="#id2583661" name="ftn.id2583661">
        85
       </a>
       ]
      </sup>
      <span class="emphasis">
       <em>
        Revúcke gymnázium zahynulo
       </em>
      </span>
      — slovenské gymnázium v Revúcej v čase
          národného prenasledovania a útlaku roku 1874 vládnúce vrstvy zatvorili
     </p>
    </div>
   </div>
  </div>
 </body>
</html>
