<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2517059">
       </a>
       1
      </h2>
     </div>
    </div>
   </div>
   <p>
   </p>
   <p>
   </p>
   <p>
    Prvá od Boha, druhá od ľudí, tretia od čerta…
   </p>
   <p>
    Tento rebrík bol podložený osudom nášmu Ondrejovi Kutráňovie pod nohy. Začal od vrchu,
      zostúpil po ňom až na ostatnú stupaj, po hranicu zúfania. Kto by ho dnes poznal, sediaceho na
      prahu so šedivou, do dlaní pochovanou hlavou. Vlasy vyšmykli sa spoza ucha a voľným chumáčom
      visia a zahaľujú chudú ruku s nabehnutými žilami. Oblek zanedbaný, záplata na záplate. Krpce
      priviazané domácim výrobkom: konopnými motúzmi, lebo ,na remence sa nedostane, keď sa
      nezarobí‘, hovorieva jeho žena Mariena, keď jej to susedia vytýkajú.
   </p>
   <p>
    Ostatne niet tvora, na ktorého by sa slniečko aspoň niekedy neusmialo. Usmieva sa i na
      Ondreja a ohrieva jeho staré údy. Minulej zimy hovorieval, že sa už neohreje na znovuzrodenom
      slniečku — hľa, ohrieva sa.
   </p>
   <p>
    Vrzli dvere na izbe, do pitvora vstúpila žena. Mariena Kutráňová je práve v najlepších
      rokoch. Líca červené, dobre sa plameňom nechytia. Čepiec na hlave biely, široký, tvrdý ako
      šindeľ. Na hrdle kvetovaná, olejkovaná šatka; rukávy na oplecku načuchrené jagajú sa belotou v
      rannom slnku.
   </p>
   <p>
    „Čože sedíš na tom prahu? Hore sa!“
   </p>
   <p>
    Ondrej neodpovedal slovom, pohliadol na ženu tak výmluvne! Neporozumela mu. Vzdychol si.
   </p>
   <p>
    „Len vzdychaj a vysedúvaj! Čo by si sa nepovaľoval, keď má kto za teba ťahať! Ale…“
      Nedokončila. Čakala, že Ondrej dačo povie, že pôjdu potom z reči do reči i že sa rozvinie zas
      dáko rozjímanie, ktoré ani jedného rána nesmelo chýbať.
   </p>
   <p>
    Ondrej mlčal.
   </p>
   <p>
    „Ja hriešna žena, čo mám robiť? Sedí tu zanemený, akoby bol jazyk prehltol. Ale klebety
      roznášať: vtedy sa mu jazyk rozviaže!“
   </p>
   <p>
    „Ja neroznášam, bol by to zbytok. Vidí Boh i svet, v čom som.“
   </p>
   <p>
    „Tak, tak!“ pokývala Mariena hlavou. Jej oči zahoreli ako mačke, keď vidí, že sa myš ešte
      hýbe.
   </p>
   <p>
    „Mňa nevidí, že hrdlujem od rána do večera, že sa trápim, sužujem, že som si mladý svoj
      vek pri tebe skazila a svet zaviazala. To nevidí! Kto ťa chová — čo by si robil?“
   </p>
   <p>
    „Bodaj by si ma viac nechovala!“ vyšmyklo sa chudákovi Ondrejovi nevdojak z úst. V súžení
      mu ani nenapadlo, že sa rúhal proti riadeniu božiemu.
   </p>
   <p>
    „Dobre! Aký si ty, taká budem ja. Vstaneš hneď a hneď pôjdeš narúbať triesok.“
   </p>
   <p>
    „Nevládzem.“
   </p>
   <p>
    Podvihol ruku, ktorá mu bez vlády klesla na kolená.
   </p>
   <p>
    „Nevládzeš, keď nechceš. Musíš si chuti akomak pridať. Najtiaž sa len posošiť a uvidíš. To
      sú nie polená, aby si musel na ne kianicu dvíhať. To je haluzina, čo som ja včera doniesla.
      Sekeru zodvihneš, haluz je preseknutá. Ťažkú robotu ti nedávam; keď som ju ja mohla doniesť,
      ty veru ju môžeš posekať.“
   </p>
   <p>
    Ondrej, utíšený trochu miernejšou rečou svojej ženy, pobral sa pod cieňu, k veľkej hŕbe
      haluziny. Ťažko veriť, že by to žena uvládala na chrbte dovliecť. No kto pozrie na mocnú
      Marienu, musí uveriť. Chytil sekeru do ruky, ledva ju podvihol. Podložil na klát haluz, sekera
      padla, haluz sa nepreťala. Čo mocnému chlapovi hračkou, to stalo sa Ondrejovi ťažkou prácou.
      Pot vystúpil na čelo a oblial vráskovitú tvár, tratiac sa v šedivých kostrnkoch dávno
      neholenej brady. Ruky klesli do lona ako z olova; sadol si na klát.
   </p>
   <p>
    Dvere na izbe vrzli, pod stenou zastala si gazdiná.
   </p>
   <p>
    „Len to porúb, aby bolo večer čo na oheň položiť. Obed máš pod ohniskom hotový. Na
      poludnie podojíš kravu, ja len večer prídem od sena.“ Uviazala si na chrbát batôžtek, vzala do
      ruky hrable a pružným krokom vyšla podstenou na ulicu.
   </p>
   <p>
    Ondrej ťažko vzdychol. Vložil hlavu do dlaní a stratil sa v starých rozpomienkach.
   </p>
   <p>
    Jediný syn bohatého Pavla Kutráňa strávil mladé časy v hojnosti, bez starosti. Všetko, čím
      môže osud obdariť človeka, všetko mal. Mladosť, zdravie, kamarátov, pole, hory, a nadovšetko
      rodičov. Pod ich krídlami vyrástol v krásneho junáka. Neokúsil, čo je žiaľ a čo je starosť.
      Ešte i to srdce, keď vzplanulo prvou láskou, bolo pred horkosťami chránené. Veď tá, ktorá mu
      bola drahou, skoro od kolísky bola mu rodičmi obecaná.
   </p>
   <p>
    Dvadsiaty rok stal sa mu osudným. Richtár pojal ho do mesta a prívetivo s ním zaobchodil.
      Cesta nebola smutná; šli s ním všetci vrstovníci podperení, so spevom. On si tiež spieval, ale
      akýsi nepokoj zvieral jeho srdce. Keď došli do mesta, richtár sa ani neobzrel o ostatných.
      Pojal ho do hostinca a núkal mu všetko, čo si len duša zažiada. Hostinský založil celý stôl
      jedením a pitím, ale Ondrejovi chuť na nič neprišla. Richtár ho voviedol do jedného veľkého
      domu, ktorý sa volá vidieckym (akiste preto, že v ňom vidno mnoho pánov), tam ho v akejsi
      veľkej izbe povyzvŕtali, pán so šabľou potľapkal ho po pleci a zapísali ho do veľkej knihy.
   </p>
   <p>
    Kamaráti vrátili sa hneď popoludní zas so spevom; Ondrej len večer so zvesenou hlavou,
      ostrihanými vlasmi a akousi ťarchou na duši.
   </p>
   <p>
    Čo mu osožilo, že ho richtár celý večer traktoval,
    <sup>
     [
     <a class="footnote" href="#ftn.id2523070" name="id2523070">
      1
     </a>
     ]
    </sup>
    rozhováral, že celá obec hľadela naň ako na dáku vyššiu bytosť, že mu bolo
      dovolené vprostred dediny obecný most rozhádzať, kamaráta bez príčiny ubiť, s každým sa
      vyvadiť a nebáť sa ani richtára? Zo všetkého mu nebolo nič. Prišla jeseň, mať napiekla bielych
      ako sneh koláčov, poliala ich horkými slzami a poukladala do novej tanistry. Tam boli i biele
      košele, vyhladené ako list, i richtár doniesol dar od obce: štyri nové košele mušlienové a
      peňazí toľko, že ich Ondrej ešte nikdy nemal. Pred domom zastal voz, sám richtár ho najal, v
      ňom zapriahnuté štyri kone ako lasice, stužkami a šatkami vykrášlené ani na svadbu. Skočil do
      voza, sadol k richtárovi a viezol sa dedinou, ktorá ho celá vyprevádzala. Ruky sa k nemu
      tisli; on nevidel nič, len stískal ruky občanov naslepo. Oči sa mu zaliali slzami. Iba na
      okamih videl jasný obraz cez svoje slzy. Na môstku pred domom stojí dievča, akoby ho bol
      prikoval k zemi. Netisne sa k vozu, ani neplače, hľadí za ním v nemom bôli, len jej oči
      vravia: „Ľúbim ťa, i budem ťa ľúbiť.“
   </p>
   <p>
    Tri roky ťažkej vojenčiny minuli, Ondrej vrátil sa šťastný do svojej dediny. Otca už na
      svete nebolo. Ešte do Hôd slávila sa u Kutráňov svadba a Ondrej po troch rokoch odriekania tým
      živšie sa tešil svojej domácnosti, posvätenej láskou.
   </p>
   <p>
    Bol by sa tešil dodnes, keby dedinu nebol navštívil čierny hosť. Ako každý hosť, tak i
      tento usalašil sa do najmilšieho domu v celej dedine, do Kutráňov. Snáď sa mu švárna, hodná
      nevesta popáčila, odvliekol ju sebou. Dosť sa mu ona bránila, dosť sa Ondrej naplakal: prvou
      obeťou horúčky, prinesenej z Pešti, stala sa Ondrejova mladá žena.
   </p>
   <p>
    Tri roky pokoroval za ňou a bol by pokoroval dodneska, keby nebol musel svojmu domu dať
      súcu gazdinú. Vyhliadol si tichú, starú vdovu. Čo v nej hľadal, to i našiel. Keby bol hľadal
      viac, bol by našiel viac. No jeho srdce zostalo zamknuté, zámku od neho s prvou hrudou hodil
      za svojou prvou do hrobu.
   </p>
   <p>
    Tichá vdova, skľúčená vekom, zomrela. Ondrej zostal druhý raz vdovcom. Urobila ho dedičom
      i svojho veľmi krásneho majetku.
   </p>
   <p>
    Bol by snáď dodneska zostal vdovcom, ale ľudia nedali pokoja. Ondrej, hoci už skoro
      šesťdesiatnik, stal sa veľmi vzácnym ženíchom. Mnohé srdce vzdychalo potajomne za ním, vlastne
      za jeho dvojrynštiakmi, ktoré vraj meral na miery. Z otupelosti prebudili ho zrazu jazyky, i
      začal sa povedomejšie obzerať vôkol seba. Oko jeho nevdojak stretlo sa s čiernym okom
      dedinskej krásavice a mimovoľne spočinulo na ňom. Plameň, ktorý z neho šibal, roztopil ľadovú
      kôru; pod jasom čiernych očí vybledol v srdci jeho obraz prvej lásky. Ondrej cítil, že
      povinnosťou živých je zabúdať na mŕtvych a tešiť sa so živými…
   </p>
   <p>
    Tak, hľa, prišiel k svojej Mariene. Nešlo to, pravda, tak chytro, ako sa to povie, alebo
      ako by bol Ondrej žiadal. Mladá žena kládla mnohé podmienky. Kto odolá láske, menovite ak sa
      hlási takými ružovými ústami ku starému, skoro šedivému vdovcovi? Ondrej podpísal všetko žene,
      jemu zostala z veľkého majetku len výživa.
   </p>
   <p>
    Výživa u milujúcej ženy stojí viac než poklady Sardanapalove.
    <sup>
     [
     <a class="footnote" href="#ftn.id2523203" name="id2523203">
      2
     </a>
     ]
    </sup>
    Ale výživa u mladej, krásnej čertice mení sa v číročistý jed. Týmto jedom kŕmila
      skoro od tej hodiny Mariena svojho starého muža. Žobrácka palica videla sa mu byť kráľovskou
      berlou. Bol by sa jej už dávno chytil, ale nemohol sa vymaniť z jarma, ktoré si sám na šiju
      zložil. Jediným východom zdala sa mu byť smrť; túžby jeho niesli sa jedine k nej ako túžby
      každého strateného žitia, oslabeného k tomu ešte starobou.
   </p>
   <p>
    Koľko ráz zahrúžil sa takto do starých rozpomienok! To bolo jediné, čo mu ešte zostalo, i
      kde jeho duša našla trochu uspokojenia.
   </p>
   <p>
    Pod stenou ozvali sa kroky. Ondrej sa strhol. Ak by to bola ona a pristihla ho trochu
      šťastným? Neopovážil sa podvihnúť hlavu.
   </p>
   <p>
    „Čo tak sedíš, var si chorý?“
   </p>
   <p>
    To bol hlas jeho sestry Žofie.
   </p>
   <p>
    „Nie je mi nič, len oddychujem.“
   </p>
   <p>
    „A načo máš oddychovať, či si dačo robil?“
   </p>
   <p>
    Ondrej ukázal haluz položenú na kláte, a ešte nerozsekanú.
   </p>
   <p>
    „A dala ti rúbať! Nebojí sa, že ju Pán Boh skára? Dala mu rúbať — a vládzeš?“
   </p>
   <p>
    „Ruky sú už ťažké; nevládny som ako mucha, ale…“
   </p>
   <p>
    „Ale — ale… A ty sa jej ešte trápiš! Ale má tá Boha pri sebe? Nedotkni sa tej sekery,
      lebo, lebo… A kde je ona?“
   </p>
   <p>
    „Šla k senu.“
   </p>
   <p>
    „K senu — za rosy! Tam je ešte rosa, a už šla. Čo tam hľadá? Nemohla si ona sama narúbať,
      taká mladica! Vieš, čo: nedotkni sa tej haluziny. Nech si kladie na oheň, čo chce. Keď ona
      nechce, nech si najme rubača; má za čo.“
   </p>
   <p>
    Žofia hovorila chytro, rozochvenie opanovalo celú jej bytosť. Marienu nenávidela v
      základoch svojej duše. Proti sňatku bratovmu pracovala všetkou prudkosťou hneď od počiatku.
      Keď nemohla brata sklátiť v jeho láske, zanevrela proti jeho domu a na svadbe sa neukázala. No
      keď osud bratov chýlil sa vždy k horšiemu, nemohla odolať, prirodzená dobrota priviedla ju
      opäť k nemu. Ale vzdor všetkému nemohla mu odpustiť poklesok, a koľko ráz sa s ním zišla,
      zakaždým mu ho vytýkala.
   </p>
   <p>
    „Ej, povedala som ti, povedala — ale nechcel si ma, na nešťastie, slúchnuť. Ako ti mohlo
      byť… Alebo keby si sa nebol aspoň podpísal — načo si sa len podpisoval?“
   </p>
   <p>
    „Veď to, veď to! Keby si bol ruku radšej odťal. Ej, veď druhý raz by bol i ja múdrejší.“
   </p>
   <p>
    „Tak, tak, ale vtedy si sa hneval. Povedala som ti, aby si sa nedal podviesť. A keby si
      bol býval mladý, ešte by ma nemrzelo: ale človek v rokoch, pri rozume! Kde sa ti len rozum
      podel, dať sa tak prekabátiť!“
   </p>
   <p>
    „Dajme tomu pokoj, už je darmo. Pán Boh ma potrestal za moje hriechy. Načo som ho
      podkúšal; ale tá nešťastná ženba, tá ženba! Ako som sa zariekol po smrti tej prvej, že na
      druhú ani nepomyslím, a ja — takto…“
   </p>
   <p>
    Ondrejovi slzy vystúpili v očiach. Kedykoľvek mu prišlo na um blaho prvého manželstva,
      nemohol ich zatajiť. Jeho sestra nebola tak mäkkého srdca. Plakať ju ešte nik nevidel, slzy
      bratove ju tiež nahnevali.
   </p>
   <p>
    „Čo máš nariekať? Som len krehká žena, ale hanbila by sa. Chyť sa rozumu: nebuď paholkom v
      svojom dome, ale nauč ju, kto si. Najtiaž jej len raz ukázať.“
   </p>
   <p>
    „Horký môj, horký! To sa už nedá napraviť.“
   </p>
   <p>
    „Rob si, ako chceš, ale taký blázon… Eh, čo ti tu budem dotrízňať? Idem k senu. Dobre sa
      tu maj. Ale si zachovaj: ak takto budeš povoľovať, ešte nebolo zle, ale bude.“
   </p>
   <p>
    Vyšla na cestu, a Ondrej zostal pod cieňou, pohrúžený v temných myšlienkach.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2523070" name="ftn.id2523070">
        1
       </a>
       ]
      </sup>
      <span class="emphasis">
       <em>
        traktovať
       </em>
      </span>
      — hostiť
     </p>
    </div>
    <div class="footnote">
     <p>
      <sup>
       [
       <a class="para" href="#id2523203" name="ftn.id2523203">
        2
       </a>
       ]
      </sup>
      <span class="emphasis">
       <em>
        poklady Sardanapalove
       </em>
      </span>
      — Sardanapal bol podľa gréckej mytológie
          posledný asýrsky kráľ; mal neobyčajne veľké poklady
     </p>
    </div>
   </div>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2523375">
       </a>
       2
      </h2>
     </div>
    </div>
   </div>
   <p>
   </p>
   <p>
   </p>
   <p>
    Slnce zapadlo, Mariena Kutráňovie vošla do svojho dvora. Prvé bolo, že hodila okom pod
      cieňu. Tvár jej zblčala hnevom: kopa haluziny bola nedotknutá. Zhodila batôžtek do pitvora,
      oprela hrable o stenu a istým krokom vošla do izby. Bola pripravená, že jej muž neposeká
      raždie, preto bola pripravená i pokarhať ho za to. Cestou si vymyslela nový rad urážok, ktoré
      mienila mu hodiť do tváre.
   </p>
   <p>
    Muž ležal na posteli. Nebol ani vyzlečený, len periny boli odtisnuté do kúta. To ju znovu
      popchlo.
   </p>
   <p>
    „Zas vylihuješ! Veru by rada vedieť, kedy v pekle sa už naspíš. Niet človeka na svete, čo
      by toľko drichmal. Nebol by div, keby si od lenivosti zhnil za živa, aby… Čože — ani sa ti
      nepohne!“
   </p>
   <p>
    Ondrej ležal na posteli, ani jedným údom sa nehýbal. Mariena prikročila k nemu a trhala ho
      za plece.
   </p>
   <p>
    „Vstaň už raz! Keď sa vo dne naspíš, potom sa nežaluj, že v noci ti nedá oka zažmúriť.
      Čože nevstávaš?“
   </p>
   <p>
    „Nevládzem,“ odpovedal Ondrej slabým hlasom.
   </p>
   <p>
    Mariena sa zlostne zasmiala.
   </p>
   <p>
    „Nevládze, ustal v robote! Bol od rána pri sene, na úpeku; vvniesol na prieloh štrnásť
      batohov, alebo hrabal celý deň.“
   </p>
   <p>
    „Keby vládal, robil by som.“
   </p>
   <p>
    „Mlč mi, ty leňoch! Čože si haluzie neposekal? Ale nevládal — sekať nevládze, ale jesť —
      do misy ho je dosť.“
   </p>
   <p>
    „Nebudem ti dlho zavadzať. Môj obed je tam, pod ohniskom. Nemusí ti byť ľúto za ním. Vezmi
      si ho a zjedz — mne ho už netreba.“
   </p>
   <p>
    Obrátil sa ku stene a zastenal. Mariena pozrela naň zlostným okom a vošla do kuchyne. Na
      kozube stál Ondrejov nedotknutý obed. Grízka uvarená ešte ráno, zapáchala kyslinou; na teplom
      mieste prekysla. Mariena sa vrátila do izby, neistým okom hľadela na posteľ a dlho, dlho
      stála. Hotovila sa k dákemu novému, neslýchanému činu; jej pekná tvár vyrážala boj, ktorý ňou
      zmietal. Pristúpila konečne k posteli i preriekla:
   </p>
   <p>
    „Ondráš, spíš? Čo ti chybí?“
   </p>
   <p>
    Jej hlas bol mäkší než obyčajne, v ušiach Ondrejových znel ako spev anjelský. Prešli roky
      a roky, čo ju takto nepočul hovoriť. Bol by vyskočil na rovné nohy z postele, bol by ju
      vyobjímal, bol by ju na kolenách odprosoval, ale nevládal sa hnúť. Akási náhla mdlosť šla mu
      na srdce, ochabovala jeho ťažké i tak údy. Ani neodpovedal, len aby tú sladkú otázku ešte raz
      opakovala.
   </p>
   <p>
    „Ondráš… Ondráš! Čo sa ti stalo?“
   </p>
   <p>
    Jej hlas bol zas mäkší, tvárou prebehla jej akási úzkosť. Sklonila sa nad ním, akoby mu
      chcela pozrieť do tváre. Ondrej cítil jej blízky dych, neha omámila dušu. Oči zakryli sa
      viečkami.
   </p>
   <p>
    „Čo sa mi utajuješ? Ondráš — ja sa bojím, prosím ťa…“
   </p>
   <p>
    Ondrej nemohol ďalej vydržať. Obrátil sa tvárou k nej a pozeral dlho, dlho na ňu. Zdalo sa
      mu, že jej peknou, mladou tvárou ihrá akási nevídaná črta mäkkosti. Snáď to láska!
   </p>
   <p>
    „Nechybí mi nič, Marka.“
   </p>
   <p>
    „Horký nič: obedu si sa nedotkol a v tvári si taký zmenený!“
   </p>
   <p>
    „I ty si trochu zmenená, Mariena. Možno, to ostatný raz. Ach, bože!“
   </p>
   <p>
    „Uvarím ti chabzdového kvetu, alebo ak ti je zle od žalúdka, tromfálie.
    <sup>
     [
     <a class="footnote" href="#ftn.id2506345" name="id2506345">
      3
     </a>
     ]
    </sup>
    Si neprestydol dáko?“
   </p>
   <p>
    „Nechaj ty to tak. Či tak, či tak pôjdem. Hej, ja to cítim: pôjdem.“
   </p>
   <p>
    „Alebo poslať po doktora…“
   </p>
   <p>
    „Načo: proti smrti niet lekára — sťa kedy umrieť.“
   </p>
   <p>
    „Čo mám s tebou robiť, povedz! Takto ťa len nemôžem nechať. Veď by ma Pán Boh potrestal.“
   </p>
   <p>
    V jej hlase vyrážal sa hlboký bôľ, ba i čosi ako zúfalosť dotklo sa Ondrejovho ucha. Hlava
      mu klesla do podušiek, na srdci pocítil ľadovú ruku smrti. Čosi mu vravelo, že tu vytúžený
      cieľ, koniec útrapám. Striasol sa pred veľkosťou okamihu, rty sa mu pohli k vzdychu:
   </p>
   <p>
    „Ešte nie, ešte nie!“
   </p>
   <p>
    „Choď mi po sestru a po richtára.“
   </p>
   <p>
    „Načo — načo richtár?“ Mariena zbledla prekvapením a strachom.
   </p>
   <p>
    „Odobrať sa od nich a poriadok urobiť. I prorok vravel kráľovi: Zriaď dom svoj, lebo
      umrieš!“
   </p>
   <p>
    Mariena si prehodila šatku, ani neprihladila svoje čierne vlasy pod širokým čepcom. V
      náhlosti vybehla, akoby chcela ukázať, že smrť je náhlivá.
   </p>
   <p>
    O malú polhodinku vbehla poľakaná Žofia, za ňou richtár s Marienou.
   </p>
   <p>
    „To som vedela — hneď som to šípila. Mohol ešte žiť, keby bol mal opateru,“ hovorila
      rozhorčená Žofka. „Povážte si len, duša mu už bola na jazyku, a ona mu dala triesky rúbať. A
      čo sa ho nahrýzla: horní i dolní susedia najlepšie vedia!“
   </p>
   <p>
    Mariena jej neodpovedala. Nie z hnevu; ale cítila, že ju uspokojuje počuť svoje hriechy.
   </p>
   <p>
    „Pozrite tie jeho šaty! Richtár, pozrite. Z Kutráňovho gazdovstva na lepšie šaty sa
      nedostane! Môžete to tak nechať?“
   </p>
   <p>
    „Čo šaty… aké boli, také sa nosili. Richtár, chcel som vám… Tuto mi z gazdovstva zostalo
      dvanásť rýnskych striebra. Dáte ma pochovať, bude kázeň i verše.“
   </p>
   <p>
    „Dobre, že si jej i tie nedal. Museli by ťa darmo pochovať ako žobráka. Ani do cmitera by
      ťa nepripustila. Dala by ťa pochovať za múr.“
   </p>
   <p>
    „To je nie pravda!“ vykríkla s bôľom Mariena. „Ja si ho dám sama pochovať ako kresťana.
      Jeho peňazí nechcem.“
   </p>
   <p>
    „Nechaj ty to, Mariena, tak. To je moja vôľa. Zgazduješ si výdavky — to moc stojí, roky sú
      plané — Boh vás opatruj!“
   </p>
   <p>
    „A už umiera, môj brat radostný!“ vykríkla Žofia a hodila sa na bezvládne telo bratovo.
      „Umiera ako žobrák — otrhaný, zapustený!“
   </p>
   <p>
    Mariena pristúpila k smrteľnej posteli, ale zolvica ju odsotila. „Choď ta, pred zrkadlo!
      Bude sa ti treba krajšie nosiť. Zajtra už budeš vdovou, bude treba sa vydať. Nezbližuj sa k
      posteli…“
   </p>
   <p>
    „Nevravte také bohaprázdne reči pri tejto smrteľnej posteli,“ napomínal ju richtár. „Čo
      bolo ako — ale toto je už moc.“
   </p>
   <p>
    „Nie je moc; to je málo! Ja vám dokážem.“ Žofia vybehla do kuchyne a doniesla bratov obed.
      „Pozrite, takto ho chovala. Prekysnutou grízkou ho chovala! Umiera, lebo musí — od hladu. Ale
      ja nepopustím: vyrozprávam všetko. To všetko musí byť v kázni i vo veršoch. Každý človek musí
      zvedieť, čo vytrpel tento chorý človek. To všetko bude v kázni.“
   </p>
   <p>
    Richtár pozrel na jedlo a stiahol prísne obrvy.
   </p>
   <p>
    „Komu si to varila, Mariena? Ja nemôžem uveriť, že mužovi, lebo ten má zaintabulovanú
    <sup>
     [
     <a class="footnote" href="#ftn.id2506510" name="id2506510">
      4
     </a>
     ]
    </sup>
    výživu poriadnu. Komu si to navarila?“
   </p>
   <p>
    Mariena stála ako socha. Priala si, aby sa mohla prepadnúť pred svetom; hanbila sa
      nesmierne.
   </p>
   <p>
    „To musí prísť do kázne, musí!“ vyvolal nahnevaný richtár. „Ja sám prejdem na faru. Vy,“
      obrátil sa ku Žofii, „vy zostaňte tu, aby sa mu dačo nestalo; dobre sa majte!“
   </p>
   <p>
    *
   </p>
   <p>
    Ondrej ležal na posteli, pri ňom sedela jeho sestra. Mariena odišla do komory. Na druhý
      deň vrátila sa do izby s opuchnutými očima. Celú noc strávila v slzách a na modlitbách. Jej
      túžba bola: aby Boh dal jej napraviť dávne chyby.
   </p>
   <p>
    Ondrej Kutráň, hoci bol už zaplatil i za pohreb, žije dodnes. Sotva by si ho poznal — ako
      omladol. Nežije už len rozpomienkam, ale i milej prítomnosti. Dvanásť zlatých, ktoré taký
      obrat spôsobili v jeho živote, daroval chrámu božiemu. Na pohreb ešte nemyslí, a jestli by ho
      vraj Boh povolal, má ho už kto pochovať.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2506345" name="ftn.id2506345">
        3
       </a>
       ]
      </sup>
      <span class="emphasis">
       <em>
        tromfálie
       </em>
      </span>
      (z lat.) — trifolium, ďatelina, trojlístok
     </p>
    </div>
    <div class="footnote">
     <p>
      <sup>
       [
       <a class="para" href="#id2506510" name="ftn.id2506510">
        4
       </a>
       ]
      </sup>
      <span class="emphasis">
       <em>
        zaintabulovať
       </em>
      </span>
      (z lat.) — zaistiť, zapísať
     </p>
    </div>
   </div>
  </div>
 </body>
</html>
