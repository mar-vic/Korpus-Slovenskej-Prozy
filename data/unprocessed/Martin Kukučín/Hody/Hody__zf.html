<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2506828">
       </a>
       1
      </h2>
     </div>
    </div>
   </div>
   <p>
   </p>
   <p>
   </p>
   <p>
    „Ach, Bože, je to roboty v tieto sviatky; hriešna gazdiná je ani na kolovrate od božieho
         rána do večera. Ďakovať Bohu, že je to len raz do roka,“ zvolala nevrlo Zuzka Mihálkovie,
         miesiac vo veľkom koryte podkvasené cesto.
   </p>
   <p>
    Tu jej mať ohlási sa spod kúdele:
   </p>
   <p>
    „Dievka moja, radšej ďakujme Pánu Bohu, že sme všetci dožili tento deň! Nepamätáš v
         lete, keď bol otec chorý, ako sme si žiadali ešte aspoň len raz môcť spoločne svätiť tieto
         slávnosti. Nuž a Pán Boh vyslyšal nás: tu sme všetci do nohy, a ja som zdravá, ty si
         zdravá, i otec ti je zdravý, nikomu nič nechybí.“
   </p>
   <p>
    „Tak, tak! Ale ja sedím darmo a vo dvore nemôžem prizrieť žiadnu vec. Ja neviem, čo to
         bude! Ej, ej, zle, zle je starému človeku na svete!“ povzdychol si starý Mihálka, pletúc
         pri obloku kopycia, ktoré sú nič iné, len pančuchy, zhotovené z obyčajnej valaskej vlny.
         Starí nosia to pod krpcami, keď nemožno krpce nosiť pre mokrotu.
   </p>
   <p>
    „Starý, ani ty nemáš príčiny k toľkým ponosám: úrody ti kamenec nezmlátil, statok ti nevyničel,
    <sup>
     [
     <a class="footnote" href="#ftn.id2506888" name="id2506888">
      1
     </a>
     ]
    </sup>
    dom ti nezhorel, nič zlého sa ti nestalo. V lete si prechorel, a hľa, už si
         čerstvý! Ono je pravda, že staroba tlačí nás; i mňa už tlačí ako trávny batoh. Nuž darmo
         je: musíme od dvora odvykať a utiahnuť sa k peci.“
   </p>
   <p>
    „Ale ja si pôjdem svoj statok obzrieť. Bolo by to, aby pre zaťa hladoval! To je môj
         statok.“
   </p>
   <p>
    „Ale, ňaňo,“ skočila mu do reči dcéra Zuzka, „vy nechcete nikomu veriť, ani Janovi. A
         môj muž veru tak svedomite riadi statok, ako čo by ste vy sami. Vy veríte len sebe. Ale
         choďte sa presvedčiť. Čo oči vidia, srdce uverí.“
   </p>
   <p>
    Z pitvora zaznel spevavý hlas žobráka. Starý Mihálka nemôže žobrákov vystáť. Ak príde k
         nemu zdravý chlap žobrať, starý vyškolí ho nemilosrdne, že tulák ani nevie, ako stúpa.
         Dotieravosť žobrácka nahnevá vše i Zuzku, no táto nezahrýza sa s nimi. Stále pracujúci
         človek ťažko nesie pohľad na darebáctvo.
   </p>
   <p>
    Starý Mihálka zastavil Zuzku, ktorá už chcela odbaviť žobráka vareškou zadnejšej múky.
   </p>
   <p>
    „Povedz mu, nech ide dnu! Uvidíme, či zasluhuje tú ,svätú almužnu‘, o ktorú modliká.“
   </p>
   <p>
    Do izby vstúpil vysoký, robustný, čiernym fúzom zarastený chlap. Oblek na ňom pospolitý,
         pravda, povážlivo už ošúchaný; no tvár jeho jará, kypiaca mladou silou a zdravím. Náš ľud
         nerád vidí zarastených ľudí vôbec; no a keď je i žobrák taký, nemôže počítať ani na
         najmenšiu sústrasť. Starý Mihálka vzplanul teda hnevom nad mladým, zarasteným žobrákom.
         Miesto vítanky obkríkol ho, nedajúc mu ani formulku žobrácku opakovať:
   </p>
   <p>
    „Odkiaľ si? Hanba ti, takto sa potulovať. Pozriteže ho, chlap ani buk! A samí takíto
         dnes chodia, chlap do chlapa. Dnes odbavili sme už desiatich. To sa oblak s vami pretrhol,
         čo? Choď robiť!“
   </p>
   <p>
    „Gazdíčko môj drahý, ja nedostanem roboty, čo by ako chcel robiť.“
   </p>
   <p>
    Žobrák usiloval sa prirodzene jarý výraz tváre zatieniť náličnicou robenej pokory. To
         starého ešte väčšmi dopálilo.
   </p>
   <p>
    „Poď, však ti ja dám robotu! Znáš mlátiť? Ale vopred ti sľubujem, že zhodíš i túto
         širicu, záplatu na záplate.“
   </p>
   <p>
    „Ja neviem mlátiť,“ vyhovára sa tulák.
   </p>
   <p>
    „Aha — rukami nie, ale z misy, hej! Dobre. Budeš sečku rezať.“
   </p>
   <p>
    „Odrezal by som si palec.“
   </p>
   <p>
    „Triesky rúbať! To vari len znáš.“
   </p>
   <p>
    Žobrák porúčal sa i bez „svätej almužny“.
   </p>
   <p>
    „Dobre sa majte, nech vám Pán Boh vynahradí sto ráz na to miesto.“
   </p>
   <p>
    Stratil sa ako kamfor. Len širica blysla mu vo dverách; na nej poknísal sa medzi plecia
         zavesený klobúk. Žobrák nebojí sa prestydnutia, on holohlavý chodí z dom do domu a náhle
         zmeny temperatúry predsa netknú sa ho.
   </p>
   <p>
    Po odchode žobráka starý usmial sa samoľúbo. Už nejedného chalana vyprevadil takto. No
         starej Mihálkovej uľútilo sa tuláka, i vyniesla mu pod stenu kúsok poplanka. Ona nemôže byť
         tak bezohľadná ako jej starý. Inokedy prepustila by snáď žobráka i bez almužny, ale ako
         dnes, na Hody! Nech i on, chudák, dnes nájde viac milosrdenstva u ľudí než v obyčajný deň.
         A preto na Hody mnoho zdravých ľudí priviaže si hlbokú kapsu a ide po žobraní, kdežto
         inokedy pracuje.
   </p>
   <p>
    Dvere sa otvoria dokorán a vstupuje nimi vysoký, sťa tatranská jedlica rovný chlap. To
         je Zuzkin muž, Jano. Tvár mu len blčí, ako to vídame u zdravých, krvnatých ľudí, keď zo
         zimy vojdú do teplej chyže. Vzdor tomu, že prichodí zvonku, nejde zohrievať ruky k horúcej
         peci, ale podíde až k samému stolu a sadne si. Kožuštek i široký klobúk zaprášený mu je,
         lebo práve ide od jačmeňa ktorý vial na humne. Tvár tiež prachom pripadnutá, ba i za krkom
         cíti nemilé svrbenie, zapríčinené osťami, ktoré mu ta vietor nahádzal. Výraz Janovej tváre
         je výraz tupej nemoty. Jeho vôbec nič nezaujíma; on sa nestará o to, čo sa v dome deje. Veď
         to nie jeho vec! On nenie dedičným majiteľom domu, ale len prístupníkom k Zuzke. Teda on
         nie
    <span class="emphasis">
     <em>
      Mihálkovie gazdom,
     </em>
    </span>
    ale len
    <span class="emphasis">
     <em>
      mužom Zuzky
            Mihálkovie.
     </em>
    </span>
    Tejto hodnosti musel obetovať i svoje poctivé meno, lebo nevolajú
         ho už Jano Krúpa, ale len mladý Mihálka. Biedny to osud, byť prístupníkom! Prístupky
         málokedy dopomáhajú k manželskému blahu. Jestli prístupník je len neborák, dajúci si tĺcť
         skálie na hlave, stratí síce vážnosť a význam v novej svojej rodine, no za túto cenu vykúpi
         domáci pokoj. Jestli zať je duch samostatný, neoblomný, mužský, iste zakúsi mnohé nepokoje
         a nepríjemnosti: v oboch pádoch je manželstvo nešťastné, pretože na protiprírodnom základe
         stojí, lebo tu Anička sa žení a Janko vydáva.
   </p>
   <p>
    Ale Jano Krúpa je vám dobrý chlap. Že ho Zuzka zamilovala a on ju, zobrali sa. No chudák
         Jano neraz už obanoval tento ľahkomyseľne urobený krok; lebo o krátky čas po svadbe dali mu
         prísť k tomu smutnému povedomiu, že je len z milosti trpeným členom poctivej rodiny
         Mihálkovskej. A ani raz nepoviem, že by nebol ušiel, keby nebolo bývalo Zuzky. Ale keď na
         túto pozrel, ľúto mu bolo nechať ju samu, lebo ona nechcela opustiť rodičov a za mužom
         odísť.
   </p>
   <p>
    A tak Jano len trpel, čakajúc obrat k lepšiemu. No rozkol v dome bol vždy väčší. Ale čo
         zapríčinilo toľkú diferenciu u Mihálkov?
   </p>
   <p>
    Starý Mihálka bol svojej dcére chystal bohatého muža, Mateja Merana. Neposlušná dcérka,
         nemôžuc Merana ani vystáť, spokojila sa s chudobným Janom Krúpom. Ale ani tento nebol zase
         tak chudobný, ako snáď kostolná myš; to nie, lebo mal chalupu štyrmi kolíky podopretú. Krov
         na nej bol ani riečica: domček už z posledného omlackoval. No k chalupe patrilo mnoho poľa;
         ale čože, keď i to bolo obťažené pomerne veľkým dlhom. Tento dlh stal sa vlastnou príčinou
         domácich nepokojov; lebo starý nechcel dať ani babky na mŕtvenie dlhu; ba zdráhal sa i
         úroky platiť, hoci on užíval zaťovo pole. V tejto biede pomohla stará chalupa. Od nej
         obdržaný nájom vystačil zaťovi práve na platenie úrokov. No chalupa tiež nemohla večne
         trvať. Kolíky, o ktoré predtým tak dôverne opierala sa, zdrveli, na krov narútilo snehu,
         prišiel vietor a chalupa podľahla veľkej ťarche. Všetko zrútilo sa na hŕbu. Na grízu
         vysušená bútľavina vysypala sa zo stenových brván. Každé brvno ponášalo sa na ohromnú rúru.
         Ľudia mimoidúci smiali sa, no Jano bôľne zakvílil nad týmto novým úderom osudu. Cítil, že
         zlomením sa kolíka pod stenou chalupy podťaté sú i slabé korene jeho pobytu v dome
         tesťovom.
   </p>
   <p>
    Zuzka opätovne prosila otca, aby prejal dlh jej muža. No pýcha Mihálkova nechcela mať
         nič so zaťovými dlhy. Zať Jano bol zo dňa na deň smutnejší, vidiac, že dlh s neplatenými
         úrokmi už čochvíľa prevýši hodnotu poľa. No Jano nezúfal. Umienil si vlastnými silami
         mŕtviť dlh. V lete teda, keď skončili u Mihálkov poľné práce, chodil na zárobky. V zime zas
         plietol koše, vynaložiac všetko možné, aby neprišiel o to málo-neveľa. Zuzka s ľútosťou
         brala v známosť námahu jeho, a srdce ju zabolelo, vidiac pred časom starnúceho, predtým tak
         jarého muža. Ona tiež priložila ruky k práci, verne mu pomáhajúc. Priľnula k nemu láskou,
         akej by nebola bývala schopná v riadnych pomeroch. Škola utrpenia naučila ich láske, aká je
         i v šťastných manželstvách zriedkavá. Ba Zuzka stotožnila sa s mužom, lebo keď starý
         vyhrešil Jana, dala otcovi cítiť, že to bolí aj ju. Keď Mihálka zazrel na zaťa pri jedení a
         preto keď tento odložil lyžicu, i ona to urobila. Vôbec učila sa s mužom strádaniu. No
         tento napätý pomer nemohol u Mihálkov večne trvať. Stará prvá to zunovala, pridajúc sa
         rovno k zaťovej opozícii. Mihálka podľahol. Jana táto premena nepotešila, nemohol sa už
         striasť istej zatupelosti ducha a melanchólie; ani pohľad na dobrú ženu nepotešil ho. Ale
         starý mal aj iné príčiny udobriť sa. Matej Meran, ktorého chcel k dievke na prístupky, stal
         sa márnikom. Mihálka ďakuje Bohu, že Meran nestal sa jej mužom. Veď proti Janovi nemohol
         namietnuť nič okrem poctivej chudoby. Po viacročnom boji vyrovnal sa s ním, a to tým viac,
         že im doniesol bocian pekné dievčatko. Starý Mihálka stal sa dobrou varovkyňou. Keď
         pochorieval a domáci šli do poľa, nechali mu doma malú vnučku, s ktorou sa rád zabával.
   </p>
   <p>
    Mihálka je už starec, slabý a šedivý ako jabloň. Dievča, ktoré po starej materi volajú
         Žofkou, hoci už vyrástla, ešte dosiaľ je maznáčikom jeho. Ale tam pri Zuzke stojí aj
         chlapec asi päťročný. Poznať, že ho dobre chovajú: je mocný ani dubec, čo by si ho prehodil
         ponad dom, nič by sa mu nestalo. Jeho vlasy sú hrubé a ostré ako pačesy, a tisnú sa rovno
         do jeho sivých očí. No starostlivý otec obstrihal mu ich vprostred čela, vzdor protestom
         matky, ktorá chcela mu ich do vrkoča spliesť a tento nad tylom priviazať.
   </p>
   <p>
    Starý Mihálka neveľmi ľúbi chlapca, ba protivný mu je preto, že sa chlapec na otca udal.
         Ale skutočne, Janko ani čo by bol otcovi z oka vypadol. Jano zas je zaľúbený do syna, len
         on môže rozohnať otcovu melanchóliu. Chlapec mal iba tri štvrte roka, ešte sa len učil v
         stojaku stáť a otec mu už robil masívne kolieska. Minulého leta naučil ho zase jazdiť na
         žrebcovi. Starý Mihálka hnevá sa na zaťa, keď sa zabáva s chlapcom, lebo deti netreba vraj
         — rozmaznať. Chlapec zo všetkých najväčšmi ľne k svojmu otcovi — bezmluvcovi. Starého otca
         sa bojí. Jano naučil chlapca vysloviť, ako sa volá. Starý otec navraví sa mu dosť, že ho
         Jánom Mihálkom volajú, no chlapec to neuzná a smelo sa priznáva k menu po otcovi, volajúc
         sa Janom Krúpom. Takáto, hľa, výchova kvitne u Mihálkov!
   </p>
   <p>
    Mladý, sotva sadol na lavicu, Janko ihneď opustil matku a šiel k nemu. Podoprúc hlavu
         hrubými ramenami o otcovo koleno, ziera rovno v jeho zaprášenú tvár. Zas si vysadne otcovi
         na kolená a chytí sa mocne kožúška, veselo sa smejúc, keď otec podhadzuje nohu, napodobniac
         bežanie koňa.
   </p>
   <p>
    Starý v hneve nad počínaním zaťovým zhodí dopoly upletené kopyce i s ihlicami a zájde k
         dverám. Stadiaľ zas vracia sa k obloku.
   </p>
   <p>
    „Ňaňo, povedzte materi, nech mi upečie vtáča. Povedala, že mne už vtáčat netreba.“ Otec
         prisvedčil kývnutím hlavy a usmial sa na chlapca. Jeho bezvýrazná, otupelá tvár zjemnela
         pocitom otcovského blaha.
   </p>
   <p>
    „Urobíte mi zase bič? Ale väčší že ten, čo som mal. Taký, čo bude dobre pukať.“
   </p>
   <p>
    „A ty ho zas budeš pri kolesiech kolomažiť a zavláčiš vigan,“ poznamenala mať.
   </p>
   <p>
    Stará mať, sediaca pod kúdeľou, doložila:
   </p>
   <p>
    „A bič bude potom na Jankovi pukať.“
   </p>
   <p>
    Starý zazrel spod čela na zaťa a zastonal:
   </p>
   <p>
    „Veď som ja povedal, že čert všetko vezme, ak ja sám neprizriem. Verabože, tie volky
         budú slabo skákať, keď sa im na sviatky nenahotuje sečky.“
   </p>
   <p>
    Jano si domyslel, komu frčka patrí. Vzdychnúc si, pohladil chlapca po bielej hlave a
         zložiac ho na zem, bral sa von.
   </p>
   <p>
    „Jano, budeš poplanka?“ zastavovala ho vo dverách testiná. Bolo jej ho ľúto, že ho
         vyháňajú. Jano odopieravo pokrútil hlavou.
   </p>
   <p>
    O chvíľku vstúpila do izby Cigánka. V ruke drží štetku s dlhým parálom;
    <sup>
     [
     <a class="footnote" href="#ftn.id2507348" name="id2507348">
      2
     </a>
     ]
    </sup>
    v druhej má hrniec, kam ukladajú sa milodary v prospech jej početnej famílie
         zavedené.
   </p>
   <p>
    Starý Mihálka je tolerantnejší k Cigánom než k žobrákom. A to celkom správne. Keď vám
         Mihálka zhliadne Cigánku v pondelok zavčas rána, peniaze celý týždeň sa mu len tak sypú do
         kešene. Preto Cigánka nikdy neodíde s prázdnou rukou od Mihálkov, ale zakaždým obdaria ju
         hojne. No a v takýchto okolnostiach žiaden div, že Cigánka ukáže sa tam nielen v pondelok,
         ale každé božie ráno. Hja, darmo je, i ona korí sa prísloviu, že rado sa ta chodí, kde sa
         dobre vodí.
   </p>
   <p>
    Ale sympatie Mihálkove majú aj iné, čisto reálne podklady; je totiž tak šťastný, že jeho
         veľká kapustnica leží práve pri cigánskej búde. No a to je všeobecne známa vec, že niet
         hájnika nad Cigána. On nikdy nekradne v bezprostrednom susedstve, lebo on chce byť lojálnym
         susedom. Ba jeho horlivosť ide tak ďaleko, že susedovu kapustu aj pred inými škodci chráni.
         Vzdor vrodenej jemu komótnosti, radšej zďalej kradne, aby nevzbudil proti sebe podozrenie.
         A keď predsa len zvaľujú naň nejakú krádež, s pýchou poukáže na svoju statočnosť, že ani u
         suseda nekradne, nieto aby sa toľké svety ustával. A priazeň Mihálkova im je vzácna, lebo
         aj vlani silne prízvukoval v obecnej hromade, že nutno robiť rozdiel medzi statočným a
         nestatočným Cigánom.
   </p>
   <p>
    Cigánka, čo každodenný hosť, domácky si počína u Mihálkov. Na nohách má po členky
         siahajúce papuče, v ktorých sa brodí sypkým, čerstvým snehom. Táto obuv je prístupná vlahe
         a zime. Aj teraz v nej čvrká. No Cigánka sa preto nesmúti: prestupuje v rýchlom takte z
         jednej nohy na druhú, akoby nechcela ani chvíľku darmo postáť. Jej počerná noha nad papučou
         leskne sa ani vyleštená bota a na ňu zachytivší sa sneh štípe ju v sáry, topiac sa v teplej
         izbe. To oziabanie domŕza i Cigánku, ktorá osŕka netrpezlivosťou. No v horúcej izbe
         zahriala sa rýchlo i ziabka prestala, k čomu dopomohlo i to, že jej dali do hrnca kapusty a
         do uzlíka múky. Starý uponížil sa natoľko, že dovolil si aj malý žart, pýtajúc sa Cigánky:
   </p>
   <p>
    „Či ste všetci doma?“
   </p>
   <p>
    Cigáni túto otázku považujú za urážku a keby sa ich tak pýtal iný a nie pán sused
         Mihálka, iste by mu napísali odpoveď na chrbát. No Cigánka celkom dobrodušne odpovedá:
   </p>
   <p>
    „Áno, gazdíčko, všetci.“
   </p>
   <p>
    „Či vám je zima?“
   </p>
   <p>
    „Zima ešte len ešte, ale keď duje…“ Cigánka si povzdychla.
   </p>
   <p>
    „Zuza, povedz Janovi, nech jej dá tri polená, aby sa zohriali. A na večer len prídeš?“
   </p>
   <p>
    „Ak dožijem.“
   </p>
   <p>
    Starý sa chutne zasmial nad jej pochybnosťami.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2506888" name="ftn.id2506888">
        1
       </a>
       ]
      </sup>
      <span class="emphasis">
       <em>
        nevyničel
       </em>
      </span>
      — nezahynul
     </p>
    </div>
    <div class="footnote">
     <p>
      <sup>
       [
       <a class="para" href="#id2507348" name="ftn.id2507348">
        2
       </a>
       ]
      </sup>
      s dlhým
      <span class="emphasis">
       <em>
        parálom
       </em>
      </span>
      — tyčou, rúčkou
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2504869">
       </a>
       2
      </h2>
     </div>
    </div>
   </div>
   <p>
   </p>
   <p>
   </p>
   <p>
    Hody, Štedrý večer! Ktože by sa neradoval? To radosť detí a skrze tieto i dospelých. Ony
         už od Všechsvätých počnú rátať týždne, potom dni, ktoré ich delia od týchto milých
         slávností. Na Všechsvätých vravia, že sú Hody v záčine, keď sa vymláti, v sypárni,
         neskoršie v mlyne, zase pod pecou na koryte a v Štedrý večer za stolom.
   </p>
   <p>
    Mladá gazdiná Mihálkovie má už sádzať pečivo do pece. Podkvasené je naň v ohromnom
         koryte pod pecou. Mladý pokládol do pece samé hrče, ktoré sa mu nedali pokálať na triesky a
         zakúril, že v izbe až vlasy dvíha. Inak vždy osineté, nedostatkom krvi obelasené ruky
         starého Mihálku zahriali sa a dostali akúsi neobyčajnú mäkkosť. Musel z nich zvliecť aj
         hrubé, pletené zápästky, ktoré riadne nosieval. Veď celá tvár zvlhla mu výdatným podkožovým
         potom. Malý Janko, aj inokedy sťa pahreba horúci, nemôže vydržať tak zvýšené náteplie i
         hodí sa lenivo pod lavicu, hľadajúc tam chladnejšie miesto.
   </p>
   <p>
    Ale Zuzka vystojí najviac, lebo pri peci váľa na kuchynskej table z koryta vyňatý kus
         skysnutého cesta. Ono očividome redne, mieniac lenivo rozliezť sa po table. No zručná
         pekárka obhŕňa ho dohora. Dcéra Žofka donesie z kuchyne lopatu a posype ju grízou, vložiac
         na ňu už vyváľaný peceň. Keď cesto je už súmerne okrúhle, gazdiná šmahom, mechanicky
         vyhľadáva stredobod jeho, bodnúc doň ukazovákom. Žofka pochytí lopatu a vsadí to do
         rozpálenej pece. Tak to ide, až podlejšie cesto sa vymíňa. Ale v protejšom konci koryta
         jest aj belšie cesto. Z toho budú vianočné koláče. Ťažko udržať dvojaké cesto v jednom
         koryte, aby sa jedno s druhým nezmiešalo, keď začne kysnutím podrastať. No na tomto koryte
         sa ono nezmieša, lebo neutrálny priestor je priširoký, než aby protivné tábory zraziť sa
         mohli.
   </p>
   <p>
    Zuzka prestrela na stôl plátenný obrus. Naň pekne do radu kladie malé bochníčky z
         bieleho cesta. Žofka zas doniesla pekársku lopatu, na ktorú mať vloží bochničku, podstelúc
         jej prv bielou múkou. Gazdiná roztľapká cesto na lopate v tenký kabáč, na jeho povrch dá
         lyžku rozriedeného tvarohu a aby to bolo žlté, popotiera kabáč žĺtkom. Tohľa, sú syrníky. Z
         väčšej čiastky bochničiek budú takéto syrníky. Veď čože by dali ženičky kraviarovi,
         ovčiarovi, hlásnikom a iným hodnostárom, keby hodne syrníkov nenapiekli? Z ostatných
         bochničiek napečie zaliepancov. Hľa, tam na jednej miske sladká kapusta, na druhej natretá
         mrkev. A tie kapustníky nebudú zlé, lebo v kapuste je hojne masti a cesto pod kapustou
         nebude hrubé, lebo Zuzka rozvaľkala bochničku natenko, obvinúc krajíčky kabáča, aby kapusta
         bola prikrytá a neprižiarila sa.
   </p>
   <p>
    Kým sa posledný zaliepanec vyhotovil, prvý syrník sa upiekol. Žofka doniesla ho ukázať
         materi, ktorá, poklepúc na jeho dolnú stranu, dľa zvuku usúdila, že mu je už dosť. Ale ešte
         inakšie zaliepance budú. Ťapša sa už hreje na peci. Žofka hodí do ťapše lyžicu masla, ktorá
         behá po jej dne, rapídne sa topiac. Zuzka vezme kus cesta, rozkrája ho na kúsky. Roztľapká
         každý z nich a vložiac na ne lyžicu lekváru, pozahýna krajíčky rozvaľkaného cesta. To sú
         lekvárové kúsky. Krem týchto budú snáď ešte aj tvarohové. Kúskami zaplnená ťapša ide do
         pece.
   </p>
   <p>
    Pozostatok bieleho cesta patrí opekancom. Zuzka robí z neho dlhý šúľok a kladie to na
         inú ťapšu. To budú opekance na Silvestra. Dnešné budú sa piecť na inej ťapši, ale nie v
         jednom šúľku, lež osobite. Keby sa silvestrovské osobite piekli, za osem dní by stvrdli a
         neprijali by osladenú vodu do seba. Oproti tomu, ak by dnešné piekli v šúľku, neboli by
         dobré. Vlani práve takto urobila. Navečer rozkrájala upečený šúľok na malé kúsky a namočila
         ich do teplej vody. Mäkké ešte pečivo spuchlo, no miesto opekancov boli lokše. Starý
         Mihálka to síce bol pochvaľoval, lebo nemajúc zubov, rád vidí mäkké jedlá; no iným
         hodovníkom to nechutilo a opekance zostali v hanbe. No dnešné budú dobré, lebo osebe pečený
         má tvrdú prižiarenú kôrku a tak ani voda nevojde doň tak chytro.
   </p>
   <p>
    Vyprázdnené koryto je už na zemi. Janko obškrabuje z neho cínovou škrabačkou pozostatky
         cesta, ktoré Zuzka zmiesi v jeden veľký kabáč. To bude, hľa, prielomok. No odtrhne z neho
         ešte dva neveľké kúsky a urobiac z nich dlhé šúľky, dá im tvar vtáčikov. Do hlávky vtáčatka
         zabodne dve zrnká čierneho korenia, to budú oči; do vrchhlavy pichne obom po pierku. Jedno
         vtáča je Jankovo a druhé bude — hja, darmo je, povieme i to — osemnásťročnej dievčici
         Žofke. Tá ešte nevyrástla z týchto zábaviek.
   </p>
   <p>
    Prvotiny upečených koláčov sú na stole. Syrník a kapustník. Gazdiná rozreže ich na
         štvrtiny, pretiahne nožom dva, jeden na druhom kolmo stojace priemery. Starým sa ujde po
         štvrtine, aj mladým podobne. Na Žofku sa pri delení nerátalo. Tá musí postiť sa; za pokutu,
         že sa dosiaľ ešte nevydala. Mládenci a dievky v Štedrý deň postia sa, lebo ináč všetky
         večer robené čary stratia svoju platnosť, lebo len ten má právo čariť, kto sa cez deň
         postil. Ani malému Jankovi nenadelili osobitne. Mať považuje ho dosiaľ za svoj výlučný
         majetok, a preto z vlastnej svojej štvrtiny krája mu malú smidku. No otec nedovolí to. On
         na pravé poly rozdelí svoj kus a jeden z nich podáva chlapcovi. Malý egoista i bez
         trigonometrických tabúľ zručne vyrátal diferenciu medzi trojuholníkom otcovým a matkiným,
         vyberúc si otcov kus.
   </p>
   <p>
    Otec je celý natešený; toto rozhodnutie chlapcovo považuje za dôkaz veľkej prítulnosti.
         Tu sa otvoria dvere a hlásnici idú do izby. Na chrbte majú po veľkej tanistre, naplnenej
         čerstvými syrníkmi. Starší z nich začne vianočný vinš, končiaci sa slovami: Sláva Bohu na
         nebi, pokoj ľuďom na zemi. A až po jeho skončení povedia:
   </p>
   <p>
    „Pán Boh daj dobrý deň vám.“
   </p>
   <p>
    Starý Mihálka, čo hlava rodiny, odpovedá:
   </p>
   <p>
    „Pán Boh daj vám. Vitajte!“
   </p>
   <p>
    Starý doplňuje vítaciu formulku:
   </p>
   <p>
    „Poďte ďalej, sadnite si, a povedzte, či ste zdraví; či ste nepočuli dajakú novinu?“
   </p>
   <p>
    „Nič nového; vy skôr niečo viete, keď ste pri ceste,“ odvrávajú hlásnici. Oni nemajú
         kedy sliediť za novinami. Deň je aj tak krátky; treba sa obracať, aby čím skôr schodili
         dedinu. A preto, obdržiac koláče, porúčali sa.
   </p>
   <p>
    O malú chvíľku za nimi prišiel obecný kraviar. Vodí sebou parobka, ktorý má odriekavať
         vinš. Kraviar tiež dostal jeden syrník, no dal gazdovi za to tri brezovce. Sú to brezové
         prútiky, na ich vrcholčeku uviazaná chvojka tisinová a riasa z ovsa. Starý ukazuje prútiky
         vnukovi, ktorý cudzo, nedôverivo hľadí na ne. Ó, neboj sa, Janko, to nebudú na teba. Veď
         otec vzal ich už do maštale, tam budú pod povalou zabodnuté, až kým kravy nepôjdu do poľa.
         Len keď kravy povedú na pašu, snímu brezovce spod povaly a nimi ich budú šibať. Aby statok
         nevracal sa z paše svojou vôľou, zahodí gazda brezovec za kravou a tá neodlúči sa viac od
         kŕdľa.
   </p>
   <p>
    Za kraviarom prišiel jaloviar. Doniesol brezovec a dostal syrník.
   </p>
   <p>
    Jaloviar podal kľučku bačovi. Ale kto by sa dnes bačovi vyrovnal? Veď on nevyberá len
         koláče, ale dostáva i peniaze. Pyšne si potriasa zamastený mešec, zaplnený šestákmi a
         červencami. Bača prednáša vinš nenútene, slobodne; poznať, že je to jeho vlastná
         kompozícia. Veď on je aj zbehlý v písme. Kým iní ovce pasú, on sedí v kolibe na salaši a
         číta bibliu. Najpyšnejší je na to, že anjeli zjavili sa pastierom, teda jemu rovným ľuďom.
   </p>
   <p>
    Ale rozdávaniu koláčov niet konca-kraja. Pod oblokmi otriasa obuv zo snehu zase zvonár
         so svojimi pomocníkmi. U Mihálkov jemu ponechali najlepší zo syrníkov. Veď on nie najmenší
         v obci; ba on je najväčší zo všetkých, lebo môže urobiť poludnie alebo večer, kedy sa mu
         len zapáči. A keď obyvatelia obce idú v lete na zárobky, ako prosia zvonára, aby včaššie
         zazvonil na večer! Nájomníkov púšťajú z roboty len po večernom zvonení. Preto dneska každý
         uháňa sa o priazeň zvonárovu, aby v lete mal nejaký vplyv naňho.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505207">
       </a>
       3
      </h2>
     </div>
    </div>
   </div>
   <p>
   </p>
   <p>
   </p>
   <p>
    Neborká Zuzka nemá posedenia. Už treba hotoviť večeru; no a radšej včaššie než pozde
         prichytiť sa k nej. Korytčiatka s múkou sú už pri kuchynskej table. V kuchyni pod kozubom
         už od polvečier horí bohatá vatra, vôkol nej pristavené hrnce, skoro až po koleno hlboké.
         Zuzka ošedivela by, ak by vždy musela hotoviť toľko ako dnes. Nuž ale dnes bude Štedrý
         večer, teda hojnosť všetkého má byť v dome. Tu z jedného hrnca kŕmená hus zvedavo vystrčila
         oskubenú, slepú hlavu, akoby chcela pozorovať, čo sa to tu robí. Z jej zobáka stiahli už aj
         rohovitú kožu. V druhom zase pľúca tancujú klokotom vriacej polievky. Chudina Zuzka nezná
         im rady dať. Prvej ich prichlopila kusom mäsa, no keď polievka začala vrieť, vydrali sa
         spod neho a vznášajú sa na povrchu. Do hrnca šibajúci plameň už cele oškvaril ich žilkovatú
         kožu.
   </p>
   <p>
    No krem tohto ešte mnohé iné má byť na večeru. Opekance sú už v osladenej vode, aby
         rozmokli. Tu zas treba lepiť pirohy. Cesto je už rozvaľkané, i kladie naň Zuzka hŕbočky
         tvarohu, žĺtkom rozriedeného. Keď je tvaroh už zalepený dvoma vrstvami bieleho cesta, Zuzka
         rozdeľuje jeden piroh od druhého rezko sa krútiacou ostrôžkou.
   </p>
   <p>
    Pomaly prichodí čakaný súmrak. Zuzka má v kuchyni dosť roboty a nemá pomocníčky žiadnej.
         Dievčica Žofka chodí ktoviekde. Mať vlastne vie dobre, nuž ale či to má každému vycengať?
         To by bolo!
   </p>
   <p>
    Dedinská mládež zišla sa do Potkanov. Ta slobodno mládeži chodiť, lebo tam sú toho roku
         priadky. Ostatne dievčatá zabávajú sa pekne. Vyhadzujú na strechu zásterky, aby zvedeli,
         ktorá sa kedy vydá. Zuzka Pekárovie im vo všetkom vývodí. Zuza, Zuza, čo ty tu hľadáš? Choď
         domov, tu niet pre teba miesta! Veď si nedržala pôst. Darmo vyhadzuješ zásterku! Čo ti sto
         ráz tam ostane, predsa to nestojí nič.
   </p>
   <p>
    Už Žofka Mihálkovie, hja, to je cele iné! Tá má právo vyhadzovať zásterku, lebo sa verne
         postila. Ale aj zachytila sa jej zásterka, a to na prvom raze! Ale ako ju dolu dostať? O to
         malá starosť, lebo, hľa, bežia sem aj mládenci. Jurko Meran pochytí žŕdku a sníma Žofkinu
         zásterku. Keď sa trochu dotkol ťažkého, polostopeného snehu, šustol sa tento na Jurkovu
         hlavu. Ale už nemožno pokračovať v milej zábavke pred zvedavými mládenci, lebo tí
         vysmievali by sa z dievčat. Je to všetečná chasa, tí mládenci. Vzíde ti i tam, kde ju
         nezaseješ! Dievky sa teda rozišli. A to ich šťastie! Veď, hľa, už vyzváňajú na večer. A
         tento okamih je dôležitý pre každú, lebo teraz majú na hviezdy pozerať. Zvonár vie, kedy má
         zvoniť. On nejde na vežu, kým nepadne súmrak, lebo ako by dievčatá skúmali hviezdy, keby
         bolo vidno? A dievky vykoristia priaznivý okamih. Každá pochytí vaňu, načrie do nej
         spakruky vodu a beží s ňou do dvora. Žofka Mihálkovie práve skladá plnú vaňu na zem. Pozrie
         do nej na hladinu vody, ale nevidí nič. Voda odzrkadľuje len kus oblohy, zatiahnutej šedými
         chmárami. Na Žofkinom čele zaľahlo mračno žiaľu. Nikde hviezdy! Ale ani len ako ihlicová
         hlávka. Bože, kde sú tie hviezdy! Zvony hlaholia vo velebnom súzvuku zo zvonice. Žofka sa
         obracia, mení pozitúru, no hviezdy niet a niet. Hej, inokedy ako sa usmievajú na oblohe,
         len dnes skryli sa za tmavé mraky. Aha, tu mrákava uťahuje sa; hop, vykukla zlatá
         hviezdička spoza nej. Na zvonici ohlásil sa malý zvonček… Zvonár dozvonil. Žofka sa
         usmiala. Hviezda je nad vyšným koncom dediny. Áno, áno. Ale ktorý tam býva? Jurko Meran,
         Janko Sekačka a iní. Všetko hodní chlapci; no Sekačka je najhodnejší. Žofka vyjasnila tvár.
         Bože, dostane Sekačku? Meran za Katrou chodí. Ale nechže je Sekačka!
   </p>
   <p>
    Z kuchyne, kam položila vaňu, ide do komory na jablká. Vyberie jedno, najväčšie, a
         červené ako tie jej líca. Poobzerá sa, či ju niekto vidí, no krem nej niet tam živej duše.
         Chytro do studne s jablkom, kým sa večera nezačne! Žofka vybehne za humno. Tam v sade majú
         studničku, malú, nehlbokú, takže jej dno možno rukou dosiahnuť. Jablko čľupne do studničky,
         podhodiac sa niekoľko ráz na povrch vody. No potom sa pekne utíši na samom dne, vyloženom
         tľapkavou dlážkou. Ale jabĺčko nik nesmie vidieť, i vyhrnie Žofka rukáv a umiesti ho pod
         samé obrubové brvno, Tak, tam bude iste do rána. Bože, či ho niečo načne! Či ho niekto
         neukradne!
   </p>
   <p>
    V niektorých domoch začína sa už večera, lebo tu i tu vidno osvetlené obloky. Žofka beží
         do izby. Starý otec opýta sa jej:
   </p>
   <p>
    „Dievča, odkiaľ? No, povedz! Aha, aha! No, no! Ruky zmrznuté ako hrable a skľavené. No,
         urob štipku; vidíš, nemôžeš. Čo si mi robilo vo vode? Zuza, nemá sa kto pliagať vo vode,
         len moje dievča? Pozri, ruky má studené ako žaba! Hm, hm.“
   </p>
   <p>
    A starý usmial sa figliarsky. On vedel dobre, kde si dievčatá zamočia ruky. Dievčica ani
         nepozrela na starého, lež k zemi hľadiac vraví:
   </p>
   <p>
    „Bola som po vodu. Keď mať nestačí, musím ja.“
   </p>
   <p>
    „Ach, nebožiatko! Ono musí po vodu. Ono má studené paprčky!“ a šúľal jej ich medzi
         svojimi horúcimi dlaňami a dychom svojím zahrieval.
   </p>
   <p>
    No ale treba obzrieť sa, čo sa robí po svete! Starý vyzrie oblokom do večerného mraku a
         vidí osvetlené domy susedov. Tam už začínajú teda večerať.
   </p>
   <p>
    „Zuza, dávaj už na stôl, už všade večerajú.“
   </p>
   <p>
    „Hneď, hneď; za obrátenie!“
   </p>
   <p>
    „Už prikrývaj! Či my budeme ostatnými spomedzi všetkých? Či len nám má ísť najpozdejšie
         každá robota?“
   </p>
   <p>
    Zuzka slúchla, prikrývajúc stôl bielym činovatým obrusom. Kladie naň nové drevené
         lyžice. Malý Janko nesie z kuchyne rozžatú vianočnú sviecu. Príduc k stolu, pozdraví
         prítomných:
   </p>
   <p>
    „Dobrý večer!“
   </p>
   <p>
    A všetci mu zaďakujú, starý k tomu dá mu i grajciar.
   </p>
   <p>
    Na rohu stola položený je Tranoscius. Celý dom nábožne zaspieva vianočnú pieseň. Potom
         kľaknú a modlia sa modlitbu, ktorú starý predčituje. On povzdychne si za každou vetou, jeho
         žena utrie si slzu, derúcu sa z oka. Či to slza žiaľu, či radosti? Prečo žiaľu? Veď je to
         radosť, keď všetci spolu môžu svätiť vianočný svätvečer. Či na takto rok ešte budú takto
         spolu? No, načo starým budúcnosť spytovať? Stará, ponor sa v minulosť, tam tvoj živel.
         Budúcnosť ponechaj vnukom!
   </p>
   <p>
    Na stole miska obareného hrachu. Starý naberie ho plnú hrsť a rozoseje po všetkých
         kútoch izby. Volá k Bohu, aby i on takto uštedril požehnania tomuto domu po celý budúci
         rok. Izbu osvetľuje sviečka. Jej knôt je predmetom napätého pozorovania. Aj mladý Jano,
         držiaci v lone chlapca, pozoruje knôt sviečky. Teraz sa nakrivil a naklonil k starej.
         Všeobecné ustrnutie. Zuzka obráti svietnik, aby knôt bol naklonený do kúta, kde stojí malá
         almarijka, aby na nikoho neveštil. Stará, vidiac, že knôt na ňu veští, smutne si
         povzdychla.
   </p>
   <p>
    „Stará, neboj sa, že už ideš zomrieť. Knôt je knôt, ten nezná, na kom je rad. Už len ja
         pôjdem prvý a ty za mnou, ako keď sme šli k oltáru.“
   </p>
   <p>
    „Ja som spokojná, ako Pán Boh dá,“ odvetila starému nábožná Mihálková.
   </p>
   <p>
    „Zuza, oblátky a med!“ velí Mihálka. Potom rozdelil oblátky medzi stolujúcich, Zuzka
         potrela údel každého medom. Stará Mihálková urobila na Žofkinom čele kríž omedoveným
         prstom, aby sa vraj mládencom páčila. Stará mať, netreba tej medu, aj bez neho sa im páči!
         No ale pre bezpečnosť!
   </p>
   <p>
    Z každého jedla po mále odkladá sa na obrus. Aj sánky z husi prišli medzi tieto odhodky.
         Z týchto odpadkov budú znamenité lieky pre ľudí a statok!
   </p>
   <p>
    Hoci u Mihálkov nahotovili všetkého hojnosť, predsa málo sa dnes minulo. Pozostatok
         zvýšil na zajtra a pozajtre. Veď na Božie narodenie len nebudú variť; to by bol hriech.
         Zajtra budú len prihrievať. Chlapec Janko potratil všetku chuť k jedlu. Zjedol trocha
         opekancov, dva pirohy, zo dve lyžky ryže, pár obarených slivák a hrušiek a za náprstok
         polievky. On oddávna robil si chuť na túto večeru, no chytro zasýtil sa. Mladý gazda schuti
         sa smeje nad prekrižľovanými synovými plánmi. No nesmeje sa hlasite, lež na ústa pritisol
         si päste. Zišlo mu na um, že i jemu sa tiež tak stávalo, ako malému Jankovi; keď si
         najväčšmi ostril zuby k hostine, najmenej zjedol.
   </p>
   <p>
    Pod Mihálkovie oblokmi zaznel slávičí spev. Len domyslieť si jelšinu a do nej slávika, i
         hotový nočnoromantický obraz. No pod oblokmi nespieva slávik, ale Cigánka s niekoľkými
         spolučlenmi svojej famílie. V Štedrý večer prvá pieseň patrí Cigánom. No ich spev nevyplatí
         sa do partesov zložiť. Oni ospevujú narodenie sa Krista celkom plasticky, no nie veľmi
         harmonickými zvuky.
   </p>
   <p>
    Starý Mihálka odkrojil kus chleba ako ovčí pysk, a podal ho Zuze. Cigáni sa už triasli
         zimou pod oblokom, čakajúc výplatok. Cigánka niesla vo veľkej kapse mnoho nazbieraného
         chleba. To jej postačí až do nového roku. Na mäso tiež zarobila, predajúc predobedom nosenú
         štetku. Kto ju kúpil, oplel sa; lebo len v krajnom rade štetky bola pravá škutina, ale
         vprostriedku zapravená kravia srsť. No Cigánka nemá pohnútky kupujúcemu podávať rozbor
         látok, z ktorých ňou robená štetka záleží. Nech to sám kupujúci skúma, veď na to má oči!
   </p>
   <p>
    Po večeri Mihálka povie zaťovi:
   </p>
   <p>
    „Jano, dones cesnak!“ Kým Jano prišiel, starý krájal smidky chleba. Na prstoch si najprv
         vypočítal, koľko má kusov rožného statku. Štyri voly, dve kravy, päť jaloviat, dvoje
         teliec, dvanásť oviec; myslím, že to spolu dvadsaťpäť. Práve toľko je i smidák. Zať lúštil
         cesnak, každý strúčik osobitne. Starý Mihálka do každej smidky vpravil po jednom strúčku,
         podajúc to mladému, aby zaniesol statku. Nechže i statok zná, že sú dnes Hody.
   </p>
   <p>
    U Mihálkov zaspievali pieseň a zas pomodlili sa. Večera je už teda skončená. Tu zas pod
         oblokmi zaznie pieseň vianočná, ktorú dievky spievajú. Už sú všade po večeri, teda môžu
         dievky ísť spievať. Mládenci sú ešte doma. Dievky spievajú len tam, kde majú mládenca. Do
         Mihálkov sa ohlásili preto, že chceli vyvolať Žofku, ktorá sa hneď pripojila k nim, odejúc
         si teplý kabát. Keď dievčatá z dvora vychodili na cestu, zhliadnu dolu dedinou tiahnucich
         Cigánov, obťažených naspievaným chlebom a koláčmi. Všetečná Zuza Pekárovie spevavým hlasom,
         ponášajúcim sa na cigánsku výmluvu, volala za nimi:
   </p>
   <p>
   </p>
   <p>
   </p>
   <div class="literallayout">
    <p>
     <span class="emphasis">
      <em>
       Čaš radošti, vešelošti,
      </em>
     </span>
     <br/>
     <span class="emphasis">
      <em>
       nemáme čo ješti,
      </em>
     </span>
     <br/>
     <span class="emphasis">
      <em>
       iba jednu huš pečenú,
      </em>
     </span>
     <br/>
     <span class="emphasis">
      <em>
       i to šamé košti.
      </em>
     </span>
     <br/>
    </p>
   </div>
   <p>
   </p>
   <p>
   </p>
   <p>
    Urazená v svojej hrdosti, Cigánka nepovedala nič. No akýsi šuhaj, stretnúc cigánsku
         famíliu, zavolá na blížiace sa dievky:
   </p>
   <p>
    „Dievčatá, videli ste už v zime lastovičky? Aha, pozrite, ako lietajú.“
   </p>
   <p>
    Tým narážal na Cigánov, ktorých prezývali lastovičkami, pretože sú čierni.
   </p>
   <p>
    No Cigánka neodpustila mu to. Obrátiac sa k nemu, zavolala naň:
   </p>
   <p>
    „No, a ty ši vrabec!“
   </p>
   <p>
    Dievčatá sa v chóre zasmiali, lebo tohto mládenca skutočne prezývajú v dedine vrabcom.
         Tak, hľa, pochodil; nech sa nevysmieva z iných, keď i sám je v blate.
   </p>
   <p>
    Tlupa dievčat uhla sa do susedov. Tam býva mládenec už na ženení. Miesto vianočnej
         zaspievali mu:
   </p>
   <p>
   </p>
   <p>
   </p>
   <div class="literallayout">
    <p>
     <span class="emphasis">
      <em>
       V tomto dome býva švárny mládenec,
      </em>
     </span>
     <br/>
     <span class="emphasis">
      <em>
       keby nám chcel dať dukát na veniec,
      </em>
     </span>
     <br/>
     <span class="emphasis">
      <em>
       Boh mu dá za to bohatú Hanu
      </em>
     </span>
     <br/>
     <span class="emphasis">
      <em>
       za ženu, lebo krásnu Zuzanu.
      </em>
     </span>
     <br/>
    </p>
   </div>
   <p>
   </p>
   <p>
   </p>
   <p>
    Pozrime ešte do Mihálkov.
   </p>
   <p>
    Mladý rozhrebol pahrebu po ohnisku, oddeliac popol od uhlíkov. Tieto zažiarili, svetlý
         zážeh prechodil po nich, vzkriesený ťahom povetria, ktorý povstal pod odotknutým kozubom.
   </p>
   <p>
    Starý Mihálka rozdelil žeravé uhlíky na štyri hŕbočky, označiac každú z nich, o čom bude
         veštiť. Prvá bude o oziminách, druhá o jarinách, tretia o kopaninách a štvrtá o tráve.
   </p>
   <p>
    „A na ľan a konope si zabudol,“ ohlási sa stará. „Ó, vy na to chytro zabudnete; len
         vtedy vám ľan zíde na um, keď košeľa treba.“
   </p>
   <p>
    „Nuž dobre; ale o tom si vy, ženy, máte veštiť. No, tu máš hŕbku o ľane.“
   </p>
   <p>
    Tak teda päť hŕbočiek, piata o ľane.
   </p>
   <p>
    U Mihálkov sa všetko premenilo pri večeri. Všetci sú spolu ako med. Starý niekoľko ráz
         ponúkol mladého jedlom, znakom úcty a lásky. Jano zas kdesi na dvore stratil obyčajne tupý
         výraz tváre a k stolu priniesol jasné naladenie mysle.
   </p>
   <p>
    Starý ponoril sa vo vypravovanie starých divov, aké sa za jeho mladých čias diali v
         Štedrý večer. Mladý, ako raz otvoril ústa, tak dosiaľ zabudol ich zavrieť od pilného
         počúvania. Chlapec už sklonil strapatú hlávku do otcovho lona a zaspal utešene.
   </p>
   <p>
    „Veru tak,“ pokračuje Mihálka. „Ja som bol valachom u toho židáka; cez zimu riadil som
         rožný statok. Jozef Krivko bol zas pri koňoch. Ale to bol chlap! Malý, ale smelý! V Štedrý
         večer o jedenástej vyberie sa vám na vŕšok, kde za starých čias šibenice stáli. Nebolo z
         nich už ani znaku; ale ľudia predsa sa len báli ísť v noci popod vŕšok, lebo vše bolo počuť
         veľký plač tam okolo neho. Ale Jozef Krivko nebál sa ísť. Vzal sebou konopné semä a zasadil
         ho na ňom. Semä hneď zišlo a za otčenáš vyrástla z neho dlhá konopa. Krivko ju vytrhol, vo
         vode vymočil, usušil, vytrepal a usúkal z nej dlhý bič. Toto všetko urobil do polnoci. Kone
         predtým boli tak lenivé, že im nevedel rady. Ale keď pukol raz tým novým bičom, začali
         ušami strihať a pyšne držali hlavy dohora. Na Božie narodenie šiel náš gazda kamsi na
         návštevu. Krivko si len pomyslel:
   </p>
   <p>
    ,Počkaj, žide, však ťa ja presánkujem. Naučím ťa prevážať sa cez sviatky a kočišovi
         nedať pokoja.‘ I zapriahne kone a gazda mu ešte povie:
   </p>
   <p>
    ,Jožko, len poháňaj, aby si sa tak nevliekol ako zavčerom.‘
   </p>
   <p>
    Pán sadne do korbice, Krivko pukne bičom a milé kone poď vo výcval, až sa len tak
         prášilo za nimi. Pán sa usmieval:
   </p>
   <p>
    ,Ej, Jožko, ale sú za koníky! Ale letia, len tak hviždí človeku za ušima.‘
   </p>
   <p>
    Ale na ceste stretnú vám žobráka; žobrák si podhodil na pleciach kepeň, kone sa zduria,
         odhodia sa vbok a korba je už naboku. Žid prplal sa v sypkom čerstvom snehu, ba i najedol
         sa ho do chuti. Zozbierali sa. Gazda prosí Krivku, aby šiel len pomaly. Nuž ale či ten
         mohol udržať kone? Tie vám zaberali, až židova hlava odskakovala. Hej, odnechcelo sa nášmu
         gazdovi nič po nič sánkovať! Kone do roka vyschli na triesku; ale čo by boli odpoly mŕtve
         bývali, predsa len museli letieť, keď im kočiš ukázal svoj bič. Gazda im dával dvojitú
         porciu ovsa, no nechceli sa popraviť. Ale Krivko im spomohol. Na druhý rok v Štedrý večer
         vybral sa pred samou polnocou do mlyna. Nebolo tam nikoho doma, lebo všetci šli na utiereň.
         No Krivko nešiel dvermi dnu, lež izbicou, v ktorej je mlynské vodné kolo. Voda bola práve
         odrazená i kolo zastavené. Krivko vošiel do vodného kola a valom bral sa pod mlynicu. Pre
         val, ktorý je do vodného kola vsadený, nechaná je na mlynicovej stene špára. Touto vošiel
         Krivko do mlynice.
   </p>
   <p>
    Ako čo by doma, otvoril si kôš, do ktorého múka z pytľa padá. Tam našiel kefu na
         zmetanie múky. Schoval ju pod pazuchu a zase bral sa z mlynice do vodného kola. Ale tu
         počul škrek, smiech. Palečné kolo
    <sup>
     [
     <a class="footnote" href="#ftn.id2505922" name="id2505922">
      3
     </a>
     ]
    </sup>
    sprašťalo, akoby sa malo polámať a kameň hrmotal nad ním, krútiac sa naprázdno.
         Ale Jozef nebál sa a ani neobzrel, len liezol rýchlo k vodnému kolu a z izbice utekal
         domov. Mlynár len po sviatkoch, chcejúc pustiť mlyn, zbadal, že palečné koleso je zlámané a
         že múčna kefa chybuje. No nezvedel nikdy, kam sa mu podela. Krivko potom len tou ukradnutou
         kefou vymetal žľab konský, a kone poprávali sa, ani čo by priliepal na ne. Od tých čias
         Krivko nemal chudých koní.“
   </p>
   <p>
    „Ach, to bol bezbožný človek, ten Krivko. Nebál si sa, že i teba Pán Boh skára pri ňom?“
   </p>
   <p>
    „Počkaj, stará, ešte som nedopovedal. Šiel vám raz hore dedinou, na koni vezúc pána na
         svadbu. Kone mali pri pyskoch uviazané biele ručníky. I dobre; ako tak letí, zazrie ho z
         obloka jedna striga a povie ľuďom, čo v izbe sedeli: ,Pozrite, jak chytro zastavím ten
         koč!‘ Sotva to vypovedala, kone zastali, ako čo by sekol. Krivko v parádnych šatách zliezol
         z koča, obzerá, čo chybí koňom; no nevidí nič zvláštneho. Začne hrešiť, ani to nespomáhalo.
         Ľudia vytŕčali hlavy z oblokov, čudujúc sa na Krivku. I zlá striga vyškerila zuby oblokom.
         No Krivko si spomohol. Chytí raz svoj bič a šibne ním koniec oja. Striga zakryla si tvár
         dlaňami. Vytieklo jej pravé oko. No ani Krivko nepochodil dobre. Raz v Štedrý večer išiel
         zase čosi zháňať a nevrátil sa viac; uchytilo ho čosi. Akiste oná striga, ktorej bol oko
         vysekol. Nuž tak!“
   </p>
   <p>
    Stará Mihálková prevezme slovo:
   </p>
   <p>
    „Moja stará mať — nech jej dá Boh slávu večnú, — rozprávala nám, čo sa tiež na Hody o
         polnoci stalo. Jedna žena mala zimnicu, a nemohla sa jej nijako sprostiť. Chodila po
         doktoroch, vymýšľala lieky: no zimnica ju len drvila a drvila. Iba na Štedrý večer pojme ju
         akási žena, a keď bila polnoc, sotila ju do potoka. Zimnica hneď a hneď prestala.“
   </p>
   <p>
    „Hopsa, uhlíky pozrieť; tie už iste zhasli, keď sme sa takto zahovorili,“ skríkne
         Mihálka.
   </p>
   <p>
    Všetci skočili ku kozúbku.
   </p>
   <p>
    „Ľan bude dobrý, niet nič popola na ňom,“ ozvala sa stará.
   </p>
   <p>
    „Tebe ide len o ľan,“ vyčíta jej muž.
   </p>
   <p>
    „I tráva bude hodná. Chvalabohu, krmu dosť,“ povedá mladý gazda, ktorému sa jazyk len
         teraz rozviazal.
   </p>
   <p>
    „Bude, bude; ale jariny a oziminy nanič! Zemiaky a kapusta prostredné. Hm, hm, tie
         oziminy a jariny veľmi pripadli. Pane Bože, toľko popola!“ odvráva si starý.
   </p>
   <p>
    Stará narádza:
   </p>
   <p>
    „Pozrite, čo pranostika vraví.“
   </p>
   <p>
    A všetci naklonia hlavy nad kalendár a čítajú v ňom pranostiku. No táto protimluví
         uhlíkom, lebo prorokuje dobré oziminy a jariny, zlé kopaniny, planú trávu a krátky ľan. To
         Mihálkovcov pomútilo. Starý, obodrený predtým skvelými výhľadmi na hojnosť krmu, bol si už
         umienil prikúpiť ešte jeden pár volov, keby nebolo bývalo treba s krmom sporiť k budúcemu
         roku. No podľa pranostiky to nejde. V sypárni má zbožie, dľa uhlíkov by ho mal držať k
         budúcoročnému trhu, dľa pranostiky hupkom predať. Čo tu robiť? Ani tak, ani tak! Keby sa
         boli uhlíky s pranostikou zhodovali, iste by bol dľa ich prorokovania zariadil
         hospodárstvo.
   </p>
   <p>
    „No, povedzte teraz,“ pýta sa starý, „čo má pravdu, či pranostika a či uhlíky?“
   </p>
   <p>
    „Ja myslím, že uhlíky,“ povedá stará, „veď pranostiku ktoviekto písal. Možno, že ona
         vyplní sa tam, kde ju písali, ale tu sotva.“
   </p>
   <p>
    „Ty sa hneváš na pranostiku, že prorokuje zlý ľan. Dajtimibože, ešte vlaňajší ste
         nespriadli!“
   </p>
   <p>
    Všetci mlčali. Nik sa neopovážil vyniesť úsudok. No starý múdro rozriešil hádku; dobrá
         myšlienka mu napadla:
   </p>
   <p>
    „Viete čo: napíšeme do kalendára, čo uhlíky veštia. Na rok uvidíme potom, či sa uhlíkom
         splní, a či pranostike.“
   </p>
   <p>
    Tak jest! Všetci, udivení nad rozumom starého, prisvedčili, poberúc sa spať; len Mihálka
         sedí pri stole a píše husím perom proroctvo uhlíkov do nového kalendára.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2505922" name="ftn.id2505922">
        3
       </a>
       ]
      </sup>
      <span class="emphasis">
       <em>
        palečné
       </em>
      </span>
      kolo — koleso pod mlynicou, ktoré je pripevnené na
               val. Má na obvode palce (výstupky).
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578103">
       </a>
       4
      </h2>
     </div>
    </div>
   </div>
   <p>
   </p>
   <p>
   </p>
   <p>
    U Potkanov je veselo. Pod oblokmi spievavšie dievčatá zišli sa ta, aby strávili v
         spoločnosti ostatok Štedrého večera. Za spievanie nedostali mnoho. Tam na stole majú hŕbu
         jabĺk a druhú orechov. Nikto sa nelapá doneseného zárobku, hja, škola plná žiakov. Dievčatá
         zdeľujú jedna druhej, čo, ako sa im dnes vodilo. Každá hľadela do vody; no žiadna nepovie,
         kde sa jej hviezda zjavila. Každá by nedbala vyzvedieť tajomstvo iných, ale svoje chce
         ukryť v najtmavšom kútiku srdca.
   </p>
   <p>
    Ale čo majú u Potkanov? Čo chcú robiť? Čakajú, čakajú. Čakať — jak ťažká lekcia pre
         ohnivú letoru, ktorá chce hneď mať to, čo srdce zažiada. No ťažšie čakať viacerým takým
         netrpezlivým, jestli sú spolu a túžba všetkých v jednom bode sa stýka. A dievčatá zunovali
         čakať. Marka chytí metlu a vymetá izbu. Dievčatá, čo ona raz zatiahne, v chóre hovoria:
   </p>
   <p>
   </p>
   <p>
   </p>
   <div class="literallayout">
    <p>
     <span class="emphasis">
      <em>
       A ty vňať — nedaj im spať.
      </em>
     </span>
     <br/>
     <span class="emphasis">
      <em>
       A ty povoja — nedaj im pokoja.
      </em>
     </span>
     <br/>
     <span class="emphasis">
      <em>
       A ty šíp — sem ich štíp.
      </em>
     </span>
     <br/>
     <span class="emphasis">
      <em>
       A ty tŕň — sem ich hrň.
      </em>
     </span>
     <br/>
     <span class="emphasis">
      <em>
       A ty hlôh — daj im nôh.
      </em>
     </span>
     <br/>
    </p>
   </div>
   <p>
   </p>
   <p>
   </p>
   <p>
    A to opakujú, kým nenie izba vymetená. Ale medzi smeťami, hľa, i hrach jest, ktorý gazda
         Potkan bol pred večerom rozosial. Skočí teda k Marke:
   </p>
   <p>
    „Ty, nevynášaj smeti! Hrach je medzi nimi; ešte ho anjeliky nepozbierali!“
   </p>
   <p>
    „Ale, strýku,“ ozve sa ktorási, „veď to anjeliky i vonku nájdu.“
   </p>
   <p>
    Výklad sa Potkanovi nepáčil. Ale kto sa nastačí hrýzť s touto čeliadkou? Sadol na
         lavicu.
   </p>
   <p>
    Dievčatá nasúdili Marke vyniesť smeti na krížne cesty. Ktorý mládenec stúpi na cestu,
         musí prísť do Potkanov. No Marka zdráha sa:
   </p>
   <p>
    „Ja sama nejdem. Bojím sa stríg. Nech ide daktorá so mnou.“
   </p>
   <p>
    „Idem ja,“ ponúkla sa jej iná.
   </p>
   <p>
    „Ale ty pôjdeš napred.“ A Marka chytila sa družky a zaniesla smeti na krížne cesty.
   </p>
   <p>
    No nebolo treba porobiť mládencom. Sotva dievčatá odišli so smeťami, mládenci už
         vkrádali sa po jednom do Potkanov. Jurko Meran je medzi prvšími.
   </p>
   <p>
    „Videla si hviezdu?“ pýta sa Žofky Mihálkovie.
   </p>
   <p>
    „Ako by nie! Čo chlapci o Troch kráľoch nosili.“
   </p>
   <p>
    Žofka robila nevinnú tvár, akoby len teraz počula o hviezdach.
   </p>
   <p>
    „Ba ešte čo! Dnes, dnes videla si vo vani?“
   </p>
   <p>
    Žofka sa začervenala. Nepovedá ani slova, len tají to krútením hlavy. Mládenci takéto
         negovanie považujú za prisvedčenie.
   </p>
   <p>
    V izbe rozpriadla sa vrava. Vtipy lietajú sem i ta, no nevzbudzujú všeobecný smiech, ako
         by mali; pozornosť je nie v jednom rozhovore sústredená, lež potratená po skupeninách
         mladých ľudí. Iba dve dievčatá sú osamotené. Zlý osud pripravil ich o milých. Zuzke
         Pekárovie milý slúži v meste a dnes nedošiel. Hja, sluha nie pán! Ale zajtra príde, sľúbil
         to svätosväte; preto Zuzka nenie smutná. Druhá, Katra, je čosi staršia, no v plnom kvete
         rozvitku; tam, odkiaľ iba klesať možno, a nie ešte vyššie postupovať. Zdá sa, že žiadne z
         dievčat, čo do krásy, nevyrovná sa jej. Preto všetci mládenci akosi obchodia ju, akoby sa
         báli, že jej pohrdlivý úsmev zdrví ich. No nie to pohrdlivý úsmev; lebo pera trasie sa
         žravým, v srdci ukrytým bôľom. Zuza obráti sa ku Katre:
   </p>
   <p>
    „Pozri, Meran Žofke Mihálkovie sa zalieča.“
   </p>
   <p>
    „Čo ma doň?“ odsekla Katra, chcejúc ľahostajne plecom pohnúť, no i z úsmevu, ktorý na
         pery vynútila, javila sa trpkosť.
   </p>
   <p>
    „Nuž veď ste vy boli dobrí; počula som, že…“ Zuza bola zlomyseľná duša. Tešila sa z
         trápenia Katrinho. No táto jej vpadne do reči:
   </p>
   <p>
    „Nemala si čo počúvať. Ja s ním nemám nič.“
   </p>
   <p>
    „Odvtedy, čo ten bohatý mlynár začal nadchodiť?“ a v sebe doložila Zuza: „Čo ťa mal za
         blázna.“
   </p>
   <p>
    Katra nepovedala ani slova, len hodila opovržlivý pohľad na Zuzu.
   </p>
   <p>
    „A prečo sa rozišlo s tým mlynárom?“ pokúšala Zuza.
   </p>
   <p>
    „Ty mi daj pokoj,“ zakazovala jej Katra.
   </p>
   <p>
    „Vidíš: nerúbaj vysoko, lebo ti íver nízko padne!“ Zuza šelmovsky hrozila Katre prstom.
   </p>
   <p>
    Katrine líca vzplanuli spravodlivým hnevom, ba bola rozsrdená. Slzy horkého hnevu drali
         sa jej z očú. Bola by chcela zakvíliť, až by tá biedna hruď rozskočila sa. No to nemožno.
         Zaťala zuby a odišla preč.
   </p>
   <p>
    „Poďme už domov!“ vyvolávala ostatných Zuza.
   </p>
   <p>
    „No, tebe je náhlo. Smutno ti je, čo?“
   </p>
   <p>
    „Ó — to už nie; ale je hneď polnoc, mlynári už nasýpajú.“
   </p>
   <p>
    „A kde je majstrová?“ pýtali sa niektorí. Pod majstrovou rozumeli Katru.
   </p>
   <p>
    „Zuza, Katre pokoj, lebo ma nahneváš.“
   </p>
   <p>
    „Aha, ktože to vraví; nevidím ho,“ spytuje sa Zuzka, pozerajúc po kútoch izby, akoby
         nejakú ihlu hľadala. Pretvárala sa, akoby nemohla hovoriaceho dozrieť.
   </p>
   <p>
    „Tu som, ja to hovorím! Ak ma nevidíš, tak si slepá!“ povedá Janko Sekačka. Zuza
         zahanbila sa, že ju nazval slepou; lebo aj iní sa smiali na nej. Musela chcieť Jana zbadať.
         Pozrela naň. Ešte jej raz opakoval:
   </p>
   <p>
    „Z Katry nerob smiechy, ešte si ani ty nie pod čepcom, a veru zle sa ten modlí, koho Pán
         Boh tebou obdarí.“
   </p>
   <p>
    V chyži smiech. Zuza pobrala sa za Katrou. Čierne oči Žofky Mihálkovie živo zažiarili
         pri Jankovej reči. Úsmev uspokojenia poletoval jej kútikmi. Jurko Meran nemohol pochopiť,
         ako Žofka môže plesať, keď zahanbil Zuzu, Katrinu vysmievačku. Prečo je nie radšej na
         Sekačkovi nahnevaná, že zastáva Katru, bývalú milenku Meranovu?
   </p>
   <p>
    Janko Sekačka obrátil sa k Žofke. Bolo mu znať, že si žiada s ňou prehovoriť. No čo chce
         u nej Meran? Janko premeral ho od hlavy do päty. No Meran vynaloží všetko možné, by upútal
         pozornosť Žofkinu. Žofka sa mu nepoddáva, lež cez jeho plece hľadí na niekoho iného. Kde je
         Sekačka? Vytratil sa von rozhorčený nad Meranom, Žofkou i všetkými ľuďmi.
   </p>
   <p>
    Konečne mládež sa rozišla. Každý svojou stranou. Žofka odoprela Jurkovi, ktorý sa jej za
         sprievodcu ponúkal, vyberúc sa domov s vrstovnicou svojou, Markou.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578430">
       </a>
       5
      </h2>
     </div>
    </div>
   </div>
   <p>
   </p>
   <p>
   </p>
   <p>
    Božie narodenie. Dnes u Mihálkov pozde vstali, ba starý je ešte v posteli. Jano vstal do
         dňa, už i napojil statok. Rád by do izby, no bojí sa, že ho starý vyženie. Stal teda pod
         stenu a obzerá zo strechy visiace dlhé ciagle. Zazíva si raz, dva; ruky vytrčí dohora a
         vyťahuje sa a pritom si zastoná, akoby mu to zívanie od srdca kvapkalo. Ale tu nahnevá sa
         zase. Či má tu stáť do večera? A to bez roboty ako blázon? Stáť, stáť! Chytí triesku a
         zráža ňou ciagle z krovu, až sa lomia a padajúc na zemi, rozdrvia sa v tisíce malých
         sklíčok. V tejto nie každodennej, no divnej práci zastihla ho suseda, vlastná tetka
         Katrina.
   </p>
   <p>
    „Dobré ráno, sused!“
   </p>
   <p>
    Jano zamumlal, zraziac ohromný ciageľ.
   </p>
   <p>
    Suseda, bojac sa Jana, zahŕňala do izby. Mladý s trieskou v ruke šiel zápäť za ňou.
   </p>
   <p>
    „Akože ste spočívali? Ach, viem: dobre. Keď sa človek ukoná, ukníše, spí ani v oleji.“
   </p>
   <p>
    „Vitajte, suseda. Kdeže ste sa tu vzali? Hm, hm,“ stará pokrúti hlavou.
   </p>
   <p>
    „Veru tak! Nepatrí človeku chodiť v takýto deň po domoch. Ale čo robiť, keď musíš.“
   </p>
   <p>
    „Tak, tak. No, no, veď je nič,“ usiluje sa pomôcť jej z rozpakov starý Mihálka.
   </p>
   <p>
    „Horký nič! Prišla som vám povedať, že vaše dievča vodí sa s Jurom Meranovie.“
   </p>
   <p>
    „S kým?“ okríkne ju surovým hlasom Jano. Susedka sa chytila stola, aby ju ten revot
         nezrútil pod stôl.
   </p>
   <p>
    „S Jurom Meranovie!“
   </p>
   <p>
    „To je nie pravda. To sa vám prisnilo, keď ste večer o mátohách trkotali.“
   </p>
   <p>
    Mladý Jano bol celý bez seba. Krikom svojím prebudil i chlapca, ktorý sa posadil na
         posteli a čuduje sa, čo sa deje. Veď to nemožné! Žofka vodiť sa so synom otcovho
         najväčšieho nepriateľa, so synom márnika. Nemožno!
   </p>
   <p>
    „Ba je svätá pravda,“ dokladala suseda. „Najprv odviedla ho od Katry a teraz ho sama
         rada vidí.“
   </p>
   <p>
    „Že odviedla niekoho? Tá?“ Mocná ruka hýbala sa mu s trieskou.
   </p>
   <p>
    Hneď by bol vyšmaril zlostnú susedu.
   </p>
   <p>
    „Škoda vám bolo prísť nepokoj robiť v cudzom dome,“ vyčítal jej starý.
   </p>
   <p>
    Do izby vošla Žofka, o ktorej je tak živá reč.
   </p>
   <p>
    „Ty rada vidíš toho…“ a zastal, meno to nechcelo mu z hrdla. Starý mu napomenul: „Jura
         Meranovie.“
   </p>
   <p>
    „Hej, toho. Žofa, rada ho vidíš?“ a chytil ju kŕčovite za plece. Hnevom zarudlá tvár až
         k divokosti obživená krvou podbehnutými očima.
   </p>
   <p>
    Dievča mierne, dôverne pozrelo v tvár otcovu a smelo, jasne odpovedá:
   </p>
   <p>
    „Nie!“
   </p>
   <p>
    Jano, obrátiac sa k susede, ukáže jej trieskou dvere:
   </p>
   <p>
    „Von!“
   </p>
   <p>
    Suseda neriekla ani slova, lež použila príležitosti a odišla, radujúc sa, že predsa
         obíde suchá.
   </p>
   <p>
    Väčšia čiastka Janovho hnevu odišla za susedou. Oči Žofkine utíšili rozhúpanú prudkosť
         otcovu; ich vplyv naň bol asi ten, čo znak krotiteľa na rozsrdenú šelmu. Chytil Žofku,
         zovrel v mohutnú náruč, až ju to dusilo. Na čelo vtisol poľubok. Snáď prvý v živote. Jano
         až teraz pocítil, že má vlastne dcéru, hodnú dcéru, ktorú zneuznával; nemiloval dosiaľ ako
         otec. Pol srdca daroval jej hneď. Áno, ukrivdil syna, lebo mu už len pol srdca nechal.
         Chlapec pozrel hore v otcovu tvár, objímajúc jeho nohu.
   </p>
   <p>
    „Chlapče, vinšuj!“ Dnes Jano hovoril viac než snáď za desať rokov. Neobyčajné otrasenie
         mysle prinavrátilo mu mluvu.
   </p>
   <p>
    Chlapec stal naprostred izby a začal smelo:
   </p>
   <p>
   </p>
   <p>
   </p>
   <div class="literallayout">
    <p>
     <span class="emphasis">
      <em>
       „A ja malý neveličký
      </em>
     </span>
     <br/>
     <span class="emphasis">
      <em>
       pýtam si ja do kapsičky
      </em>
     </span>
     <br/>
     <span class="emphasis">
      <em>
       kus koláča, kus kabáča,
      </em>
     </span>
     <br/>
     <span class="emphasis">
      <em>
       vypustím vám z kapsy vtáča.“
      </em>
     </span>
     <br/>
    </p>
   </div>
   <p>
   </p>
   <p>
   </p>
   <p>
    „Ešte i tú druhú,“ káže mu starý otec.
   </p>
   <p>
   </p>
   <p>
   </p>
   <div class="literallayout">
    <p>
     <span class="emphasis">
      <em>
       „Za pecou stojím,
      </em>
     </span>
     <br/>
     <span class="emphasis">
      <em>
       Boha sa bojím,
      </em>
     </span>
     <br/>
     <span class="emphasis">
      <em>
       pes na mňa vrčí,
      </em>
     </span>
     <br/>
     <span class="emphasis">
      <em>
       kapsa sa mi krčí,
      </em>
     </span>
     <br/>
     <span class="emphasis">
      <em>
       dajte mi kabáča,
      </em>
     </span>
     <br/>
     <span class="emphasis">
      <em>
       nech sa mi natláča.“
      </em>
     </span>
     <br/>
    </p>
   </div>
   <p>
   </p>
   <p>
   </p>
   <p>
    Jano pochytí syna a podhodí ho až pod povalu. Potom prehŕňa v kešeni a vyloví stadiaľ
         groš. To si zgazdoval minulého týždňa s tým úmyslom, že ho na Hody dá chlapcovi za vinš.
         Starý mu pridal ešte grajciar.
   </p>
   <p>
    Žofka sa medzitým vytratila z izby. Svedomie hrýzlo ju, že sa zabávala včera večer s
         Jurkom. Ale či je ona toho príčina, keď sa jej natíska? Čo mala robiť, keď hneď len k nej
         prišiel? Ach, čo, veď boli na verejnom mieste, medzi ostatnými!
   </p>
   <p>
    Žofka od výčitiek svedomia drží za omnoho primeranejšie ísť k studničke pozrieť, čo je s
         jablkom. Už sa naťahuje do studničky. Vtom bodne ju svedomie, či to zas svedčné, ísť
         obzerať jablká. Už chce vrátiť sa. Vie, ako sa otec nahneval, keď počul, že Jurko chodí za
         jeho dievkou. Nuž a keď počuje, že ona niekoho iného rada vidí, či sa zas nenahnevá?
         Nahnevá, a potom bude zle.
   </p>
   <p>
    Žofka i bez jablka uteká od studničky. No pri humne napadne jej, že otec môže ľahko
         objaviť ho, a tým presvedčí sa, ako jeho dievča blázni za mládenci. Žofka vracia sa teda po
         jablko, a nahnúc sa do studničky, vyberá ho.
   </p>
   <p>
    Nejedna devica s rozbúrenou mysľou beží dnes ráno k studničke, kam včera bola jablko
         hodila. Či jablko je celé a či načaté. To otázka, ktorá im aj v sne pletie sa. Nuž či len
         jediná Žofka má ľahostajná ísť k studničke? Žofka nemá dosť odvahy pozrieť jablko. Ak je
         načaté, musela by sa zasmiať, že by to otec musel dopočuť. Ona zažmúri oči a hmatá ho
         rukami. Načaté! A ako načaté! Pekne možno ohmatať, ako jedna štvrtka chybí z neho. Kto to
         vykrojil? Jurko Meran? Mráz ju prešiel, akoby do uhlíka zahryzla. Striasla sa pomyslením na
         Merana a na — otca. Už sa berie preč, aby ju otec nenašiel tu s načatým jablkom. Ba či
         nestriehol ju? Ó, nie — márne strachy! Tu niet ani živej duše kreme nej samej! Ale teraz
         vrždí sneh komusi pod nohami. Žofka otvára na humne vráta. No počuje spoza uhla hlas Janka
         Sekačku.
   </p>
   <p>
    „Žofka, stoj. To som ja, čo sa bojíš?“
   </p>
   <p>
    Žofke už svitlo v hlave, kto načal jej jablko. Ona mu ho ukazuje, pozerajúc naň milo.
         Pýta sa ho:
   </p>
   <p>
    „Ty si načal toto jablko?“
   </p>
   <p>
    „Nie. Vieš, že my už nepatríme spolu; že ty Janka Sekačku nechceš, že ty Merana rada
         vidíš, že ty len s ním bavíš sa. Ja nemám nič s jablky! Pýtaj sa Merana, ten veru vie, kto
         ho načal.“
   </p>
   <p>
    „Ty si ho teda nenačal?“ Dievčaťu slzy zahrali v očiach.
   </p>
   <p>
    „Nie; a sto ráz ti poviem: nie!“
   </p>
   <p>
    Žofka zahodila jablko, až sa hlboko zarylo do snehu, nechajúc po sebe prázdnu stopu.
         Dievča chytí humenné vráta, chcejúc ísť do izby. Jano chytí ju za ruku.
   </p>
   <p>
    „Žofka, hneváš sa?“
   </p>
   <p>
    „Ľúto mi je, čo si myslíš, že mám rada Merana.“
   </p>
   <p>
    „A či je to nie pravda?“ pýta sa Janko živo. Ostrým okom skúma Žofkinu tvár, no neobjaví
         tam nič okrem výrazu čistej nevinnosti. Jej oko plnou žiarou spočinulo na Jankovi a stopa
         nedávnej mrzutosti tratila sa a výraz blaha zajasal na jeho tvári, keď počul od dievčaťa:
   </p>
   <p>
    „Nie.“
   </p>
   <p>
    „A či budeš so mnou ešte dobrá?“
   </p>
   <p>
    „To od teba závisí.“
   </p>
   <p>
    „A keď Meran zas príde k tebe a začne sa ti zaliečať?“
   </p>
   <p>
    „Ja nestojím oň. Nech si robí, čo chce.“
   </p>
   <p>
    „Ale ľudia zase navymýšľajú o vás, ako včera, že ho ty rada vidíš, že ťa ide vziať a
         Katru nechať. Vieš, že si on s tebou len zahráva, aby dráždil Katru preto, že chcela ísť za
         mlynára?“
   </p>
   <p>
    „A ty mu to máš za zlé? Ja som pred nikým nevravela ešte, že pôjdem za Merana, a ty
         predsa mal si ma už v podozrení. Teda bez všetkej príčiny! Ako by sa ten nehneval, keď má
         prečo? A či ten má byť lepší než vy ostatní?“
   </p>
   <p>
    „Ale ja som prišiel k tebe vlastnými ušima počuť, čo je vo veci; lebo neveril som zlým
         jazykom. Ani tebe samej nebol by to chytro uveril, čo by si mi ako bola to dotvrdzovala.
         Nieto iným ľuďom! Meran mal ísť —“
   </p>
   <p>
    Janko neodpovedal. Akoby bol zo zeme vyrástol, tak znenazdania zjavil sa ten tuho
         spomínaný Meran.
   </p>
   <p>
    „Od včasrána sa mi čkalo, a hneď som uhádol, že ma spomínate.“
   </p>
   <p>
    „Áno, spomíname,“ odvetil Janko, siahnuc do snehu, skadiaľ vytiahol Žofkou zahodené
         načaté jablko.
   </p>
   <p>
    „Juro, kde je ostatok?“ a ukazoval mu ho.
   </p>
   <p>
    Jurko Meran zmeral Janka ostrým pohľadom od hlavy do päty.
   </p>
   <p>
    „Mrzí ťa to, čo? Keď si tak zvedavý, poviem ti to: pozri, tu je.“
   </p>
   <p>
    „Jurko, daj to sem!“ Janko nadstavil dlaň, siahnuc po štvrtke.
   </p>
   <p>
    „Ja som nevzal tebe nič, nemám s tebou nič. Daj mi pokoj.“ Žily na čele Jurkovom nabehli
         prudkým hnevom.
   </p>
   <p>
    „Jurko, daj to sem. To si mne vzal,“ hovorí Žofka.
   </p>
   <p>
    „Ak ti i Jano vráti tri štvrtky, i ja tú vrátim.“
   </p>
   <p>
    Janko Sekačka bez odmluvy dal Žofke jablko. Nie tak ochotne urobil to isté Jurko. Žofka
         priložila od Jurka štvrtku, kam patrila a takto doplnené jablko podala Sekačkovi. „Na, to
         je už tvoje.“
   </p>
   <p>
    „Aj moja štvrtka? No, povedz, Žofa!“
   </p>
   <p>
    „Kde sú tri štvrtky, tam má byť aj štvrtá.“
   </p>
   <p>
    Potom ale prosiacim hlasom obrátila sa k nemu:
   </p>
   <p>
    „Choď, Jurko, ku Katre, ona je smutná, že si ju opustil. Never všetko ľudským jazykom!
         Uvidíš, že len teba rada vidí.“
   </p>
   <p>
    S tým odišla domov. Mladí chasníci sa tiež rozlúčili. Jurko celou cestou krútil hlavou,
         odvrávajúc:
   </p>
   <p>
    „Ku Katre! Ku Katre!“
   </p>
   <p>
    Bol smutný, že tak zle pochodil; no hvízdal si pritom.
   </p>
   <p>
   </p>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2578968">
       </a>
       6
      </h2>
     </div>
    </div>
   </div>
   <p>
   </p>
   <p>
   </p>
   <p>
    Hody sa minuli. U Mihálkov sotva vyriadili izbu, už Katrina tetka vpadla do nej. Mladý
         cítil chuť vyhodiť ju von, no chcel ešte trochu pohovieť.
   </p>
   <p>
    Starému Mihálkovi ihlice z ruky vypadli a vysadilo mu oči ako plánky od divu, keď videl
         susedu vyberať zo šaty kúdeľ. Zrejme, prišla na priadky. No pozorujúc zaťa, zbadal, ako
         zavčerajší hnev obnovuje sa v ňom. Preto z prvého zadivenia spamätovav sa, mihol na zaťa
         očima, aby nevykázal susede hanbu a nevyhodil ju von. Jano zazrel na starého jedovato a
         vyšiel von.
   </p>
   <p>
    Susede len teraz rozviazal sa jazýček. Chvalabohu, že Jano vyšiel von, lebo nech je ešte
         dnu, suseda mlčala by ani ryba. No a od mlčania vyhodil by sa jej na jazyku vred.
   </p>
   <p>
    „Nahnevala som vás zavčerom? Ach, ako ma to mrzí! Nehnevajte sa preto!“
   </p>
   <p>
    „To, to! Ešte čo! A prečo hnevať?“ robil starý nevinnú tvár, akoby bol všetko nemilé
         zabudol.
   </p>
   <p>
    „To nebola pravda, čo som o vašej Žofke vravela. Tá nezvádzala nášho Jurka.“
   </p>
   <p>
    „Vášho?“ opakujú všetci v zadivení.
   </p>
   <p>
    „Áno! Odvčera večera je náš. Na Nový rok má Katra ohlášku s ním.“
   </p>
   <p>
    Starý preskočil jedno oko v pletení. Hlavu naklonil vpred a povedá:
   </p>
   <p>
    „Ta-ak?“
   </p>
   <p>
    A ostatní sa pýtajú:
   </p>
   <p>
    „Ta-ak?“
   </p>
   <p>
    „Hja, veru tak.“
   </p>
   <p>
    „No, no; hm, hm; či ste to kedy počuli, ľudia boží? Nuž či tak?“ divil sa ešte starý.
   </p>
   <p>
    „Veru tak,“ tvrdila suseda.
   </p>
   <p>
    „A ako sa to osnovalo, tak napochytre? Pane Bože!“ opytuje sa stará.
   </p>
   <p>
    „Vaša Žofka odpravila Jurka a ten prišiel ku Katre.“
   </p>
   <p>
    „Odpravila? Kedy?“
   </p>
   <p>
    „Na Božie narodenie, pri studničke, pre jablko. Rozišli sa zle-nedobre.“
   </p>
   <p>
    „Tak?“
   </p>
   <p>
    „Veru tak.“
   </p>
   <p>
    „A ten mlynár?“
   </p>
   <p>
    „Ach, to len moja sestra, Katrina mať, čosi zmýšľala. Dievča nechcelo o mlynárovi ani
         počuť. Jurko, blázon, namyslel si, že Katra chce len mlynára.“
   </p>
   <p>
    „Nože no, hm, hm,“ divil sa starý.
   </p>
   <p>
    Nahnevaný Jano, vyjdúc na dvor, chytil sa do rezania sečky. Nevedel, čo má robiť od jedu
         na susede, že zase prišla na dievča klebety zmýšľať. Hnev vyprázdnil na slame, z ktorej v
         dúhovitom oblúku sype sa širokou kosou odrezaná drobná sečka. Čochvíľa jej bude veľká hŕba,
         ktorá postačila by i na druhé sviatky. No kosa je už zatlčená prudkou robotou. Jano nechal
         rezanie tak. Vošiel do humna. Hnev ho ani pri rezaní celkom nenechal. Cítil v ramenách silu
         ako málokedy. Nech by teraz pod ruku jeho prišla suseda, iste by nikdy neožila. To treba
         vybiť. Zhodil teda z vôdru dvanásť ovesných snopov, chytil cepy a mlátil po snopoch, až
         slama vysnovala sa z povriesla a motala sa v hustých chumáčoch ponad holohumnicu. Ťažký
         javorový cepík vážne dopadol na snopy, mihnúc niekedy až pod samým vôdrom. A keď Jano udrel
         ním plný snop, ovos sypal sa z neho silným prúdom akoby z rukáva. A Janovi táto robota
         osožila. Hnev ho pomaly prechodil. Snop predstavil si susedou a on že po nej mláti. Preto
         čo raz dopadne cepík na snopy, Jano sám sebe vraví:
   </p>
   <p>
    „Tu máš, tu máš, striga!“
   </p>
   <p>
    Udrel ešte raz, cepík o holohumnicu zacvendžal a frundžiac povetrím, preletel ponad zrub
         a padol do šopu. Jano sa len vtedy spamätal, keď mu v rukách obľahčilo. Má len samý ručeň,
         a kde bol priviazaný cepík, tam roztrhnutá húžva. Cepík bohviekde! Hodí ručeň do kúta, až
         vráta zaknísali sa na vrzgotných čapoch a ide na šop hľadať odtrhnutý cepík. Tam ho našiel
         do sena zabodnutý, ťahance a húžva na ňom potrhané. Väčšina prvších roztratila sa v letku a
         popadala do záčinu, lebo hľa, tam na snopoch jeden ťahanec leží. No také staré fúry Jano
         nemôže upotrebiť, musí novú húžvu i ťahance pripraviť na cepy. Preto potrhané zdrapy
         odhodil nabok a s ručňom a cepíkom berie sa do izby, že si ich tam napraví. Ale div mu
         cepík nevypadol z ruky! Na stole koláče, vôkol stola domáci v krásnej zhode s Katrinou
         tetkou a Sekačkovci.
   </p>
   <p>
    „Vitajte, kmotre,“ povie Jano Sekačkovi. Boli za mladi kamaráti a spolu chodievali na
         zálety; no ako sa pokmotrili, od tých čias si pekne vykajú.
   </p>
   <p>
    „Ďakujeme.“
   </p>
   <p>
    Starý pozrel na Jana. Zamračil čelo, vidiac, že Jano zas potrhal cepy. A už tomu
         nevystačí! Starý sa preto hnevá na Jana, že si nezná s robotou gazdovať; ale že keď začne,
         teda robí ako (nehodno primeriavať) kôň!
   </p>
   <p>
    „Ty si zas potrhal cepy. Tebe už treba železné, nevystačí ti človek s húžvami a
         ťahanci.“
   </p>
   <p>
    Jano len pohol plecom:
   </p>
   <p>
    „Nebudú naveky trvať!“
   </p>
   <p>
    Starý mu položí ruku na plece:
   </p>
   <p>
    „Jano, nechaj dnes mlatbu tak. Pomlátiš dosť! Zať ti pomôže.“
   </p>
   <p>
    „Kto?“ nadstavil Jano ucho až k samým ústam tesťovým.
   </p>
   <p>
    „Zať, zať! Tuto, Janko! Či už čuješ, ha?“ kričal starý, ako len vládal, urobiac si z
         dlaní trúbu a pristaviac ju k ústam. Stará mala ohluchnúť od kriku, i zapchala si uši
         dlaňami.
   </p>
   <p>
    „My sme pre nášho syna vypýtali Žofku. To bola dávna túžba, ktorá sa dnes splnila,“
         hovorí Sekačková Janovi.
   </p>
   <p>
    „No, tak už hej! Ó — to hej! Prečo nie?“ dotvrdil Jano, chytiac syna a podhodiac ho ako
         pierko do povaly. Chlapec, čo ho raz podhodil, zvolal:
   </p>
   <p>
    „Íh, hop! Íh, hop!“ a otec mu pomáhal:
   </p>
   <p>
    „Íh, hop!“
   </p>
   <p>
   </p>
  </div>
 </body>
</html>
