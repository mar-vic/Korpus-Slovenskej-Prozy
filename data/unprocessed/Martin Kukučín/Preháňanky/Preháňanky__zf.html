<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2517066">
       </a>
       1
      </h2>
     </div>
    </div>
   </div>
   <p>
   </p>
   <p>
   </p>
   <p>
    „Ondro, Ondro: čo je to len, že ja nemôžem ale zhola nič z teba vykresať! Keby to bol iný,
      obrátil by sa celkom naopak. Čo som sa ti naduplikovala — nič sa ťa nechytí. Musíš mať kožu na
      tri palce zhrúba.“
   </p>
   <p>
    „Tak je to, stará moja,“ odpovedal pán Ondrej Patyka svojej polovičke, „čosi je pravda.
      Darmo ťa nechovám ani tvoj jazyk. Ale mohla by si ho i šanovať. Zíde sa ti možno na staré
      dni.“
   </p>
   <p>
    „Už zas… Ale neprestanem ti duplikovať, kým budem vládať jazykom pohnúť. Veru neprestanem
      a ja uvidím.“
   </p>
   <p>
    „Dobre,“ uspokojoval sa pán Ondrej Patyka. „Dobre, len ho hýbaj. Ja znesiem všetko, na to
      som na svete, aby svoj kríž trpezlive niesol. Keď som vstupoval do stavu manželského, prosil
      som Boha, aby ma obdaril trpezlivosťou. A vyslyšal ma. Kríž nesiem: keď jedno plece stŕpne,
      preložím ho na druhé. A ďakujem Bohu za tú milosť — i ty môžeš ďakovať. Druhý muž by toľko
      nezniesol — vynašiel by sa ináč, musela by si držať jazyk za zubami.“
   </p>
   <p>
    „No keď si sa len vytáral! Keď si sa len… Myslela som že ťa tu mrkanie zájde, kým tú peroráciu
    <sup>
     [
     <a class="footnote" href="#ftn.id2517182" name="id2517182">
      1
     </a>
     ]
    </sup>
    skončíš.“
   </p>
   <p>
    „Nuž ako chce: bolo horšie, nechválili. Jazyk sa mi nehýbe — to je pravda. Ale načo by bol
      tvoj, ten vystačí i za desať mojich. Ja si ho musím šanovať: lebo lemeš je železný, a keď
      mnoho orie, zoderie sa. A pomaly ďalej ujdeš.“
   </p>
   <p>
    „S tebou sa ja naťahovať nejdem: rob si tu, čo chceš.“
   </p>
   <p>
    A polovička Ondrejova odišla z izby, tresknúc dosť mocne dvermi. Každá hádka medzi nimi
      skončila sa takto, žena ponechala mužovi, aby robil, čo chce. Ale len čo urobil krok, že bude
      dľa svojej vôle robiť, žena sa oborila naň a strhla sa zas nová hádka, podobná tej predošlej,
      ktorá sa zas skončila známymi slovami:
   </p>
   <p>
    „Rob, čo chceš!“
   </p>
   <p>
    Pán Ondrej Patyka si vydýchol. Bol rád, že prešla už ranná búrka ponad jeho hlavu. ,Len, z
      čoho sa to počalo,‘ lámal si pán Ondrej hlavu — ,neviem, čo by mi hlavu odťali, neviem. Ale čo
      sa budem tu ešte trápiť: tá si zádrapku nájde. Len ďakovať Bohu, že je už koniec.‘ Tak
      rozjímal pán Ondrej po každej hádke, ale nikdy nevedel povedať, z čoho sa začala. Keby bol
      hlbšie myslel, bol by i na to prišiel; ale jeho myšlienky vždy sa stratili, keď vzdychol:
      ,Ďakovať Bohu, že je už koniec!‘
   </p>
   <p>
    Takéto hádky nebývali zriedkavými hosťmi u Patykov. Ba veru každý deň sedeli za stolom.
      Pán Ondrej privykol im tak ako ku príkladu fajčeniu. I pochválil sa svojej žene v pokojnejších
      chvíľach života, keď anjel mieru svoje krídla rozložil nad jeho domom:
   </p>
   <p>
    „Vidíš, stav manželský je ako kúpeľ. Ráno vstaneš, neumyješ sa: celý deň sa ti zíva. Ale
      keď sa osmelíš, umyješ studenou vodou, už si ako ryba. Vada v dome je ako čerstvá voda.“
   </p>
   <p>
    A jeho polovička, pani Eva, tiež mu za pravdu dala. Nikdy nezameškala mužovi oči
      povytierať studenou vodou. Dnes, pravda, netrvala jej práca dlho. Pán Ondrej mal ísť do
      Radostova, hodinu cesty od mestečka svojho, Nemaníc, kachle stavať. Preto sa musela
      poponáhľať.
   </p>
   <p>
    Ako teda vidíme, že Ondrej Patyka je poctivého remesla murárskeho majster. A to je jediný
      majster v mestečku Nemaniciach — preto si ho všade vážia v celom okolí, ba v celej stolici.
      Lebo veru by tak, božeuchovaj — dušu vypustil, v celej stolici by nemal kto kachle stavať.
      Ešte nesníme ruky z jedných, volajú ho k druhým. Dakedy už na Dzura vie, kde musí stavať na
      Jakuba, lebo na Michala.
    <sup>
     [
     <a class="footnote" href="#ftn.id2523029" name="id2523029">
      2
     </a>
     ]
    </sup>
    Hľa i dnes, ide do Radostova. Sotva bude za štyri dni hotový a už ho od pondelka
      čakajú ako božie zmilovanie v Škulíne s novou robotou. Pán Ondrej, aby potešil gazdu zo
      Škulína, sľúbil mu, že príde, príde. V Škulíne čakajú ho zo dňa na deň — behajú za ním. V
      takej vážnosti je náš Ondrej Patyka.
   </p>
   <p>
    Keby sme v takej vážnosti boli ty alebo ja, nevedeli by sme, ktorou nohou stúpiť, ako
      hlavu držať. Sláva by nám pomiatla hlavu. Pán Ondrej Patyka už z takých vecí dávno vyrástol.
      Slávou pohadzuje nič po nič ako gazdiná zamrznutým zemiakom. Ba dakedy by ti ju i prepustil, a
      to darmo — ešte by ti priplatil na ňu. Ako ku príkladu dnes: gazda zo Škulína dostal pani Evu
      na svoju stranu — doniesol jej pol funta masla — a tá ho silí, aby Radostov nechal a šiel do
      Škulína. Ale pán Ondrej Patyka myslí, že na to je majstrom a spolu cechovým v Nemaniciach, aby
      sa mu nik do práce nemiešal. Ani pani Eva — — veru nie!
   </p>
   <p>
    Nahnevaný, že sa mu už i do remesla pchajú, vyšiel predo dvere. Na hlavu si postavil
      klobúk — zakydaný vápnom a hlinou a zase len hlinou; na plecia si zahodil kepeň, aký pred sto
      rokmi bol ešte v móde. Kepeň bez rukávov o širokom golieri, spätý šnúrou, ktorá nazad
      prehodená na chrbte sa mu sem i ta celembala. Aby ešte lepšie dokázal, že je remeselník, mal
      uviazanú kedysi bielu, teraz zakydanú zásteru. Hodil ostatný pohľad na svoj dvor, zazrel ženu.
   </p>
   <p>
    „Mišo Jurákovie nech tam vezme riady. Tam sú, povedz mu, v pitvore za dverami.“
   </p>
   <p>
    Pani Eve ťažko padlo sa nahladko rozlúčiť s mužom. Pán Boh vie, či ho ešte dakedy uvidí!
      „Vezmi si sám — nespúšťaj sa na kadekoho!“ znela jej odpoveď.
   </p>
   <p>
    „Ruka mu neodpadne preto!“ zvolal pán majster a úzkymi dverami vykotúľal sa na ulicu.
   </p>
   <p>
    A pravdu mal. Čo by nosil riady, keď má sa na koho spustiť. Mišo Jurák — to je murársky
      majster v Nemaniciach; mladý, úslužný človek, ktorý len pánu Ondrejovi má čo ďakovať, že je
      tým, čím je. U Ondreja sa remeslu vyučil. Pracujú na jednu ruku, pán Ondrej delí sa s ním na
      polovic. A zato Mišo slúcha pána Ondreja, sťaby bol len tovarišom uňho, ale i murársky riad
      nosí za ním. Preto celé okolie, ba celá stolica za majstra považuje len pána Ondreja a len
      jeho volá. Mišo, ten musí ísť za Ondrejom ako ovečka za baranom. Ostatne Mišo vďačne slúcha
      pána Ondreja, i riad murársky vďačne vláči za ním. Nezaváži ten riad toľko; je to kelňa, čo sa
      ňou hlina alebo malta naberá, murársky mlatček, doštička, ktorou sa prihládza malta, ríf, dve
      štetôčky, ktoré sa na paradlo majú priviazať, a konečne klbko mäkkého, v ohni odhriateho
      drôtu, ktorým sa kachle obdrotujú, aby sa nezvalili. Aby sa to lepšie nosilo, na to je kapsa,
      ktorá je vápnom a hlinou tiež úplne zavláčená.
   </p>
   <p>
    Pán majster kráčal z nohy na nohu. Dľa chôdze si ho zďaleka poznal, že to on, pán Ondrej
      Patyka z Nemaníc. Veď načo by sa náhlil? Preto sa pohol včaššie, aby nemusel za Jurákom sa
      potiť. To je mladý, ľahký, žilovatý človek — nech sa s ním preteká, kto chce, ale pán Ondrej
      veru nie! Spotil by sa nič po nič a načo je to? Kráčal pomaly i preto, že na pravú nohu
      napadúval. Bola o poznanie kratšia. Nie že by bol s takou na svet prišiel: v práci rúk svojich
      sa tak okaličil. Akurát bude dvanásť rokov, čo staval vysokánske kachle — vtedy prišli práve
      do módy — i ako ich už zhotovil, zvalili sa mu, a to na nohu. Nie preto sa zvalili, že by ich
      bol zle postavil, ale stalo sa to — ono je to dlhá história. Gazda chcel najprv, aby sa zvonku
      do nich kúrilo. Ondrej ich tak postavil. Tu gazdovi zíde na um, že by bolo lepšie kúriť
      zdnuka. Ondrej, hodný a svedomitý majster, pristal. Aby sa dvere vložili, musel vylámať z
      kachieľ bahry.
    <sup>
     [
     <a class="footnote" href="#ftn.id2523180" name="id2523180">
      3
     </a>
     ]
    </sup>
    Ale viete: kachle neboli ešte uležané; ako tak vyberal tie bahríky, kachle sa
      nachýlili a zakyvotali, akoby sa im to nepáčilo. Ondrej odskočil, ale nestačil celkom. Obvinka
      — kde sú bahry najširšie, česla ho po nohe i druzg, noha niže kolena popustila. Ondrejovi sa
      to začínalo nepáčiť, vinu dával gazdovi.
   </p>
   <p>
    „Keby nie vy, mohol som mať nohu celú.“
   </p>
   <p>
    Ale gazda, sprostý človek, mu odsekol, že dobre, že sa kachle teraz zvalili. Že keby sa
      boli tak v zime!
   </p>
   <p>
    Pán majster chcel už sedliaka žalovať. Nech mu nahradí škodu. Proces by bol istý, keby sa
      nebola nadarila Cigánka s kartami. Ale tá dokázala pánu majstrovi, že čoby nebol na kachliach
      ani čeľuste vylamúval, že by sa boli zrútili, i noha by im nebola ušla. Čo mal pán majster
      robiť; ako žalovať, keď to tak stojí v kartách!
   </p>
   <p>
    A múdre urobil. Karty akiste mali pravdu. Čo mu prorokovali, to sa mu už raz stalo — ba
      viac ráz, nielen raz. Zvlášte jeden raz to bolo! Dostavil kachle, s plácou kráčal už domov,
      nezišiel ani niže dediny, už bežia za ním:
   </p>
   <p>
    „Pán majster, pán majster: kachle sa nám zrútili!“
   </p>
   <p>
    „Mali ste ich držať,“ odpovedal pán Ondrej.
   </p>
   <p>
    „Ale keď ste ich len teraz postavili!“
   </p>
   <p>
    „Nuž toť — nebudú ti naveky trvať!“
   </p>
   <p>
    Pán majster teda napadúva na pravú nohu. Ale nejde pre nohu tak pomaly. Čo by bola i
      zdravá, nemohol by predsa chytro chodiť. Brucho, veľké brucho, za ktorým ľudia niektorí celý
      život túžia, čomu obetujú majetok, rodinu, česť, slávu, cnosť i spasenie — to pánu Ondrejovi
      samo od seba akosi, bez prosenia prišlo na večitú oštaru. To ho v chôdzi trápi, to! Noha — tá
      neškodí. Ba pán majster si pochvaľuje, že mu je tá kratšia mocnejšia…
   </p>
   <p>
    Pán majster teda vždy pred Jurákom vyjde z mesta. Jurák je tiež na to už privyknutý.
      Zoberie sa asi o pol hodiny po pánu Ondrejovi a predsa ho alebo dohoní, alebo mu za samými
      pätami hupne. K tomu privlečie sebou Ondrejov i svoj riad murársky — to ho už Ondrej tak
      naučil.
   </p>
   <p>
    Dnes i preto sa prv vytratil z mesta, že gazda zo Škulína mohol každú chvíľu prísť. Vedel
      zo skúsenosti, ako je. Radšej nechyrovať o ničom!
   </p>
   <p>
    ,Nie, čo ako, ale slovo je slovo,‘ rozumoval pán majster cestou. ,Dáš jednému slovo, že
      dnes prídeš, a neprídeš; dáš slovo i druhému, že dnes prídeš — ani tomu neprídeš. Nemáš
      lepšieho! Jednému by si slovo splnil, druhému nesplnil. Jednému by si urobil krivdu a máš
      nepriateľov a protivníkov za každým uhlom desať. Neprídeš obom, nahnevajú sa oba, ale len tak
      očistomok. Keď im pozdejšie prídeš, pomeria sa s tebou a máš po hneve. I ten v Radostove sa
      tiež jedoval, že k nemu nechodím. ,Tak a tak — sľúbili ste, že vtedy a vtedy prídete, hlinu
      sme vám nahotovili, bahrov si nakrešete sami, ale skália sme vám tiež navozili; prečo ste
      neprišli, keď ste dali slovo? To vám nikdy nezabudnem, počkajte!‘ A hľa, včera, keď som
      prišiel, ako bol rád: ani čo by bol gróf prišiel k nemu! Kde je ten veľký hnev? Tak to býva,
      hľa! Teraz je rad na tom zo Škulína sa hnevať. Bude čakať, bude ma spomínať, bude hrešiť a keď
      mu prídem — všetko bude zabudnuté, bude ma chovať ako pavúka. Keby im človek skočil na prvé
      zavolanie, za nič by ťa nemali. Eh — to je len akýsi kadejaký obšivkár — ide, kadenáhle ho
      dakto zavolá; musí nemať vonkoncom žiadnej inej roboty. Ale je i rád, že sa mu u nás trafilo,
      aspoň sa obživí! Tak by hovorili!‘
   </p>
   <p>
    Tak rozumoval pán majster cestou do Radostova a mal pravdu. Kde bol v práci, všade sa mu
      chýrne vodilo. Gazdiná všelijako premýšľala, varila od výmyslu — len aby vzácnemu majstrovi
      dáko vyhovela! Bojsa dačo sa mu znepáči — odíde ti! Robotu nájde všade, kde len stúpi! Nehodno
      s ním frčkovať…
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2517182" name="ftn.id2517182">
        1
       </a>
       ]
      </sup>
      <span class="emphasis">
       <em>
        perorácia
       </em>
      </span>
      (z lat.) — rečnenie
     </p>
    </div>
    <div class="footnote">
     <p>
      <sup>
       [
       <a class="para" href="#id2523029" name="ftn.id2523029">
        2
       </a>
       ]
      </sup>
      <span class="emphasis">
       <em>
        na Dzura vie, kde musí stavať na Jakuba lebo na Michala
       </em>
      </span>
      — 24.
          apríla vie, kde musí stavať 25. júla lebo 29. septembra
     </p>
    </div>
    <div class="footnote">
     <p>
      <sup>
       [
       <a class="para" href="#id2523180" name="ftn.id2523180">
        3
       </a>
       ]
      </sup>
      <span class="emphasis">
       <em>
        bahry
       </em>
      </span>
      — drevené oblúky na podopieranie pri stavbe pece
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2523344">
       </a>
       2
      </h2>
     </div>
    </div>
   </div>
   <p>
   </p>
   <p>
   </p>
   <p>
    Pomaly sa dostal do Radostova. Dedina, ako v lete obyčajne, bola pustá. Ľudia sú od rána v
      práci. Len gazda, ku ktorému pán majster ide, ho čaká, i gazdiná je doma. Privítali ho veľmi
      prívetive; nespomenuli ani slovom, že je už pol poludnia, že má včaššie začínať prácu… Len by
      mu slovo povedali! Nemajú mu prečo: zjednaný je bajzom
    <sup>
     [
     <a class="footnote" href="#ftn.id2523369" name="id2523369">
      4
     </a>
     ]
    </sup>
    a nie na dni. Najlepšie je bajzom: nemusíš včas chodiť i pracovať si môžeš
      povoľnejšie a nik nad tebou nestojí. Si naozaj slobodný ako ten vták a sám sebe pánom.
   </p>
   <p>
    Roboty by sa chytil, keby už Jurák bol tu. Takto musí darmo sedieť a oddychovať na lavici
      pri stole. Na zemi sú poukladané bahríky, pri nich vymiesená červená hlina. Gazda i gazdiná
      obchodia ho, vysluhujú, len aby neušiel. Taký im je vzácny: bude hostina onedlho, treba piecť
      a pece ešte niet!
   </p>
   <p>
    „Kde je ten Miško tak dlho, mohol var už tu byť,“ osmelil sa preriecť gazda.
   </p>
   <p>
    „Veď on príde, veď on príde,“ odpovedal pán majster. „Pán Boh daj zdravia!“ A pán majster
      sa prehol, vyprázdniac skleničku a skriviac tvár, akoby ho bol had uštipol.
   </p>
   <p>
    „Zajedzte si tým kabáčom, nože si, Ondrej, odlomte!“ núkala ho gazdiná. „Chleba nemám…
      nebolo kde upiecť, to len tak pod popolom…“
   </p>
   <p>
    „Dobrý je, dobrý,“ pochvaľoval pán majster. „Vy sa pre mňa veľmi ne… ne… Ja som naučený i
      tak, i tak — kadejako.“
   </p>
   <p>
    Pán majster si ujedol, čo mu podávali; medzitým čas uchodil a milého Juráka jak niet, tak
      niet.
   </p>
   <p>
    „Kde je ten chlap, kde!“ horekoval pán Ondrej. „Čo nechodí… Iba ak by ho cestou… a možno…
      dáko nešťastie ho potkalo. Môj riad, môj riad… toho by bolo škoda. Ale i jeho!“
   </p>
   <p>
    „Nože si, Ondrej, vypite… nebuďteže taký núkaný. Veď on Miško príde. Možno zaspal, alebo
      sa po dačo vrátil, možno…“ — potešovala ho gazdiná.
   </p>
   <p>
    „Nie veru — ja už znám jeho obyčaj. Už by bol tu. Muselo sa mu čosi… čosi prihodiť. Ak ho
      mačka prešla… alebo ak ho s prázdnym prešli… Ktože ho vie!“
   </p>
   <p>
    „Ono býva všakovak,“ dosvedčoval gazda. „Takto dva roky bol som na furmanke. I ako vám z
      tej furmanky idem domov: ako, ako nie, stratil som kreptúch. Tam som ho mal priviazaný o
      lievč, musel sa odviazať, odpadnúť. Ej, ba ťa tu nenechám — myslím sebe — len takto rok som za
      teba zaplatil osemnásť groší i — reku — útrova bola dosť hodná — koľko bolo pri ňom útrovy,
      stará?“
   </p>
   <p>
    „Ja som už veru zabudla… Bolo čosi: tak sa mi činí päť… osem… nie. Ja už veru neviem.“
   </p>
   <p>
    „Ale nech bolo, koľko chcelo,“ pretrhol ho pán majster, „minie sa ono, minie. Nuž?…“
   </p>
   <p>
    „Nuž tak ťa reku nenechám. I vrátil sa ja pekne za milým kreptúchom, vyše hodiny cesty. To
      som ho našiel niže cesty u jedného gazdu, čo švábku kopal: už hádzali švábku doňho. Myslím
      sebe, tu ťa nemilobohu len tak nenechám, pýtal som ho po dobrom — sľuboval náleznô — — darmo.
      Zišiel som sa požalovať richtárovi. Po gazdu poslali hajtmana. Kým ten zišiel, kým mi úrad
      nasúdil môj kreptúch, kým som ich ja počastoval; padol mrak.“
   </p>
   <p>
    „A kone… a voz?“
   </p>
   <p>
    „Keď som sa vrátil na to miesto, voza už tam nebolo. Viete, ako je to. Zľakol som sa.
      Kone, fúra, voz — nie blázon! Letím domov, dvor zapretý, nikde živej duše. Obchodím, búcham…
      zavreté všetko aniby čakali Turka. Letím do susedov, do jedných, do druhých… nevedia nikde nič
      povedať. Letím k richtárovi, nikde nič. Prídem pred svoj dom, sadnem si pred vráta — o hlade,
      o smäde, že len dakto príde. Usnul som. K samej polnoci prišla žena; mala z nôh spadnúť, keď
      ma videla. Pomyslite si: bola ma hľadať, a v tej dedine, kde som sa pre kreptúch pravotil, tam
      sme sa minuli! Kone prišli bezo mňa, žena sa zľakla, že som dakde zahynul… Nuž tak to býva,
      hľa!“
   </p>
   <p>
    „Ha-ha!“ smial sa pán majster. „A nezhynulo vám dačo z voza?“
   </p>
   <p>
    „Nič… pomyslite si: ani len stebla. To vám bolo šťastie… Ale kone som zápäť zatým predal.
      Zariekol som ja viac po furmankách chodiť!“
   </p>
   <p>
    „Veru vás hodne prehnalo!“
   </p>
   <p>
    „Prelialo mi olovo — nikdy nezabudnem!“
   </p>
   <p>
    „Ale tento Mišo. Len kde je! Ak sa dakde stratil ako ten kreptúch.“
   </p>
   <p>
    „Nezviete ani, len keď vám tu hupne do izby.“
   </p>
   <p>
    „Nie… Ja si myslím… Ten musel lebo poblúdiť, lebo sa mu dačo prihodilo… Ak by bol nohu
      zlomil!“
   </p>
   <p>
    „A možno že je už dakde niže dediny. Počkajte, pozriem za humnom, či ho nevidím ísť.“
      Gazda vyšiel za humno, dlho sa nevracal. Pán majster bol už naozaj ako na ihlách. Keď sa
      vrátil, pána majstra tiež nepotešilo veľmi.
   </p>
   <p>
    „Nevidno ho.“
   </p>
   <p>
    „Toto je bieda — toto je bieda,“ krútil pán majster hlavou. „Keby si bol aspoň riad sebou
      vzal, ale takto… Čo ho budem darmo vyčakúvať: pôjdem proti nemu.“
   </p>
   <p>
    „A robotu nám tak necháte? Radšej ešte chvíľku počkajte.“
   </p>
   <p>
    „Veď sa ja v obrátení vrátim. Viem, že sa stretneme.“
   </p>
   <p>
    „Ale ak nie — ak neprídete a mäso už vrie. Dočkajte, hneď sa uvarí… Veď je už hneď
      poludnie.“
   </p>
   <p>
    „Keby mal aspoň riad, ale darmo tu vysedúvať… Ja len pôjdem, čo ako.“
   </p>
   <p>
    Pán majster sa nedal zdržať. Vzdor prosbám pobral sa v poludňom úpeku proti Mišovi
      Jurákovi.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2523369" name="ftn.id2523369">
        4
       </a>
       ]
      </sup>
      <span class="emphasis">
       <em>
        bajzom
       </em>
      </span>
      — dovedna
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2504498">
       </a>
       3
      </h2>
     </div>
    </div>
   </div>
   <p>
   </p>
   <p>
   </p>
   <p>
    Medzitým, čo pán Ondrej takto hľadal Juráka, Mišo Jurák vracal sa zo Škulína do Nemaníc.
      Bol nahnevaný nad dnešnými galamutami. Dľa obyčaje ohlásil sa u Patykov po majstrove riady a
      už odchodil do Radostova za pánom majstrom. Vtom vybehne majstrová za ním.
   </p>
   <p>
    „Miško, vráťte sa. Zabudla som vám povedať, môj išiel do Škulína.“
   </p>
   <p>
    „Do Škulína?“ divil sa Miško. „Ale sme nedostavili kachle v Radostove! Akože to bude!“
   </p>
   <p>
    „V Škulíne je náhlejšia robota. O dva týždne majú veselie. Kde budú piecť?“
   </p>
   <p>
    „Ale majster včera nič nepovedal — ja naozaj… A tých ľudí v Radostove budeme za bláznov
      mať!“
   </p>
   <p>
    „Nebudete mať. Čo je treba, to je treba. Dnes som môjmu dohovárala: slúchol ma.“
   </p>
   <p>
    „Keď tak, nuž tak, ale sa mi to vonkoncom nepáči.“
   </p>
   <p>
    „Čože sa vám má nepáčiť! Treba slúchnuť…“
   </p>
   <p>
    Miško zobral sa bez slova do Škulína. Len cestou si odvrával, no nepáčilo sa mu to. V
      Radostove ich dobre riadili, Miškovi ťažko bolo odvykať. Veru vie, že ho v Škulíne tak nebudú
      čakať so skleničkou a inými vecami.
   </p>
   <p>
    „Čudný človek, ten majster. Ženská mu hneď hlavu prevráti. Ani ti nič nepovie, len sa
      zhabe a hybaj! Mohol sa aspoň ohlásiť — kriváň kadejaký.“
   </p>
   <p>
    Miško chudák v Škulíne našiel gazdu, u ktorého sa malo stavať, ale nič nebolo v poriadku.“
   </p>
   <p>
    „Kde je majster?“ oboril sa na gazdu.
   </p>
   <p>
    „A čo za majster?“
   </p>
   <p>
    „Čo za majster! Náš majster — Patyka, že je tu. Jeho žena ma sem poslala.“…
   </p>
   <p>
    „Jeho žena… Mhm… žena!“ odvrával si gazda. „No sadnite si, Juričko… či ako — zabudol som
      vaše poctivé meno.“
   </p>
   <p>
    „Mišo.“
   </p>
   <p>
    „Mišíčko, sadnite si, oddýchnite si, vypite si, zajedzte si; viem, že ste ustali. Stará,
      nože tuto majstra — — vidíš, aký je zmorený. Obriaď, obriaď!“
   </p>
   <p>
    Miško nebol spokojný. V Radostove ani riady nezložil, už stálo všetko na stole. Tu gazdiná
      bežala najprv do krčmy, dlho sa kutila v kuchyni — až konečne doniesla tu občerstvenie.
   </p>
   <p>
    „Nože si… len si… nedajte sa núkať.“
   </p>
   <p>
    Miško si nalial, vypil; necítil sa tu dobre. Keď sa v izbe rozhľadel, videl zrútenú pec,
      ale ani skália ani hliny nebolo nanosené. Vôbec gazda, vidno, že nič neprichystal.
   </p>
   <p>
    „Kde máte hlinu — skálie na bahríky tiež niet. Čo budeme tu darmo sedieť.“
   </p>
   <p>
    „Bude, bude!“ potešoval ho gazda.“ Už šli na dvoch vozoch i po hlinu i po skaly. Darmo je,
      musíte nám prepáčiť… Nenazdali sme sa, že dnes prídete.“
   </p>
   <p>
    To slovo bodlo Miška do živého.
   </p>
   <p>
    „Nenazdali… A kdeže je majster?“
   </p>
   <p>
    „Majster… Maj…“ zajakal sa gazda, „majster si šiel akomak ľahnúť. Šla mdloba naňho. Prišlo
      mu možno z očí, alebo ho slnečnica opálila. Takáto horúčosť! Nože si… ako doma: núkajte sa
      sami.“
   </p>
   <p>
    Miškovi čím diaľ, tým väčšmi sa to nezdalo. Hoci prehýňal skleničku po skleničke, neutopil
      rozum. Jeho duch vždy dlel pri práci, ktorú treba čím skôr začať.
   </p>
   <p>
    „A kde leží majster?“
   </p>
   <p>
    „Na humne, alebo možno… Ja veru neviem. Kde si ľahol, stará?“
   </p>
   <p>
    „Na šop.“
   </p>
   <p>
    „Na šope. Naviazala mu ruty na hlavu. To vyťahuje pálčivosť z hlavy. Veď on zíde —
      povedal.“
   </p>
   <p>
    Miško sa nedal uspokojiť. Vyšiel do dvora; schodil humno, záčin, šop, rezačku — majstra
      nenašiel.
   </p>
   <p>
    „A kde je? Tu ho nemáte… nikde ho niet.“
   </p>
   <p>
    Gazda sa začal škrabať, prestupovať z nohy na druhú — nevedel, kde je majster. Miško ho
      trápil, sužoval, vypytoval sa ho, konečne gazda vyslovil, že akiste majster odišiel. Alebo že
      sa prekryl niekam. Ktovie, či na rozume nepochybil, možno do hory utiekol…
   </p>
   <p>
    Miška to všetko akosi sa nedotklo. Gazda držal sa tak nesmele, hovoril o majstrovi s
      akousi neurčitosťou, v Miškovi zobudilo sa podozrenie.
   </p>
   <p>
    „A ako prišiel, bez odedze, či mal kabát?“
   </p>
   <p>
    Gazda chvíľku rozmýšľal, nevedel sa už upamätovať. Zavolal ženu.
   </p>
   <p>
    „Mal kabát, či bol bez odedze?“
   </p>
   <p>
    „Kabát — kabát,“ prisviedčala gazdiná.
   </p>
   <p>
    „Súkenný, dlhý — aký kabát?“ vypytoval sa Miško.
   </p>
   <p>
    „Ja veru už neviem,“ zajakala sa gazdiná. „Sa mi vidí…“
   </p>
   <p>
    „Hej, belasý kabát… celkom belasý,“ rozpamätal sa gazda.
   </p>
   <p>
    „Boli rukávy na ňom?“
   </p>
   <p>
    „Hej, dlhé rukávy.“
   </p>
   <p>
    „Nie je pravda. Majster nemá takého kabáta. Nerobte ma bláznom; majster má kepeň bez
      rukávov, s takou šnúrou na chrbte. Vy ste ma klamali. Majstra niet tuná.“
   </p>
   <p>
    „Tu je tu,“ presvedčoval ho gazda, „počkajte len akomak, hneď príde.“
   </p>
   <p>
    „Kde je jeho palica?“
   </p>
   <p>
    „Nedoniesol ju sebou.“
   </p>
   <p>
    „Klamete ma! Vidíte! Ten bez palice nikam nejde. Čo ma klamete? Povedzte pravdu: bol tu
      majster, či nie?“
   </p>
   <p>
    Čo mal gazda robiť; Miško mu vstupoval do cti i do svedomia, kýmkoľvek sa gazda nepriznal,
      že majstra tu dneska ešte nebolo.
   </p>
   <p>
    „Počkajte, zavoláme vás pred súd: takto klamať!“ Miško sa naozaj nahneval a rozsrdený
      zbieral svoje i majstrove riadiky.
   </p>
   <p>
    „Nechoďte, zostaňte tu… Aha, už vezú hlinu i skaly na bahríky. Stavajte vo meno božie — vy
      tu, majster v Radostove.“
   </p>
   <p>
    „Aby sme sa pre vás rozišli? Kto ste vy, čo ste vy? Kde je otec, tam je syn. Kde je môj
      majster, tam musím byť i ja.“
   </p>
   <p>
    „Ale povážte: budúci týždeň syn sa mi žení — kde budeme piecť? Podvýšim vám — dostanete,
      ako som sa zjednal a doložím ešte dva rýnske. Nerobte mi tu hanbu. Na útrovu tiež nebudem
      ľutovať. Jesť a piť — koľko chcete.“
   </p>
   <p>
    „Mňa za nápoj…?“ rozhneval sa Miško. „Myslíte, že inde hlady mriem?“
   </p>
   <p>
    „Ja nie, božeuchovaj — len sa nehnevajte.“
   </p>
   <p>
    „Zdraví ostaňte!“
   </p>
   <p>
    Miško opustil dom gazdov a pobral sa smerom k Nemaniciam. Ale prišiel na krížne cesty.
      Jedna viedla okľukami do Nemaníc, druhá — bol to skôr len chodník pre peších — tiahla sa rovno
      poľom a lúkami, akoby bol šnúru prestrel a neviedla do Nemaníc, ale rovno do Radostova. Zo
      Škulína do Radostova sa často chodievalo. Škulín nemal mlyna, mieľalo sa v Radostove. Ak sa do
      mlyna viezlo, použila sa cesta, vedúca na Nemanice, ak sa nešlo vozom, šlo sa tým chodníkom,
      lebo tu bolo asi o polhodinu kratšie. Miško sa odhodlal, že šibne rovno poľami a pred obedom
      bude v Radostove. Vyjasnilo sa mu razom, že majstrová sa musela pomýliť, keď ho vypravila do
      Škulína; a že majster je nie v Škulíne, musí byť v Radostove. Mráz mu prešiel chrbtom,
      pomysliac, ako sa bude majster hnevať i ako sa bude starať. Strach akoby ho bol obkrídlil,
      hnal ho poľom rovno k Radostovu.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2507136">
       </a>
       4
      </h2>
     </div>
    </div>
   </div>
   <p>
   </p>
   <p>
   </p>
   <p>
    Pán Ondrej Patyka došiel vyparený do Nemaníc. Celou cestou sa trápil, prečo Mišo neprišiel
      za ním. Päť rokov pracujú na jednu ruku, ale toto sa za tých päť rokov ešte nestalo. Čo si mal
      myslieť? Iste Miša čosi vážneho zašlo, že musel doma zostať. Rozmýšľal, čo ho mohlo zájsť.
      Snáď v lutrii vyhral… Ale to nie. Nové numerá vyjdú ešte len pozajtre. Snáď ho zapreli. Ale
      prečo… nemajú ho prečo. Snáď sa mu krava… ale kravu pred jarou predal, lebo bola jalovkou. Iba
      ak v rodine sa dačo stalo. Možno žena… Nie — iba ak ochorel dakto. To bude, to bude! Pán
      majster utekal do mesta. Zišlo mu na um, že keď tá cholera bola, ľudia padali ako muchy. Ráno
      si sa najedol, na obed si už ležal na doske. Ak by sa bolo Mišovi dačo stalo…
   </p>
   <p>
    Ondrej bežal rovno do Jurákov. Dom bol zamknutý. Možno Juráčka išla do fary oznámiť
      pohreb. Prežehnal sa, nazrel oblokom do izby; izba vyriadená ako obyčajne. Nič podozrivého
      niet. Uľahčilo sa mu akomak. Pozrel oblokom do komory, dosky nevidno, ani plachty.
   </p>
   <p>
    „Kde je — kde je ten človek!“
   </p>
   <p>
    Vyparený pobral sa domov. V izbe našiel svoju Evu, ktorá vytreštila oči, keď ho videla.
   </p>
   <p>
    „Čo sa ti stalo, si akoby ťa vymenil!“
   </p>
   <p>
    „Miša niet — Miša niet!“
   </p>
   <p>
    „A kde sa podel, šiel za tebou.“
   </p>
   <p>
    „Šiel? Bol tu? Kde je!“
   </p>
   <p>
    „Bol — a neprišiel za tebou?“
   </p>
   <p>
    „Neprišiel — čakal som ho vyše hodiny: neprišiel. Iba ak poblúdil!“
   </p>
   <p>
    Eva sa mu zasmiala.
   </p>
   <p>
    „Čo ti je, človeče — veď sa neboj oň toľko. Ale kde by bol? Ešte som vyšla za ním na
      cestu, a vrátila ho, aby šiel do Škulína. Pekne som ho vypravila do Škulína.“
   </p>
   <p>
    „Do Škulína — do Škulína!“ a pán Ondrej udrel sa päsťou do hlavy. Ozaj — a ja som ho čakal
      v Radostove. Ja som bol v Radostove.“
   </p>
   <p>
    „Nevieš, na čom sme ráno zostali… Zabudol si?“
   </p>
   <p>
    Pánu majstrovi až teraz sa vyjasnilo, prečo sa dnes ráno pani Eva s ním priečila. Ona
      chcela, aby šiel do Škulína, on bol za Radostovo; konečne jej popustil. Ale potom zabudol, že
      ustúpil pani Eve a dľa obyčaje šiel zase len do Radostova…
   </p>
   <p>
    Nečakal ani obed, rovnou cestou kráčal ku Škulínu za Mišom.
   </p>
   <p>
    V Škulíne našiel práve gazdu, ako zapriahal. Vyberal sa s celým domom na lúky. Podivil sa,
      keď majstra videl vstupovať do dvora.
   </p>
   <p>
    „Tu je Mišo?“
   </p>
   <p>
    „Ale horký — odišiel za vami. Ten sa vás drží ani… ani…“ A gazda si v hneve odpľul.
   </p>
   <p>
    „Čo ste ho nezdržali, keby ma bol počkal…“
   </p>
   <p>
    „Kto vás vedel, že prídete? Máme iba škodu s vami. Žena postavila obed — a ten pred samým
      obedom utečie. Kedy už prídete?“
   </p>
   <p>
    „Zajtra.“
   </p>
   <p>
    „Zajtra i pozajtra musíme byť na lúkach — príďte potom.“
   </p>
   <p>
    „Dobre, do tých čias v Radostove sa odbavíme.“
   </p>
   <p>
    Pán majster zobral sa domov.
   </p>
   <p>
    „Ani ťa len ničím neponúknu. Človek musí o hlade a smäde chodiť… A tento úpek ešte!“
   </p>
   <p>
    Vyjdúc z dediny, rozmýšľal, kde by mal Miša hľadať. V Nemaniciach ho niet, bol by sa s ním
      musel tam zísť. Iste je v Radostove. Prišiel i ku chodníku, ktorý sa v diaľke tratil smerom k
      Radostovu. Pánu Ondrejovi sa zas vyjasnilo všetko. Mišo týmto chodníkom sa hodil — obišiel
      Nemanice, preto sa i minuli.
   </p>
   <p>
    Bez rozmýšľania pobral sa chodníkmi. Je síce už popoludní, ale za hodinu je v Radostove,
      dá sa do mrkania ešte mnoho zo zmeškanej práce nahradiť.
   </p>
   <p>
    Kráčal, ale nie tým voľným krokom ako obyčajne. Po chôdzi by si ho sotva už poznal.
      Nevidíš na ňom, že by mu jedna noha bola kratšia. Čo sa i náhlil, predsa mal času trochu
      rozmýšľať nad tým, čo sa mu dnes prihodilo. Kto bol všetkému vina? Kto preinačil celý jeho
      poriadok v dome?
   </p>
   <p>
    Nik iný, len ona! Ona — ona! Keby tu bola pani Eva, veru by jej povedal, ale rovno.
      Ziskrilo by sa jej v očiach. Čo sa má miešať ženská mužovi do remesla? Po chvíli bude mu i
      peniaze od práce ona vyberať. Nie — takto nemôžu ďalej gazdovať. V dome musí byť dakto pánom:
      on, lebo ona. Nemôžu obaja nosiť ani klobúk, ani čepiec. Beda tomu domu, kde rozkazuje krava
      volu. Splnilo sa na ňom príslovie: a ako! Hľa ani neobedoval dneska. A aký obed ho čakal v
      Radostove!
   </p>
   <p>
    Lačný žalúdok majstrov hrozne vzbúril hnev Ondrejov proti Eve. Čím väčší hlad, tým väčší
      hnev. Teraz pustila by sa s ním do vady. By jej ukázal!
   </p>
   <p>
    Veľmi krvožíznivé myšlienky priadli sa v hlave Ondrejovej. Čím väčšmi sa blížil k
      Radostovu, tým väčšmi sa hnev tratil. Konečne rozveselený vstúpil do domu, z ktorého sa bol
      ráno tak vytratil.
   </p>
   <p>
    „Tu je môj kamarát?“ bolo jeho prvé slovo.
   </p>
   <p>
    „Bol, ale šiel za vami. Zdržiavali sme ho — nedal sa. Už bude dakde v meste.“
   </p>
   <p>
    „No tak!“ A pán majster vyhladnutý, ustatý hodil sa na lavicu.
   </p>
   <p>
    „A kde ste vy boli?“ opýtal sa ho gazda.
   </p>
   <p>
    „Dajte mi pokoj — nevládzem ani sebou od jedu. Naháňame sa ani chlapci. Nemohol ma tu
      dočkať! Ale nepôjdem — — nepohnem sa odtiaľto ani na piaď. Ustal som, vyhrial som sa, čo nedaj
      večný Bože!“
   </p>
   <p>
    „Len si oddýchnite!“ núkal ho gazda. „Ste sa hodne prešli. Ale kde ste sa zas minuli!
      Nestretli ste sa dakde vyše mesta?“
   </p>
   <p>
    „Idem rovno zo Škulína — — som sa nachodil!“
   </p>
   <p>
    „Len si odpočiňte — zíde sa vám.“
   </p>
   <p>
    Pánu majstrovi by sa aj iné niečo zišlo. Škoda že gazda nerozumie. Gazdiná tiež motá sa v
      izbe, ale nezíde jej na um, hosťa niečím ponúknuť. A veru zišlo by sa.
   </p>
   <p>
    „Nemáte vody — smädí ma.“
   </p>
   <p>
    Postavili mu vodu na stôl. Krčah bol plný, voda čerstvá. Ovlažil si ústa, vtom sa zľakol.
   </p>
   <p>
    „Je studená ako ľad. Povedajú, že uhriatemu zaškodí. Bojím sa jej.“
   </p>
   <p>
    „Veru lepšie bude trochu počkať — ochladíte sa.“
   </p>
   <p>
    „Povedajú, že je dobre najprv dačo jesť, že potom voda nemá práva.“
   </p>
   <p>
    Slepý mohol vidieť a hluchý počuť, čo vlastne pán majster chce. Šlo mu najprv o to, aby si
      dačím zajedol, zapiť sa chce len najedeným. Myslel si, že gazdiná sa azda dovtípi; nedotkla sa
      jej reč majstrova.
   </p>
   <p>
    „Nenechal tu riad? Ešte by sa mohol chytiť do práce.“
   </p>
   <p>
    „Vzal ho sebou,“ odpovedal gazda. „Možno — vraj — pôjdete do Škulína.“
   </p>
   <p>
    „Bohdaj by bol o Škulíne ani neslýchal. Teraz aby človek zaháľal do večera. A veru škoda
      jednej hodiny, nieto ešte celý deň! Do obedu som mohol kachle ešte hodne potiahnuť.“
   </p>
   <p>
    Gazda i gazdiná akosi divne hľadeli na pána Ondreja. Nerozumeli mu.
   </p>
   <p>
    „Už je dávno po obede,“ ozval sa konečne gazda. „Už bude okolo troch hodín.“
   </p>
   <p>
    „Čo sa vám robí!“ smial sa pán Ondrej. „Bude ak dákych jedenásť.“
   </p>
   <p>
    „Dávno už zvonili,“ dotvrdila gazdiná. „Akosi chytro sa vám čas míňa.“
   </p>
   <p>
    „Keď sa človek ukolíše… Ja že veru je ešte len jedenásť. Človek potratí i hodiny, keď
      neje.“
   </p>
   <p>
    Konečne sa priznal pán majster. Obchodil, obchodil okolo toho; úfal, že sa dovtípia, čo je
      vo veci. Keď sa nedovtípili oni, musel im to povedať sám.
   </p>
   <p>
    „A vy ste neobedovali!“ zhíkla gazdiná. „Čože ste mi, čo, nepovedali hneď! My sme veru
      obed strovili; mysleli sme, že… No ale počkajte!“
   </p>
   <p>
   </p>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2504910">
       </a>
       5
      </h2>
     </div>
    </div>
   </div>
   <p>
   </p>
   <p>
   </p>
   <p>
    Konečne nadišiel okamih, ktorý pán majster čakal, ako vykúpenie z pekelných múk. Gazdiná
      postavila pred neho misku žltej, vriacej praženice. Vôňa prižiarenej slaniny pošteklila ho,
      ústa naplnili sa slinami. Vzal lyžicu, nikdy mu žiadne jedlo tak nechutilo. Keby sa bolo dalo,
      bol by všetko jedol jedným razom. Ale i gazda i gazdiná boli v izbe, musel jesť pomaly, ako sa
      svedčí na majstra a mešťana z Nemaníc. Ako bol niekoľko lyžíc poslal — vošiel Miško Jurák.
   </p>
   <p>
    Všetci uvítali ho s radosťou, akoby sa bol vrátil z dákej nebezpečnej cesty.
   </p>
   <p>
    „Človeče, kde ty chodíš. Teba… teba… Ani čo by ho boli s aprílom poslali. Kde si bol?“
   </p>
   <p>
    „A vy ste tu? Ja že budete v Škulíne. Majstrová ma poslala tuto gazdovi povedať, aby nás
      na zajtra nečakal.“
   </p>
   <p>
    „A akoby to bolo?“ pýtal sa pán Ondrej.
   </p>
   <p>
    „Že pôjdeme vraj do Škulína.“
   </p>
   <p>
    „Do Škulína pôjdeme, ale zajtra nie. Musíme najprv tuná obriadiť. Ale sadni si a poď so
      mnou.“
   </p>
   <p>
    Majster ho len tak naoko zavolal, aby šiel s ním do roboty. Miško nebol núkaný, praženica
      voňala, prisadol si k majstrovi. Gazdiná voľky-nevoľky doniesla druhú lyžicu. Praženica prvej
      dosť pekne sa tratila, teraz ale krajšie. Čochvíľa bola miska prázdna, pán majster zložil
      lyžicu na stôl. Vzdychlo sa mu ľútostivo za praženicou. Ak je to pravda, že čo nedáme vďačne,
      hosťovi zaškodí, Miško by bol musel na mieste ochorieť. No neochorel, utrel ústa a potiahol z
      krčahu hodne. Pán majster si tiež praženicu zapil.
   </p>
   <p>
    „Oh — ale bola chutná!“ a vzdychlo sa mu ešte raz. „Ja som dnes bez obeda, braček môj.
      Pováž si tú vec: bez obeda!“
   </p>
   <p>
    „A ja som vám pomáhal!“ vykríkol Miško. „Keby bol vedel… čo ste nepovedali?“
   </p>
   <p>
    „No máme pokoj — keď sme sa najedli, chyťme sa ešte do práce. Kde máš riad?“
   </p>
   <p>
    „Ja — riad? Ten som doma nechal.“
   </p>
   <p>
    „A čo je to zas za robota? Veď ho vždy za mnou nosíš — čo si ho nevzal?“
   </p>
   <p>
    „Majstrová ma poslala sem povedať, že zajtra neprídeme. Pomyslel som si: že budeš riad
      nosiť, keď je majster v Škulíne a ty tiež musíš ísť za ním. A dnes som sa ho veru navláčil!“
   </p>
   <p>
    „Zas ona! Zas ona!“ hneval sa pán majster. „Čo sa mi mieša do remesla! Čo ju slúchaš?
      Alebo ja budem rozkazovať, alebo ona. Koho budeš slúchať — há?“
   </p>
   <p>
    „Vás — ale jej to musíte povedať. Ona i ráno hovorila, že ste šli do Škulína.“
   </p>
   <p>
    „Viem — všetko viem! Ale nech sa ma strežie, lebo… Už má moc na rováši! Čo moc, to už
      človeka dopáli.“
   </p>
   <p>
    Nemajúc nástrojov, nemohli v práci pokračovať. Odobrali sa od gazdu so sľubom, že zajtra
      svätosväte prídu.
   </p>
   <p>
    Pán majster celou cestou sa hotovil, ako napovedá svojej žene. Miško bol v strachu, že u
      Patykov dnes večer môže sa strhnúť taká komédia, akej ešte v Nemaniciach nebolo. Znal náturu
      pani majstrovej, že tá veru neustúpi a vždy musí povedať ostatné slovo. Indy mohla sa držať,
      dnes majster nemá vôle sa poddať. Ba možno bude žiadať od nej, aby odpýtala od neho. Ona
      nebude chcieť, a tu majster môže ju zle-nedobre pozachodiť.
   </p>
   <p>
    „Musí ma na kolenách prosiť — ja jej ukážem!“ hotovil sa pán majster, keď už vchodili do
      mesta. Čím väčšmi sa blížil k svojmu domu, tým väčšia udatnosť prúdila mu žilami. Miško chcel
      trochu utíšiť svojho majstra.
   </p>
   <p>
    „Veď ona tak zle nechcela; vidíte, usiluje sa, pečuje, aby sa čím viac zarobilo. Nemajte
      jej tak za zlé. A viete, aké sú ženy.“
   </p>
   <p>
    „Ja tej vyprostím hlavu! Nech len slovo povie, bude krv tiecť v mojom dome. Ja už raz
      musím urobiť poriadok.“
   </p>
   <p>
    Čím ho väčšmi tíšil, tým väčší hnev sálal z tváre majstrovej. Miško nepovedal ani slova,
      len si umienil, že nevyjde z domu Patykovho prv, kým sa vada neskončí. Ak by bolo treba krv
      zastaviť, aby ju mal kto.
   </p>
   <p>
    Vošli do dvora, tu ho zastavil Ondrej.
   </p>
   <p>
    „Riad sebou nenesieš… Choď domov!“
   </p>
   <p>
    Hlas majstrov bol celkom tichý, spokojný. Miško sa divil, kde je ten veľký hnev.
      ,Pretvaruje sa mi, že ho hnev prešiel. Chce ma oddialiť, aby ju nemal kto brániť.‘ A Miško
      pozrel skúmavým okom do tváre majstrovej. Ešte bola celkom tichá, len nad ľavým obočím ho
      potrhúvalo. ,Ej — ten sa hnevá, ten sa hnevá! Čo sa tu porobí, nech sám Hospodin chráni!‘
      vzdychol si Miško v tomto súžení.
   </p>
   <p>
    „Čo nejdeš?“
   </p>
   <p>
    „Majster, prosím vás!“ zložil pred ním Miško ruky. „Premôžte svoj hnev ako kráľ Dávid.
    <sup>
     [
     <a class="footnote" href="#ftn.id2505105" name="id2505105">
      5
     </a>
     ]
    </sup>
    Nerobte rozbroj, celé mesto bude o vás hovoriť.“
   </p>
   <p>
    „Len choď, čo tu táraš?“
   </p>
   <p>
    Miško vyšiel s ťažkým srdcom zo dvora. Ale pred vrátami zastal. Počúva — majstrove ťažké
      kroky odzvučali na podstene, v pitvore, počuť buchnúť dvere.
   </p>
   <p>
    Miška bodlo svedomie, že odišiel. Na palcoch vrátil sa na podstenu, popod obloky skrčený
      vošiel do pitvora a priložil ucho na dvere. Bol si umienil, že ako počuje dačo podozrivého,
      hneď vbehne do izby a urobí koniec zvade.
   </p>
   <p>
    „A čo si neostal v Škulíne? Veď si sľúbil.“
   </p>
   <p>
    „Daj pokoj, stará — pôjdeme pozajtre. Tam šli na lúky, darmo by sme len čas marili.“ Pani
      majstrová sa uspokojila. „Nemáš dačo zjesť? Ja som neobedoval.“
   </p>
   <p>
    Pani majstrová vošla do kuchyne. Postavila čosi na stôl. Miško odišiel po palcoch. Nedalo
      sa očakávať, že by tu dnes krv tiekla.
   </p>
   <p>
    Druhý deň idúc do Radostova, dohonil Miško pána majstra.
   </p>
   <p>
    „Akože bolo včera? Bol dáky harmatanec u vás?“
   </p>
   <p>
    „No — ja viem, že bude pamätať! Všetky misy a hrnce som jej potĺkol!“
   </p>
   <p>
    „A ako?“
   </p>
   <p>
    „Pohádzal som jej o hlavu.“
   </p>
   <p>
    „A keď nemá ju zaviazanú?“
   </p>
   <p>
    „Žena — tá má tvrdú hlavu. Tej sa už nič nedotkne.“
   </p>
   <p>
    Miško mu v duchu prisvedčil. Ženy majú tvrdú hlavu.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2505105" name="ftn.id2505105">
        5
       </a>
       ]
      </sup>
      <span class="emphasis">
       <em>
        Premôžte svoj hnev ako kráľ Dávid
       </em>
      </span>
      — Podľa biblie izraelský kráľ,
          žalmista a prorok Dávid (1055 — 1015 pred n. l.) mal viac ráz možnosť pomstiť sa kráľovi
          Saulovi (1030 — 1010 pred n. l.) za to, že ho z nenávisti a závisti pre víťazstvo nad
          Filištíncami rozkázal zabiť. Dávid sa Saulovi nepomstil. Po Saulovej smrti sa stal kráľom
          izraelským.
     </p>
    </div>
   </div>
  </div>
 </body>
</html>
