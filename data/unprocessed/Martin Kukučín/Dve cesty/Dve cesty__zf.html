<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2523138">
       </a>
       1
      </h2>
     </div>
    </div>
   </div>
   <p>
   </p>
   <p>
   </p>
   <p>
    Ďuro Michna, richtár obce Poloma, zavesil zbožovú kosu na klin v pitvore a potmoliac sa po
      izbe, či nezazrie nejaké čerstvé písmo od slúžnovského úradu, a nenájduc nič takého, vyšiel do
      dvora.
   </p>
   <p>
    ,Ah!‘ zíva si od srdca, hladiac si pravé rameno, od kosy ustaté. ,Chvalabohu, že nič
      neprišlo. Aspoň skosím zajtra ten jačmeň konča lúky.‘ Sadá si na kamennú podstenu, sotva
      vychladnutú od slnca, ktoré celé odpoludnie pražilo na ňu. Deň bol horúci, aký si len môže
      gazda žičiť na pokosené obilie. Zapálené na západe červánky hádžu na proťajší vrch záplavu
      zlatého svetla, ale i radosť do richtárovej duše. Znamenajú, že pohoda táto potrvá, a ak dá
      Boh zdravia, zbožie za sucha príde do záčina. Nieto teda starosti. Preto i Michna vytiahol
      svoju drobnú pípku, napchal tabakom a zakresal do nej. Pri fajočke oddych je sladký.
   </p>
   <p>
    Z pitvora vyšla žena, tiež už obstarná, ale ešte mocná a ako vidno, zdravá. Iba tvár čo je
      posiata vráskami, i spod bieleho čepca vyzerajú vlasy, šedinami dobre premiešané.
   </p>
   <p>
    „Akože, starý: upiecť dačo do tých Ľuptákov?“ pýta sa, utierajúc dlane o belasú zásteru.
      „Ľuptáčka včera roznosila radostník.“
   </p>
   <p>
    „Keď nás volajú, akože nepôjdeš. Len upeč!“
   </p>
   <p>
    „Veď hej! Ale tiež nemuseli to robiť v najtvrdšiu robotu. Mohli Ondra pekne o fašiangoch
      oženiť. Bol by teraz pokoj. Alebo už počkať do jesene.“
   </p>
   <p>
    „Nuž o fašiangoch sa to vraj neukazovalo na svadbu. Do jesene odkladať zas im neprichodí.
      Poľa moc, čeliadky málo, bez nevesty ťažko. Preto sa sponáhľali. Veselie beztoho bude iba deň
      trvať. Na tri dni by im teraz nik nešiel. Nuž a za ten deň toľko azda nezameškáme. A keď je to
      Ľupták, akože by sme nešli: veď je i notáriuš, i človek dobrý. I ona je takto stvora veľmi
      poriadna.“
   </p>
   <p>
    „Ja nemám nič proti nim, božechráň! Ale ako ta pôjdem — to! Srdce mi pukne, keď zazriem
      toho Ondrejka ísť pred oltár…“ Brada sa jej potrháva, ústa uťahujú a dolu opáleným lícom tečie
      jarok sĺz. I zásterku drží na tvári. Muž sa zamračil, pustil pár neobyčajne hustých oblakov a
      vložil tvár do dlaní. „Akoby ho dosiaľ videla: stáli jeden pri druhom pred oltárom, keď šli
      prvý raz k svätej spovedi. Náš Jurko za všetkých odpytoval. Všetko sa pustilo do plaču, keď
      začal hovoriť. A mne srdce rástlo. Všetci vrstovníci dorástli, idú sa ženiť: iba môj Jurko,
      nebožiatko… Ach, aké to bolo dieťa podarené: a nič, nič — muselo tájsť!“
   </p>
   <p>
    Muž sa mračí, ale nie bez pohnutia slúcha ženine reči. Stojí mu pred očima šuhaj štíhly
      ako mladá jedľa, červený v tvári. Vidí ho, ako kráča po prvý raz do kosby. I syn je hrdý, že
      konečne sa dostal k chlapskej robote — i otec, že má koho postaviť na postať. S akou
      zbožnosťou sa prežehnal otec, keď si zastali na úvrate lánu, na ktorom narástol jačmeň ani
      múr. I gazdovstvo sa rozmohlo — i pribudla doň nová, pružná sila, ktorá bude tým mocnejšia,
      čím on väčšmi bude oslabievať. Má sa na koho spustiť, má. Budúcnosť je zaistená…
   </p>
   <p>
    Ako sa to všetko porúcalo!
   </p>
   <p>
    „Hja — poručenobohu,“ vetí pomedzi zuby, stiesneným hlasom. Ledva môže ututlať ťažký
      vzdych. A musí sa prevládať, ženu by len rozžialil nadarmo.
   </p>
   <p>
    „Veď ty vždy tak: poručenobohu a proti smrti niet lekára… Ty si ver’ neublížiš,“ vyčíta mu
      ona. „Ty si ani za života moc nezakladal na ňom. I okríkol si ho neraz, nebožiatko.“
   </p>
   <p>
    „Vieš, to je takto: otec, koho miluje, toho tresce. Tak i ja. I v slove božom tak stojí. A
      čo mám iné povedať, ako poručenobohu? Na Boha s kyjom nepôjdem, keď to bola jeho vôľa.
      Najlepšie Bohu poručiť, srdce by sa darmo zožieralo. Takto mám aspoň potechu, že vôľa božia
      bola taká a že sa stala.“
   </p>
   <p>
    „To už viem!“ ozvala sa trpko. „Veď božia! Ale prečo spomedzi šestnástich vrstovníkov iba
      pri mojom bola taká? Prečo len na mňa prišiel tento kríž? Vari som horšia od iných? Alebo som
      v dačom veľmi, veľmi zhrešila? Suchánka má osmoro detí. Čo sa našomre, narúha proti Hospodinu,
      že jej ich toľko dal. Čo sa napreklína, aby ich tí a tí uchytili: a žijú všetky, i zdravé sú
      ako dubce, bárs sa nikdy nenajedia do chuti. Prečo to iba mňa prikvačilo?“
   </p>
   <p>
    Už tu nevystupuje len proti mužovi. Oči, zaliate slzami, hľadia k nebu, akoby čakali
      jasnú, určitú odpoveď. A nebo je nemé, tiché a jasné. Večerné zore rozlievajú po ňom ružovú
      záplavu. Spod nej akoby sa usmievalo na tieto výkriky rozbolenej duše.
   </p>
   <p>
    Richtárka sa upokojila, aspoň naoko. Iba zavreté ústa jej potrháva utajený bôľ. Premáha
      sa, bo vošiel do dvora notáriuš Adam Ľupták. Je to vysoký chlap: okolo ohorenej suchej tváre
      visia dlhé pradená dosť šedivých vlasov, tvoriac prstene veľmi spôsobné, akoby ich naschvál
      bol dakto napálil.
   </p>
   <p>
    „Idem si k vám oddýchnuť,“ vraví veselo, sadajúc si k richtárovi. „Nebol by sa nazdal, že
      je to taká oštara. I kešeňu mi trhlo dokonale. Ale kto si bude šiacať, keď to tak bývalo od
      krčaha kráľa.“
    <sup>
     [
     <a class="footnote" href="#ftn.id2523361" name="id2523361">
      1
     </a>
     ]
    </sup>
   </p>
   <p>
    „Môžte byť radi!“ odpovedá richtárka nie bez závisti.
   </p>
   <p>
    „Nuž, ďakujem Pánu Bohu,“ vetí notáriuš. „Dosť tvrdo som občakával, kedy sa to stane. Lebo
      ustávam — oj, ustávam ja dobre! Vlani som kosil po chlapsky. Toho roku ma už v krížoch
      rozbolelo. Ustávame pomaly. Nerastieme dohora, ale pomaly do zeme. Ako tráva, keď ju prvý mráz
      obarí. Ja ešte ako ja — ale stará! I mladšia je, a akosi veľmi sa žaluje na tie nohy. Nuž zíde
      sa tá nevesta, zíde.“ Tu akoby mu mráčik preletel po čele, keď doložil: „Iba neviem, ako sa
      bude šikovať. Pán Boh vie…“
   </p>
   <p>
    Ale tvár sa hneď vyjasnila. Spod kožúška vytiahol čosi, zabalené v bielej šatôčke.
   </p>
   <p>
    „Bol by vám zabudol dať z našej výsluhy!“ A batôžok podal richtárke.
   </p>
   <p>
    „Ale už pečú?“ zvolala akoby prekvapená.
   </p>
   <p>
    „Treba! Už je pečeniu vrchovisko, keď pozajtre už ide byť ten sobáš. V izbe nemáš kde
      stúpiť, ani sa kde obrátiť. Samé korytá, vahany a všakové tably. A horúčosť ti až vlasy dvíha.
      Ženy, preboha, ale sa tu neupražíte? povedám im.“ A s úsmevom pokyvuje hlavou. „Toľko sa ich
      kutí, že jedna o druhú sa prevŕhajú… Nuž musí byť i to. Ešte dobre, že prídu v takú tvrdú
      robotu pomôcť. Neviem, ako by si moja poradila sama!“
   </p>
   <p>
    „No — len aby bolo šťastlive!“ praje mu richtár.
   </p>
   <p>
    „Veď to — Pán Boh uslyš!“
   </p>
   <p>
    Richtárke ťažko počúvať reči šťastného otca. Každé slovo bodá ju rovno do srdca. Každé
      upomína, čo všetko stratila…
   </p>
   <p>
    Kým si notáriuš a richtár čas takto krátia, púšťajúc dym do večerného šera, čo sa dialo za
      ten čas ma svete! Nie všetci ľudia vydychujú si takto pod stenou.
   </p>
   <p>
    Tak na hradskej ceste medzi Motešicami a Polomou s pekelným hrmotom sa pohybuje ťažký,
      železom okutý voz furmanský. Ale horký hýbe — letí, čo mu para stačí, vlastne čo kone vládzu.
      Nadskakuje a hádže sa, ako to ani nemôž’ ináč byť na ceste štrkom vysýpanej, dažďom vymletej.
      Tento beh riadi šuhaj ešte mladý, svieži, červený, Adolf Motešický. Len preto, že je mladý,
      nedoložili sme „urodzený“. Lebo je synok zemiansky, ako svedčí jeho meno, bárs háby sú také,
      ako sa nosia v Polome; ibaže nohavice sú nie biele, ale čierne, košeľa nie o širokých
      rukávoch; no a klobúk nie je široký, ale pekný, okrúhly, ako dobre urastený rýdzik. Doložiť
      treba, že „Adol“ je najmladší syn motešického richtára, urodzeného pána Motešického.
   </p>
   <p>
    Šibe tie koníky nemilosrdne. „Nuž ako zeman,“ povie dakto, čo počul bájku, že zemanovi
      musia vraj bežať i drevené. Možno i on bude kedysi taký majster, ale dnes by sotva tak letel,
      keby sa nebál. Ale nesmierny strach mu ide vysušiť všetku smelosť a udatnosť, ktorú jeho
      predkovia už za Rákócziho a pod Rábom preukázali.
    <sup>
     [
     <a class="footnote" href="#ftn.id2523506" name="id2523506">
      2
     </a>
     ]
    </sup>
   </p>
   <p>
    Ako mal sadať na voz, obzrel sa nazad seba, čo za fúru má viezť. Zazrel mladého človeka v
      čiernych, ale obšúchaných šatách, zaprášeného. Ležal na dne voza, upierajúc oči na jedno
      miesto. A tá tvár vpadnutá! Nikdy to Adol nevidel. No z obdivu ho vyrušil tato.
   </p>
   <p>
    „Adol,“ riekol mu, „pohni, abys’ bol za vidna v Polome. Ešte ti na ceste zomrie, navaríš
      nám dokonalej kaše.“ Tato je richtárom od rokov, vie tak posúdiť, koľko taký šupasník
    <sup>
     [
     <a class="footnote" href="#ftn.id2506362" name="id2506362">
      3
     </a>
     ]
    </sup>
    vydrží. „A obec by mala daromný kelčík. Žobrákov máme dosť svojich, nebudeme ešte
      pochovávať cudzích.“ Takto vypravil pán richtár syna do Polomy. On vedel len jedno: že
      pocestný nesmie v Motešiciach umrieť. Nech si ináč umrie, kde si len chce. Preto i vlastné
      kone zapriahol do vlastného voza a vlastného syna urobil furmanom, len aby „žobrák“ čím skôr
      bol preč z obce.
   </p>
   <p>
    Adol bol viac mŕtvy ako živý, keď sa našiel na chotári s pocestným samotný. Lebo chotár
      bol práve prázdny. A keď sa prevalil za kopec, do chotára polomského, už dosť dobre sa
      zvečerilo. I do plaču by sa bol pustil, keby v doline spomedzi stromovia nebelela sa veža,
      bárs iné staviská so šindľovými dachmi tratia sa v tajnostnom šere. Plným cvalom zbehol z
      kopca a zastal pred richtárskym domom.
   </p>
   <p>
    „Doviezol som vám žobráka!“ kričí už spomedzi dveriec, lebo vidí pod stenou richtára a
      notáriuša.
   </p>
   <p>
    „Máš!“ šomre richtár. „Nemal sa už kedy naďabiť. Ani nočnou hodinou nemáš pokoja. A čo ste
      ho už neprenocovali?“ osopil sa na Adolfa.
   </p>
   <p>
    „Keď by nám bol možno umrel,“ odpovedá Adolf. Je vôbec už trochu smelší.
   </p>
   <p>
    „A nám už môže, len aby vám nie, bachráni!“ hromží richtár. „Čože prevážate človeka na
      umretí — ha? Máte vy Boha pri sebe?“
   </p>
   <p>
    Na toto rozhorčenie Adolf nemá inej odpovede, ako pustiť sa do hrozného revu:
   </p>
   <p>
    „Keď tato povedali…“
   </p>
   <p>
    „No, nerev, žaba,“ tíši ho richtár, trochu udobrený. „Vieš ty čo: dám ti päť šestákov,
      zavez ho do Zahrabovia. To je len toť za vŕškom. Päť šestákov, bude ti na halstuch,
    <sup>
     [
     <a class="footnote" href="#ftn.id2506437" name="id2506437">
      4
     </a>
     ]
    </sup>
    či kýho hada to vy zemania nosíte.“
   </p>
   <p>
    Adol sa nepozastavil nad tým, že richtár je tiež hotový „nemať Boha pri sebe“, ani sa
      nedal získať takým lacným sedliackym vtipom o halstuchoch. On len to vedel, že za päť šestákov
      má ísť, a to nocou, do Zahrabovia.
   </p>
   <p>
    „Keď mi tato povedali, že ešte pôjdu zvážať,“ vyhovára sa skoro s plačom.
   </p>
   <p>
    „Necigáň — v noci bude zvážať! Veď na zboží je rosa. Povedz radšej, že nechceš, ty papľuh
      naničhodný!“
   </p>
   <p>
    Človek by neveril, že taký tichý človek ako Michna vie takto na chlapca nakričať. Medzitým
      voz už obstali ľudia.
   </p>
   <p>
    „Bež dakto po hajtmana.
    <sup>
     [
     <a class="footnote" href="#ftn.id2506479" name="id2506479">
      5
     </a>
     ]
    </sup>
    Nech nájde foršpont,
    <sup>
     [
     <a class="footnote" href="#ftn.id2506490" name="id2506490">
      6
     </a>
     ]
    </sup>
    ale hupkom aby tu bol!“
   </p>
   <p>
    Akýsi parobok ihneď odbehol dľa rozkazu.
   </p>
   <p>
    „A my ho, chlapi, zložíme dakde pod stenu, kým voz príde…“
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2523361" name="ftn.id2523361">
        1
       </a>
       ]
      </sup>
      <span class="emphasis">
       <em>
        od krčaha-kráľa
       </em>
      </span>
      — od nepamäti, od pradávna
     </p>
    </div>
    <div class="footnote">
     <p>
      <sup>
       [
       <a class="para" href="#id2523506" name="ftn.id2523506">
        2
       </a>
       ]
      </sup>
      <span class="emphasis">
       <em>
        ale nesmierny strach mu ide vysušiť všetku smelosť a udatnosť, ktorú jeho
            predkovia už za Rákócziho a pod Rábom preukázali
       </em>
      </span>
      — autor to myslel ironicky,
          lebo uhorskí zemania boli rozprášení i ako kuruci, prívrženci Františka Rákócziho II.
          (1676 — 1735) v boji proti labancom (Habsburgovcom) v povstaní, ktoré bolo v rokoch 1703 —
          1711, i ako insurgenti, účastníci poslednej mobilizácie uhorských zemanov, ktorých porazil
          za vojny s Napoleonom I. francúzsky veliteľ Eugene Beauharnais v bitke pod Rábom 14. júna
          1809
     </p>
    </div>
    <div class="footnote">
     <p>
      <sup>
       [
       <a class="para" href="#id2506362" name="ftn.id2506362">
        3
       </a>
       ]
      </sup>
      <span class="emphasis">
       <em>
        šupasník
       </em>
      </span>
      — chudobný človek, ktorého posielali postrkom do
          domovskej obce, kde sa mali o neho postarať
     </p>
    </div>
    <div class="footnote">
     <p>
      <sup>
       [
       <a class="para" href="#id2506437" name="ftn.id2506437">
        4
       </a>
       ]
      </sup>
      <span class="emphasis">
       <em>
        halstuch
       </em>
      </span>
      (z nem.) — viazanka, nákrčník
     </p>
    </div>
    <div class="footnote">
     <p>
      <sup>
       [
       <a class="para" href="#id2506479" name="ftn.id2506479">
        5
       </a>
       ]
      </sup>
      <span class="emphasis">
       <em>
        hajtman
       </em>
      </span>
      (z nem.) — obecný strážnik
     </p>
    </div>
    <div class="footnote">
     <p>
      <sup>
       [
       <a class="para" href="#id2506490" name="ftn.id2506490">
        6
       </a>
       ]
      </sup>
      <span class="emphasis">
       <em>
        foršpont
       </em>
      </span>
      (z nem.) — povinnosť dať obci zadarmo záprah na
          vozenie
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2506517">
       </a>
       2
      </h2>
     </div>
    </div>
   </div>
   <p>
   </p>
   <p>
   </p>
   <p>
    Na dlážke pod stenou leží Adolfov „žobrák“ v obšúchaných šatách, pri ňom je príručný
      kufor. Ani sa nehýbe, oči pozerajú kamsi do nekonečna. Bárs ho obstupujú zo všetkých strán
      diváci, on nepozerá ani na jedného. Notáriuš prevzal písma, napísal dátum, podpísal sa a udrel
      pečať.
   </p>
   <p>
    „Daniel Boháč sa volá a je z Kamenian,“ oznamuje richtárovi.
   </p>
   <p>
    „Akého remesla?“ pýta sa ktosi.
   </p>
   <p>
    „Ktože ho tam vie. Písmo je po maďarsky. Šikujú ho z Pastúchova.“
   </p>
   <p>
    „Mohli ho radšej nešikovať,“ vraví ktosi iný. „Kým si zdravý, robíš a tŕžiš po krčmách,
      všade ti dajú poctivosť. Ale keď ochorieš — hybaj, šutrujú
    <sup>
     [
     <a class="footnote" href="#ftn.id2506560" name="id2506560">
      7
     </a>
     ]
    </sup>
    ťa domov ako zločinca. Eh, planý je ten svet!“
   </p>
   <p>
    „Nuž, hľa, v cudzom svete tak býva,“ hovorí druhý.
   </p>
   <p>
    Vyšla i richtárka z kuchyne a prikľakla k pocestnému.
   </p>
   <p>
    „A poriadny sa vidí človek! I mladý ešte. Ale zjete dačo?“ Dvíha mu hlavu a súcitne pozerá
      do tváre. „Aký hodný čeľadník! Či ste už dakde jedli?“
   </p>
   <p>
    Všetci očakávajú odpoveď, ale pocestný mlčí.
   </p>
   <p>
    „Moc sa ho nevypytuj,“ vraví richtár, „dones mu radšej dačo teplého. Možno celý deň nemal
      ničoho v ústach.“
   </p>
   <p>
    Richtárka vyniesla mlieka v krčiažku a lampáš, lebo sa už dosť dobre stmilo. Sám richtár
      svieti naň lampášom, ona mu nadvihuje hlavu, kladúc krčiažok k bledým perám. Chorý prijal
      jediný glg. I to bol hlboký, akoby padalo do studne. Ostatok mlieka steká na dlažbu.
   </p>
   <p>
    „Už nebudete?“ volá naň richtárka.
   </p>
   <p>
    „Veď ten ani nevie o svete,“ ozval sa richtár.
   </p>
   <p>
    Ale pomaly, pomaly pohli sa ťažké oči a zastali na richtárkinej tvári. S obdivom akýmsi,
      ale prívetivo sa jej oči tie prihovárajú. Akoby ďakovali a prosili. Ale ústa sa nehýbu, i tvár
      je stuhnutá. Richtárku dojal ten jediný pohľad, strelil jej hlboko do srdca, i získal ho
      jedným razom. Zdá sa jej, že to nie človek cudzí, keď tak dôverne hľadí na ňu.
   </p>
   <p>
    „Ach, či si biedny, či si biedny, môj syn drahý!“ zaplakala nad ním. „Tá tvár, aká
      vpadnutá, tie ruky, ako píšťaly. Moja hlavička biedna, či ti ju dotĺkli po tých vozoch!“
   </p>
   <p>
    „Veru mu nepoprávali pod hlavu,“ zamiešal sa ktosi. „Tiež mohol mať inakšie dáke meno, ako
      Boháč.“
   </p>
   <p>
    „No bohatstva na ňom nevidno.“
   </p>
   <p>
    „A to nebol človek dáky zlý,“ vraví richtárka. „Na očiach mu vidno.“
   </p>
   <p>
    „Ktože ho tam vie, aký bol,“ odpovedá jej muž, proti cudzím ľuďom vždy opatrný a
      nedôverčivý. „Na oči mu nik nepísal, aký je.“
   </p>
   <p>
    „Ako by nepísal! Na očiach vidíš všetko, aký je kto,“ bráni ho richtárka. „Povedz, vykonal
      kedy dačo?“
   </p>
   <p>
    „Ja nepovedám ani tak, ani tak, lebo neviem.“
   </p>
   <p>
    Tak sa hovorilo všeličo o pocestnom, i o všakových iných pocestných. Zas sa rozprávalo,
      kto kedy bol v dákej ceste, i čo dobrodružného sa mu prihodilo. Nuž ako sedliaci, keď sa po
      robote zídu a pohrúžia do rozpomienok. Richtárka moc nepočúva. Kľačí u mladíka, či sa
      neohlási. Ale ten leží bezvládne, oči zavrel; zdá sa, že ho sen nadišiel. Vložila mu kabát pod
      hlavu.
   </p>
   <p>
    Pred domom zahrmel furmanský voz, hajtman vstúpil do dvora a hneď k chorému.
   </p>
   <p>
    „Čo máte s ním? Nevidíte, že zaspal?“ richtárka doňho.
   </p>
   <p>
    „Voz je už tu; treba sa ponáhľať, bude noc.“
   </p>
   <p>
    „A ktože to kázal?“ postavila sa proti nemu richtárka, merajúc ho očima. „Kto vám
      rozkázal? Necháte ho tu. Alebo nie: vezmite ho do izby.“
   </p>
   <p>
    „Len ho vy ta,“ ozval sa richtár, „keď je voz tuná. Zajtra bude o furmana väčšia tvŕdza. A
      jemu veru sťakde prenocovať: či v Polome, či v Zahraboví.“
   </p>
   <p>
    „Ba že sa Boha nebojíš, starý! Srdce máš zo skaly. My sme zdraví, a žiada sa nám
      odpočinúť. A tuto tento na smrť chorý ani v noci by nemal pokoja!“
   </p>
   <p>
    „Veď ono ktovie, či dožije do rána,“ prehovára ju muž. „Tvár má vpadnutú i nos končitý.
      Ale najviac oči sa mi nepáčia — stoja mu stĺpkom. Nuž sťakde mu umrieť, ak mu je raz súdenô. A
      smrtedlní sme všetci…“
   </p>
   <p>
    „Ale ešte žije a možno by vyzdravel, keby mal trošku pokoja. Akože ho takto pustíme, veď
      sme nie pohania…“
   </p>
   <p>
    „A druhí ho pustili. Od Pastúchova až do Polomy nikde ho nedržali u seba. My sme obec
      chudobná, ani nám nedochodí na cudzích chudobných.“
   </p>
   <p>
    Richtárka zlostne kýva hlavou.
   </p>
   <p>
    „Ej, máš ty výhovorky! Nikde ho neprichýlili. I popri tom, čo šiel z Jeruzalema do
      Jericha, ich veľa všakových prešlo. I kňaz i levita šli popri ňom, a neozreli sa. Iba
      Samaritán ho pritúlil.
    <sup>
     [
     <a class="footnote" href="#ftn.id2506748" name="id2506748">
      8
     </a>
     ]
    </sup>
    Ale ten sa nevyhováral ako ty. Šiel zaraz k nemu a spravil, čo treba. A ono
      ktovie, či i tohto v daktorej dedine naložili takto proti noci do voza! Veď len pozrite naň,
      či sa vám srdce nepohne? Do smrti by nemala pokojnej hodiny, keby sme to urobili.“
   </p>
   <p>
    „Tebe ľahko hovoriť,“ hnevá sa muž. „Ja viem, čo treba. Tu je písmo od vrchnosti a v ňom
      stojí, že ho treba poslať do Kamenian. A vrchnosť poslúchať musíme.“
   </p>
   <p>
    Väčšina prítomných by držala radšej s richtárkou. Lebo prostý človek má srdce, len vedieť,
      akým kľúčom ho otvoriť. A richtárka ten kľúč má: útrpnosť a menovite Písmo. Jej muž vie tiež,
      čo je silná stránka ženy, proboval i on k nemu sa utiecť, citujúc z neho, že vrchnosť slúchať
      treba. Ibaže jeho žena hneď odokryla jeho úmysel.
   </p>
   <p>
    „Ešte slovo božie znevažuj!“ rozhorlila sa. „Písmo od úradu! Ja znám inakšie Písmo… To je
      napísané tak, že i múdry i sprostý rozumie, čo v ňom stojí. Ale toto tvoje! Veď nevieš ani,
      kto ho napísal a čo v ňom stojí. A také písmo ty chceš slúchať? Vrchnosť nekáže chorého
      človeka prevláčať nočnou hodinou z dediny na dedinu. A ak káže, tak ti poviem, čo v inom Písme
      stojí: sluší Boha viac slúchať ako ľudí.
    <sup>
     [
     <a class="footnote" href="#ftn.id2506817" name="id2506817">
      9
     </a>
     ]
    </sup>
    Nemysli si, že sa očistíš slovom božím. I satan pokúšal Krista zo slova božieho, i
      farizeji a zákonníci…“
    <sup>
     [
     <a class="footnote" href="#ftn.id2506837" name="id2506837">
      10
     </a>
     ]
    </sup>
   </p>
   <p>
    „Ja som na to, aby bol poriadok,“ bráni sa richtár. „Ty choď do kuchyne.“
   </p>
   <p>
    „Ja by len rada vedieť, kto sa ho dotkne, kto ťa slúchne!“ zvolala v hneve. „Lebo viem,
      kto sa ho dotkne, že bude mať smrť jeho na svedomí. To už môže vziať hneď sekeru a búšiť ho po
      hlave… Viem, že živý nedôjde do Zahrabovia.“
   </p>
   <p>
    Skutočne nikto nemá odvahy dotknúť sa chorého. Sám richtár je zastrašený. Je i jemu ľúto
      nemocného vybúriť zo sna.
   </p>
   <p>
    „Rob si, čo chceš!“ riekol rozhorčený.
   </p>
   <p>
    „Pomocte mi, chlapi,“ ozvala sa ona. „Zanesieme ho do izby.“
   </p>
   <p>
    Ako mu podobrala hlavu rukou, tá nevládne ovisla nadol…
   </p>
   <p>
    „Umrel!“ zvolala podesená.
   </p>
   <p>
    Slová tie pôsobili mocne na všetkých. Smrť sama prehovorila rečou mohutnou,
      bezprostrednou. Prežehnali sa pobožne. Jedni zostali vo dvore, iní odbehli domov zaniesť túto
      novinu. Smrť, i celkom prirodzená, vzbudí v dedine úžas, lebo ľudia sa znajú, sú si blízki ako
      rodina. Tým väčší úžas musel sprevádzať takúto neobyčajnú smrť.
   </p>
   <p>
    „Predsa nás to len neminulo,“ vraví richtár smutne. On i pri takejto udalosti zachová
      chladnú myseľ a vedomie richtárskej zodpovednosti. „Budeme mať pohreb. Ej, máme my susedov,
      aby ich hrom zabil! No, ale hriech je hrešiť. Z Motešíc nám vždy musia dopriať dačo takého: a
      Poloma — plať! Nuž ale darmo, už sa stalo…“
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2506560" name="ftn.id2506560">
        7
       </a>
       ]
      </sup>
      <span class="emphasis">
       <em>
        šutrovať
       </em>
      </span>
      — posielať postrkom
     </p>
    </div>
    <div class="footnote">
     <p>
      <sup>
       [
       <a class="para" href="#id2506748" name="ftn.id2506748">
        8
       </a>
       ]
      </sup>
      <span class="emphasis">
       <em>
        I popri tom, čo šiel z Jeruzalema do Jericha, ich veľa všakových prešlo. I
            kňaz, i levista šli popri ňom a neozreli sa. Iba samaritán ho pritúlil
       </em>
      </span>
      —
          podobenstvo z biblie o pocestnom, ktorému po prepade a zranení pomohol príslušník
          nepriateľského kmeňa (Lukáš 10, 30 — 37)
     </p>
    </div>
    <div class="footnote">
     <p>
      <sup>
       [
       <a class="para" href="#id2506817" name="ftn.id2506817">
        9
       </a>
       ]
      </sup>
      <span class="emphasis">
       <em>
        citujúc z neho, že vrchnosť slúchať treba… sluší Boha viac slúchať ako
            ľudí
       </em>
      </span>
      — miesto v biblii, kde sa hovorí o vzťahu kresťana k svetskej vrchnosti
          (List Pavla Rimanom 13, 1 — 7)
     </p>
    </div>
    <div class="footnote">
     <p>
      <sup>
       [
       <a class="para" href="#id2506837" name="ftn.id2506837">
        10
       </a>
       ]
      </sup>
      <span class="emphasis">
       <em>
        I satan pokúšal Krista zo slova božieho, i farizeji a zakonníci
       </em>
      </span>
      —
          podobenstvá z biblie o tom, ako Ježiša po krste pokúšal diabol na púšti (Lukáš 4) a
          pokryteckí farizeji a zákonníci mu dokazovali, že nedodržiava boží zákon (Matúš 12)
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2506927">
       </a>
       3
      </h2>
     </div>
    </div>
   </div>
   <p>
   </p>
   <p>
   </p>
   <p>
    V richtárskom dome neubýva ľudí; skôr prichádzajú noví a noví pozrieť mŕtveho. Ten leží
      dosiaľ na dlažbe, lebo niet ho kam položiť nanáhlo. Neležal dlho, keď sa tu vrútila do dvora
      žena vysoká, suchá, s prehodenou cez plecia šatkou.
   </p>
   <p>
    „Pre Pána Boha, richtár, čo to robíte? Že umrel ten pocestný?“
   </p>
   <p>
    „Veru. Tam leží,“ ukazuje naň trpko. Hnevá sa naň, že to práve v Polome vyviedol. Bolo od
      Pastúchova k Polome dosť obcí: bohatých i biednych, i času dostatok. Nie, on akoby naschvál
      zomrie práve tu. Čo teraz? Miesto do kosby musí zajtra vypisovať do slúžnovstva reláciu.
    <sup>
     [
     <a class="footnote" href="#ftn.id2506969" name="id2506969">
      11
     </a>
     ]
    </sup>
    Bude mať oštaru s tesármi, hrobármi, zvonárom i farárom. Jačmeň konča lúky
      prezreje, skruší sa, alebo, čo ešte horšie — zamokne. A to všetko — tvrdohlavosť ženy!
   </p>
   <p>
    „Nuž ale ste ho nemohli odpratať?“ volá Žofia, notáriuška, lebo ona sa to tak vrútila.
      „Dajte ho do voza, prosím vás,“ lomí pritom rukami, „nech ho pochovajú v Zahraboví. Moje dieťa
      má pozajtre sobáš: akože pôjde naň, ak bude hrob otvorený!“
   </p>
   <p>
    Hľa, na čo sa celkom zabudlo! Ani sám notáriuš netušil, ako sa skrižuje osud jeho syna s
      osudom tohto neznámeho. Preto sa ani neplietol do hádky. Miluje pokoj i v obci i v domácnosti.
      V duši richtárkine reči schvaľoval. Netušil ešte, čo z toho vykvitne.
   </p>
   <p>
    Richtár je veľmi pomútený. Vec je nesmierne zamotaná, jeho rozum slabý na rozmotanie.
      Sobáš nemôže byť pred pohrebom — to by Polomčan neradil ani úhlavnému nepriateľovi. Sobáš nad
      otvoreným hrobom, ako všetci vieme, ťahá za sebou neomylne smrť alebo mladého zaťa, alebo
      mladuchy, hádam i oboch, a to ak nie do roka, iste o viac rokov. Je to vec vyskúsená. Nuž pod
      takýmito výhľadmi ženiť syna — ktorá mať by nezúfala?
   </p>
   <p>
    „Viete vy, čo?“ ozval sa richtár po rozmýšľaní, „keď už zomrel, nebudeme mať hriechu.
      Pošlime ho do toho Zahrabovia. Tam sa nazdajú, že umrel v ceste, a nás minú i kelčíky, i sobáš
      bude bez prekážky.“
   </p>
   <p>
    „Nuž a akože!“ zvolala notáriuška. „Veď i ja to chcem. Ale by ste nám to spravili, tu ho
      pochovávať? Veď by sme vás do smrti preklínali. I takto, neviem, i takto, či dačo na nás
      nepríde.“
   </p>
   <p>
    „Nie, nebojte sa,“ ozvala sa stará žena, skoro vo dva konce skrčená. „To len keď je hrob
      vykopaný a ako keby sa išli sobášiť. To už hej! Ja pamätám, ako dnes, takto bol dopoludnia
      sobáš a odpoludnia pohreb. Ja som bola iba takô ešte, ani na trávu som nechodila s kosákom.
      Nuž tu veru ti oba zomreli. I on i ona, keď to tá veľká cholera bola,
    <sup>
     [
     <a class="footnote" href="#ftn.id2507053" name="id2507053">
      12
     </a>
     ]
    </sup>
    čo to ľudia na ňu tak padali ako muchy. A dosť im dotrízňali ženy, takto a takto,
      nerobte toto. Ale keď to mladô neslúchne v roztopašnosti veľkej! Veru tí tak, ako povedám. Nuž
      ale keď sa za horúca odvezie, tak trúfam, že tuto nič nebude. To len keď je jama vykopaná a
      napríklad just na tú jamu prišlo ísť na sobáš.“
   </p>
   <p>
    Toto odhalenie záhad života i smrti pôsobí menovite na skľúčenú notáriušku. Trochu sa
      upokojila, že nehrozí nič strašného ešte. Taká osemdesiatročná stvora už len vari vie, čo sa
      patrí a nepatrí. Vie krem toho zlizovať beľmá, vredy začitovať, že sa hneď rozídu: vie vôbec
      všetko. Iným sa páči i to, čo richtár radí. Obec má svedomie čisté, lebo dovolila pocestnému
      umrieť v pokoji; i nebude platiť pohrebných kelčíkov, lebo tie zaplatí Zahrabovie. Konečne i
      notáriušov syn a nevesta nebudú ukrátení na živote. Kde ešte spôsob onakvejší, pri ktorom by
      sa všetkému tomu predišlo?
   </p>
   <p>
    Iba richtárke sa pozdáva, že je toto hriech, mrzký hriech. „Ale ho budete po smrti
      prevláčať?“ zvolala skoro s plačom. „Vôľa božia je taká, aby ležal v našom cmiteri. Veď si len
      povážte, čo zas chcete robiť!“
   </p>
   <p>
    „A vy si povážte, čo chcete vy!“ zvolala Žofia. „Ale sme vám dačo urobili, že nás takto
      kazíte? Zem je v Zahraboví taká svätá ako v Polome. Richtárka, ak ten tu ostane, my musíme s
      veselím čakať. A viete, čo je to! To len všetko znovu vypekať, lebo pečivo stvrdne za deň, keď
      sa nezje, keď je na to čas. Boli sme vždy dobrí, čo by ste nám robili toto?“
   </p>
   <p>
    Richtárke je naozaj ťažko. Svedomie káže ináč, všetko ostatné ináč… Ale nadchodí na ňu
      akýsi strach. Čo ten neznámy tak pozrel na ňu; zdá sa jej, že ju prosil o záštitu, o
      zmilovanie… A ona by ho popustila prevláčať, lebo iste ani v Zahraboví by ho nepochovali! Nie,
      nemala by nikdy, nikdy pokoja. Ten pohľad by ju večne prenasledoval ako hrozná výčitka.
   </p>
   <p>
    „Verte mi, za svet by vám nedala ublížiť,“ vraví notáriuške úprimným hlasom. „Ale srdce mi
      nedopustí na toto sa dívať. Nikomu nežičím, ale keby sa predsa nám daktorému toto prihodilo.
      Veď my sme tiež ľudia smrteľní: že umrieť musíš, vieš, ale kde a kedy, nevieš… Alebo vaše
      dieťa keby v cudzom svete takto… Ach, bože, akí sme my: Tobiáš pochovával mŕtvych, čo padli na
      mor, nešanoval vlastného života.
    <sup>
     [
     <a class="footnote" href="#ftn.id2507171" name="id2507171">
      13
     </a>
     ]
    </sup>
    A my vyvrhli by sme tohoto, akoby ani nebol hoden odpočívať v matke-zemi!“
   </p>
   <p>
    „Veď nech by sa už robilo, čo chcelo, keby sme v tom neboli!“ narieka notáriuška. „Ale ako
      ja mám dopustiť skazu na svoje dieťa. A pre cudzieho! A keby to bolo prečo: ale iba o chotár
      ďalej. I nás musíte povážiť, a nie iba jeho. Nás ešte skôr, lebo sme z obce, a on nie, a
      žijeme. Čože jemu — on je už na pokoji, ale my!“
   </p>
   <p>
    „Keď je to iba blud, samý blud!“ odpovedá richtárka. „Že zomrú, keď sa tak sobášia! Keby
      Hospodin už chcel kárať, mal by dosť inej príčiny. Veru nemusel by čakať, ako sa tu sobášime a
      kedy sa sobášime. Požehná nás, nie aby nás trestal, keď najprv odprevadíme mŕtvych a dáme im
      ich diel. Lebo ľudia zberajú sa, kedy si zmyslia. Ale umierajú, keď ich anjel smrti zastihne.“
   </p>
   <p>
    Notáriuška počúva len napolo, čo richtárka vraví. Ona vie len to, že na jej deti skaza
      letí. Ako by ich nechránila, veď je matka! A že richtárka tak brojí proti nim, oborila sa na
      ňu.
   </p>
   <p>
    „Ba čo vás to podsadlo takto nič po nič!“ vykríkla náruživo. „Spomínate slovo božie, akoby
      sme boli pohania. Chytáte stranu tomuto cudziemu, a nik mu nič nerobí. Vari ja neviem, prečo
      vy to robíte! Závidíte, že syna žením, a vy že ho nemáte. Len aby i ja padla do toho, v čom
      ste vy. Nič pre iné! Ale som ja na vine, že vám chlapec umrel? Bodaj by bol žil! Ale tu sú i
      druhí. Richtárko môj!“ obrátila sa k nemu s plačom: „Nikdy, nikdy vám nezabudnem. Vy nám
      uznáte i teraz: nerobte toto!“
   </p>
   <p>
    Richtár je sám ťažko dotknutý, že spomenuli umretého syna. Jeho žena je rozžialená, oprela
      sa o stenu a plače.
   </p>
   <p>
    „Čo sa budeme dlho radiť,“ ohlásil sa pri tichosti, ktorá náhle po predošlom výbuchu
      nastúpila, sám notáriuš, ktorý dosiaľ mlčal. „Pošlime ho do Zahrabovia, a bude svätý pokoj.
      Aspoň vám nik nebude vinu dávať, ak by sa dačo prihodilo. Mne samému je akosi všakovak. Bárs
      sa ono povie, že je to iba blud, ale i blud sa neraz vyplní, a ešte najchytrejšie, keď máš
      padnúť do nešťastia. Sám som sa presvedčil, keď ťa zajac predbehne, už sa len vráť, lebo sa ti
      zle povodí. A to je tiež iba blud. A viete, ako je, keď sa bojíš o vlastné dieťa. Veď i vy ste
      ho mali, nespali nejednu noc, keď ochorelo. Tak ani my nemali by sme jednej hodiny spokojnej.“
   </p>
   <p>
    Táto tichá reč, ale dojímavá, premohla richtára. Rozkázal, aby mŕtveho naložili na voz.
   </p>
   <p>
    „Ani sa ho netýkajte!“ vyskočila richtárka rozhnevaná. „Kára božia vás prikvačí. A
      neviete, že i vrchnosť bude vás trestať? A ja to neprenechám, ja pôjdem žalovať — a prvého
      teba,“ obrátila sa k mužovi, „teba, že si to dopustil!“
   </p>
   <p>
    „A ja sa nebojím!“ postavila sa notáriuška. „Poď, starý, my sami ho naložíme. Nech ide
      žalovať! Nech nás dajú do najhoršej temnice: radšej v nej strávim svoj vek, ako mať strach o
      dieťa. Ja sa ani temnice nebojím — každý sa dozvie, prečo ma do nej vsadili. A vy, občania, vy
      nás nezastanete? Čo sme vám kedy spravili? S kým stojí môj muž, alebo ja v hneve? A sme sa
      hádam odhodili dakoho, keď prišla naň tvŕdza? Veď nezbíjame, iba deti si ratujeme. A vy by ste
      nás opustili?“
   </p>
   <p>
    „Veru ja neviem,“ ozval sa na to jeden muž zo zástupu: „ale tomu, čo umrel, či tu
      odpočívať a či v Zahraboví. Lebo ten je umretý, nevie nič, a zem ako zem, len keď je
      posvätená. Ešte hádam v Zahraboví skorej, lebo by ležal o dve hodiny bližšie ku Kameňanom, ak
      mu tam dakto žije z rodiny. A Ľuptákov Ondro je čeľadník súci, škoda mu pokaziť veselie. Veď
      viete, že človek má iba raz veselie takô naozajstnô; lebo keď sa žení vdovcom, ako som sa ja,
      a má ešte od prvej nedorastené deti, už je to nie takô, ako keď sa ženíš za mládenca. To si
      pamätáš do smrti, čo ti kto o svadbe urobil, alebo i povedal. Nuž a keby sme mu my takto
      zavatrili pred samým veselím, veru by mal ťažkô srdce na nás. Ešte by si míval, že ani nebýva
      v svojej obci, ale ktoviekde, v akej cudzej. Obraziť kohokoľvek je hriech, ale najväčší hriech
      je, keď si ťažkajú na nás takí, čo deň po deň s nami zaobchodia. Takých musíme šianať
      najlepšie. Lebo nie je to veľká zásluha, keď neublížiš tomu, čo ho vidíš raz, dva razy za
      života, ale to, keď žiješ v svornosti s tým, čo vždy s tebou žije, napríklad v jednej obci
      alebo dome. Tam musíš mať veľa trpezlivosti, lebo i medzi najlepšími sa neraz dačo skúri. To
      sa nám ukazuje v manželstve. Nemáš vraj domu, čo by sa z neho nekadilo. To je preto, lebo muž
      so ženou sta ustavične spolu, tak sa veru pritrafí i medzi nimi, že sa poharkajú. Keby boli
      vždy svorní, poľahky by ani nevedeli, čo je to tá dobrota. ,Čiňme dobre všetkým,‘ hovorí
      apoštol, ,nadovšetko pak domácim viery!‘
    <sup>
     [
     <a class="footnote" href="#ftn.id2507376" name="id2507376">
      14
     </a>
     ]
    </sup>
    A takým domácim viery je toť náš notáriuš so ženou a synom. Tento neborák tuto
      dosť sa natúlal pomedzi svet, a bárs bol mladý, vzal svoj diel v dobrom i v zlom. A vidíte,
      ani nevieme sami, a tu sme boli, kedy umrel — tak ľahká bola hodina smrti jeho. A veru nie, že
      by bol ležal na mäkkej posteli; na skalách — to bola jeho posteľ, ako patriarchovi Jakobovi,
      keď ležal s kameňom pod hlavou a videl rebrík a na ňom vystupovať a zostupovať anjelov božích.
    <sup>
     [
     <a class="footnote" href="#ftn.id2507399" name="id2507399">
      15
     </a>
     ]
    </sup>
    I tento spatril ten rebrík, ale nie iba vo sne, ale naozaj. A ako mu bolo umrieť
      tu alebo tam — tak mu je tiež či u nás, či v Zahraboví odpočívať. Len nech sa ujde telu kúsok
      tej matky-zeme a duši pokoja.“
   </p>
   <p>
    „Svätú pravdu povedá,“ ozvalo sa viac hlasov.
   </p>
   <p>
    „A richtárka,“ pokračoval starý, posmelený súhlasom, „tá tiež vyrozumie, čo je pravda a čo
      nie. Ona chce dobre: ale čo je z takej dobroty, keď ju užije mŕtvy, čo na to je nie utisnutý,
      a treští živý a sám nevie prečo. Tej dobroty je potrebnejší Ľuptákov Ondro, lebo býva s nami a
      žije, chvalabohu! Ja iba toľko poviem.“
   </p>
   <p>
    „Naložte ho na voz, bude noc!“ velie richtár. Je úprimne rád, že vec sa tak obrátila. On
      sa na ňu díva posiaľ zo stanoviska úradného. Nikoho neoškodí, naopak, ušanuje obec od
      kelčíkov, seba od roboty a Ľuptákovcov od veľkého strachu. Krem toho, žena nemôže mu k hlave
      letieť, že by ju nebol poslúchol.
   </p>
   <p>
    Ale sa pomýlil. Richtárka sa ešte nepodrobila.
   </p>
   <p>
    „Počkajte ešte trochu,“ vraví tichým, spokojným hlasom. Všetci sú prekvapení takou náhlou
      premenou. Mŕtveho sa netýkajú. Je vidno, že je odhodlaná ísť do krajnosti a že si je istá
      víťazstva. Ináč by nebola taká spokojná. „Keď ho už chcete pre taký blud svetský — lebo to je
      len blud — prevláčať z dediny do dediny, akoby to nebol ani človek, ale… Ani nevypoviem, lebo
      by to bol hriech… Ja vám poviem inakšiu vec, nie takú, že tam kdesi a kedysi to sa bolo stalo,
      ale takú, čo všetci pamätáme. Zabudli ste na tú noc, keď nebohého Motešického prevážali z
      Pešti do Motešíc? Cez náš chotár ho viezli. Pamätáte, čo sa porobilo?“ — Stala sa tichosť ako
      v kostole. Povstala rozpomienka na noc, akú kto raz zažil, nikdy nezabudne. Pamätajú, ako
      zapaľovali hromničné sviečky, ako vyhádzali lopaty a omelá predo dvere, ako sa skrúšene
      modlili, ako sa vyzváňalo na veži, s akou sa hrúzou zarývali deti do perín, aby nečuli
      hrmenie, burácanie víchra, prašťanie stavísk a tresk rozmetávaných striech; ako zatvárali oči,
      aby ich blesk neoslepoval, ktorý ani nehasol, ale ustavične šibal, sťaby sa bola nebeská
      obloha plameňom chytila. Pamätajú, aký rachot ich omráčil na chvíľu, sťaby sa zem otvárala,
      alebo, vykĺznuc z koľaje, bola sa praštila do dákej hviezdy… Ej, pamätajú dobre, keď slnko
      vyskočilo na vymladnutom nebi, aký obraz sa im predstavil. Strechy rozmetané, stromy
      vyvrátené, a kde včera stálo zbožie, tam ozajstné strnisko! Ale nadovšetko — kam sa dela hora,
      čo nad dedinou sa zelenala? Stojí miesto nej holá, skaliskami posiata stráň a na úpätí úšust,
      jedle vyvrátené a zem, čo víchor narútil. Ej, nikdy nezabudnú na tú noc, ktorá — ako hneď
      starí ľudia vraveli — preto nadišla, že chotárom sa previezlo mŕtve telo nebohého Motešického…
   </p>
   <p>
    „Žiadate si ešte taký súdny deň?“ pýtala sa richtárka hrozive. „A teraz by sme ho naozaj
      zaslúžili.“
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2506969" name="ftn.id2506969">
        11
       </a>
       ]
      </sup>
      <span class="emphasis">
       <em>
        vypisovať do slúžnovstva reláciu
       </em>
      </span>
      — zpráva, ktorú museli richtári
          podávať na slúžnovský, okresný úrad
     </p>
    </div>
    <div class="footnote">
     <p>
      <sup>
       [
       <a class="para" href="#id2507053" name="ftn.id2507053">
        12
       </a>
       ]
      </sup>
      <span class="emphasis">
       <em>
        keď to tá veľká cholera bola
       </em>
      </span>
      — veľká cholerová epidémia prenikla
          z Ázie do Európy v rokoch 1830 — 31. V letných mesiacoch roku 1831 prenikla na východné
          Slovensko a skosila asi 56.000 ľudí, zväčša z najchudobnejších vrstiev. Za tejto situácie
          v auguste 1831 vzniklo aj východoslovenské sedliacke povstanie, ktoré síce potlačili, ale
          šľachta musela predsa spraviť aspoň menšie ústupky sedliakom. Menšia cholerová epidémia
          bola v rokoch 1866 — 1867.
     </p>
    </div>
    <div class="footnote">
     <p>
      <sup>
       [
       <a class="para" href="#id2507171" name="ftn.id2507171">
        13
       </a>
       ]
      </sup>
      <span class="emphasis">
       <em>
        Tobiáš pochovával mŕtvych, čo padli na mor, nešanoval vlastného
            života
       </em>
      </span>
      — narážka na biblický príbeh o zbožnom Izraelitovi z Knihy apokryfov
          (Kniha Tobiášova)
     </p>
    </div>
    <div class="footnote">
     <p>
      <sup>
       [
       <a class="para" href="#id2507376" name="ftn.id2507376">
        14
       </a>
       ]
      </sup>
      <span class="emphasis">
       <em>
        Čiňme dobre všetkým, hovorí apoštol, nadovšetko pak domácim viery
       </em>
      </span>
      — autor cituje slová apoštola Pavla (List Pavla Galaťanom 6, 10)
     </p>
    </div>
    <div class="footnote">
     <p>
      <sup>
       [
       <a class="para" href="#id2507399" name="ftn.id2507399">
        15
       </a>
       ]
      </sup>
      <span class="emphasis">
       <em>
        na skalách — to bola jeho posteľ, ako patriarchovi Jakobovi, keď ležal s
            kameňom pod hlavou a videl rebrík, a na ňom vystupovať anjelov božích
       </em>
      </span>
      —
          narážka na biblický príbeh o tom, ako starozákonný patriarcha Jakub na ceste do
          Mezopotámie spal na kamení a videl po rebríku, ktorý dosahoval nebo, kráčať anjelov.
          Zjavil sa mu Boh, ktorý mu prisľúbil, že dá zem, na ktorej spí, jeho kmeňu (Genesis
          28).
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2504872">
       </a>
       4
      </h2>
     </div>
    </div>
   </div>
   <p>
   </p>
   <p>
   </p>
   <p>
    Richtárova žena po tuhom zápase, sama proti všetkým, vybojovala mŕtvolu Daniela Boháča.
      Nie je div, že zvíťazila. Je ona žena múdra a pobožná. Vie zachádzať s Písmom, že najlepší
      biblista ju nechytí. Že takých múdrych žien nieto? To je námietka slabá. U ľudu stoja ženy
      veľmi často vysoko nad mužmi: a to i v božskej i svetskej náuke. Známa vec, že veľa
      sedliackych domov pokleslo pre hlúposť muža a veľa sa ich pozdvihlo pre rozumnosť ženy. Skoro
      každé gazdovstvo prekvitá, kde žena drží opraty. A tak veľa jest i obcí, kde vlastne
      richtárujú richtárky, a nevidno zlých dákych následkov, skôr naopak. Lebo hlúpych richtárov je
      po dedinách (a s odpustením — i mestečkách) veľká sila, hlúpej richtárky tak často predsa len
      nenájdeš.
   </p>
   <p>
    Ostatne, sú to veci dosť známe, i nie nepochopiteľné. Chlapci i dievčatá chodia do tej
      istej školy, majú rovnaké učenie. Rozdiel je iba v tom, že zo školy viac, oveľa viac vynášajú
      dievčatá ako chlapci. Vo veku sú, pravda, rovnom, lenže rozum dievčaťu prvej sa otvára ako
      chlapcovi. I učenie má u nej väčší výsledok. To dosvedčí každý učiteľ.
   </p>
   <p>
    Že ľud má náboženstvo nečisté, poverou presiaknuté? Nuž je ono všakové, teológ by sa mu
      vždy nepriznal. Kto toho vina? Vari kňazi a učitelia? Na to odpoveď: kde sa viac a horlivejšie
      káže ako u nás? Tu zlyhá i snaha, i učenosť: ľud má tradície, a tie sú oveľa staršie ako samo
      kresťanstvo. Často sa zakladajú na lži — ale názory vzdelancov nikdy nezakladali sa na lži?
   </p>
   <p>
    A aké je to vychvaľované náboženstvo nás, vzdelancov? Nieto v ňom dosť — trosiek?
   </p>
   <p>
    Ako ráno vstala, tak jej prichodilo akosi, akoby vlastné dieťa ležalo na doske. Pohľad ten
      akoby ju upomínal, že ona je teraz jeho mater. Ale i preto jej je drahý, že tak tuho zaň
      bojovala i že je znamením jej víťazstva. Tým bojom akoby si ho bola kúpila, patrí dnes výlučne
      jej. Nemôže sa ubrániť istej hrdosti. A tá hrdosť jej káže urobiť čo najviac, dokončiť skvele,
      čo začala. Preto hneď ráno povedala mužovi:
   </p>
   <p>
    „Ty odpíš do slúžnovského, čo sa stalo. O ostatné sa netráp. To je už na mojej hlave. A
      slávna obec nech sa tiež neľaká. Tie kelčíky neprischnú na ňu.“
   </p>
   <p>
    „Rob si, čo len chceš,“ odpovedá urazený muž. „Ale Pán Boh vie, čo bol za jeden. A ty
      hneď…“
   </p>
   <p>
    „Len mu daj pokoj!“ zahriakla ho prudko. „Ja viem, že bol statočný mládenec. I pochováme
      ho, ako mládenca treba. Toľko sa azda ešte nájde peňazí na mojom bydle.“
   </p>
   <p>
    Už viac nehovorili o tom. Richtár, rozpaprčený, odišiel do poľa.
   </p>
   <p>
    A zvony vyzváňajú, akoby bol umrel ktorýkoľvek z predných občanov. Truhlu robí nie tesár,
      ale sám stolár. Veľmi sa začudoval, že má byť čierna, na vrchni veľký zlatý kríž i zlaté cifry
      a okolo krajov rad bielych porcelánových klinčekov. Mŕtve telo leží v rezačke, napochytre
      vyriadenej. Nerobí už taký zlý dojem ako včera, keď bolo zaprášené. Má na sebe čistú bielizeň
      i vrchné šaty nové. Našli sa v kufríku, čo spolu s ním sa doviezol. Tvár je umytá, na nej
      výraz večného mieru. Obkľučuje ju veniec veľmi krásnych, bujných vlasov.
   </p>
   <p>
    „Že by ten bol dáky potáraný!“ hnevá sa richtárka. „Statočný bol, poriadny…“
   </p>
   <p>
    Táto viera v nej je pevná. Hneď, ako otvorila kufrík a videla v ňom šaty i bielizeň,
      pekne, vo vzornom poriadku, už vedela, že to bol človek dobrý i statočný. Ona, ako mnohé iné,
      je presvedčená, že zlý človek nemôže mať bielizeň v poriadku.
   </p>
   <p>
    „Keby bol potáraný, ale by mal toto? Nebol by šaty založil alebo predal?“
   </p>
   <p>
    Je pravda, že mnoho hodných ľudí má v bielizni strašný neporiadok. Ale ženu ctí i takýto
      prenáhlený súd, zvlášte, keď je priaznivý. Je dôkazom toho, že žena je vtelený anjel čistoty a
      poriadku vo všetkom. Netrpí nič, čo uráža v nej tento cit. Preto i richtárka, zazrúc pohodené
      v komore šaty zomrelého, zaprášené, obšúchané, už ich nesie na dvor presušiť a vyčistiť.
      Beztoho je obyčaj vyčistiť všetko, čo umretí nosili. Tu jej čosi pod rukou zašuchotalo.
   </p>
   <p>
    ,Ani som nepozrela, či nemá dačo u seba,‘ myslí si a prehliada vrecká. Peňazí v nich
      nieto, zato akýsi papier. Je to list. Teší sa mu veľmi; úfa sa, že list vysvetlí všeličo o
      zomrelom. Znel takto:
   </p>
   <p>
   </p>
   <p>
    „Drahé moje dieťa!
   </p>
   <p>
    Tvoj minulý list som obdržala a veľmi sa potešila, že si mi zdravý. Len akosi mi bolo
      ľúto, že ani Veľkú noc, ani Turíce nesvätil si so mnou. Lebo Pán Boh vie, či ich ešte budem
      kedy svätiť a či sa budem dlho s tebou tešiť; všetko sa mi zdá, že ja už zimy nedožijem.
      Reumatizmus ma zase trápil a veľmi ma zmohol, ale to vari preto, že teba u mňa nebolo; teraz
      som už zas, chvalabohu, zdravá. Aby si sa zas nenaľakal! Nechybí mi nič. Čo si mi poslal zo
      svojho malého zárobku, to ma veľmi potešilo, najviac preto, že i to mi svedčí, že na matku
      nezabúdaš. Ale i iným spôsobom by si mohol dosvedčovať, že na mňa myslíš: keby si mi písal čím
      častejšie. Bola by veru radšej, keby si mi posielal listy prázdne a nekládol do nich peňazí.
      Čože mám s nimi robiť? Ja som chudobná učiteľská vdova, od malička privyknutá všakovej biede,
      nepotrebujem ja, dieťa moje, toľko peňazí. Veď vieš, kým si bol malý, starala som sa o seba i
      o teba a, chvalabohu, nezahynuli sme, lebo nás On vzal pod krídla svoje, záštita opustených
      vdov a sirôt; i robiť som vládala. A robiť stačím dodnes: kým som zdravá, vyrobím si toľko, čo
      potrebujem. Tvoje peniaze najviac odkladám, nájdeš si ich; ale by bola radšej, keby si si od
      úst neutrhoval, ale sám užil z nich, lebo sa bojím, že si nežičíš a v robote sa preťahuješ.
   </p>
   <p>
    Tvrdo, tvrdo čakám tú božiu jeseň, že ťa uvidia zas oči moje! Veru sám nevieš, čo som sa
      za tie dva roky natúžila za tebou. Znať som ti to nesmela dať, aby ťa to neodvrátilo od
      predsavzatia. A neviem, či by sa bola premohla o tom tak celkom mlčať, keby tvoj majster, pán
      Rúčka, nebol ma všakovak rozhováral, že krajčír musí stráviť aspoň dva roky vo veľkom meste.
      Ale teraz už i on by pristal, aby si sa vrátil. Robota teraz nejde, ale podjeseň sa zase
      nahrnie, tak bez teba že by mu ťažko bolo. I Žofíka ťa neraz spomenula. Keď som minule bola v
      O., najprv majster mi povedal, že ťa už môžem z Pešti vyvolať, a potom Žofíka ma odprevádzala
      cez lúky až pod samu horu i ledva sa odo mňa odtrhla. Mne sa vidí všetko, že ona ešte tvrdšie
      ťa očakáva ako jej otec…
   </p>
   <p>
    Ach, keby sme sa len v dobrom zdraví zas videli! Potom nás už azda nič nerozlúči, iba
      smrť. Keď sa budeš chystať domov, odpíš mi, ale iste, aby ťa občakávať mohla.“
   </p>
   <p>
    Nasledovali pozdravenia a podobné veci. Podpis znie: „…tvoja milujúca matka Barbora B.“
   </p>
   <p>
    ,Či som nepovedala zaraz! Človek statočný, poriadny… Teraz keby tu bol, keby mi povedal,
      že kto ho tam vie, čo je za jeden!‘ Všetko iné zdá sa jej byť ničím pri skvelom splnení jej
      proroctva. Radosť nad úplným víťazstvom ju celkom omámila.
   </p>
   <p>
    ,Pekne to napísala, ach, pekne! Iba mať vie takto písať. Otec by počarbal kdejaké
      haraburdy, ale mať píše tak zo srdca. Oj, iba mať vie, čo je cit rodičovský. Tá musí prejsť
      všetky nížiny a výšiny, kochať sa v dieťati ako bláznivá i plakať ako bláznivá. Otec, ten
      povie na všetko: poručenobohu. To je slovo veľmi na osoh, najviac vtedy, keď nevieš čo povedať
      a nemáš čo povedať. Oj, mať ho nepotrebuje. Tá vie to všetko od gruntu. Neraz nevieš, čo
      robiť, tak ti srdce oplýva citmi. A iba materské srdce je verné. Ono bije za dieťa až do
      konca, kým neprestane biť. Otcovo má dosť k čomu prirastať. Požiali, potrúchli, a za krátky
      čas naplnené je inými vecami…‘
   </p>
   <p>
    Aká jej je úľava takto chváliť samu seba! Jej sa zdá, že umretí majú moc byť stále pri
      tých, čo ich milovali. I teraz akoby cítila prítomnosť synovu z tamtých svetov a akoby jemu
      bola toto hovorila. Akoby sa bála, že syn i po smrti mohol by sa jej odcudziť a k otcovi sa
      pridať. Veď i za života, ako dorastal a začal sa chytať roboty chlapskej, s bôľom badala, že
      dôvernosť detská sa tratí; nie je ustavičná, ale iba akoby v záchvatoch sa vracia. Prvá
      mladosť zdá sa jej ako večný sviatok, v ktorom materinský cit ukojoval sa, kedy chcel. V
      rokoch synovho dospievania tieto sviatky boli zamenené obyčajnými dňami. Sviatky stávali sa
      čím ďalej redšími. No boli tým krásnejšie. Materská láska v nich dochádzavala najvyššieho
      stupňa.
   </p>
   <p>
    Kdeže by chladné srdce otcovo i len pochopiť mohlo tieto záchvevy srdca materského! Je
      priveľmi rozdelené medzi všakové záujmy. A rado sa obracia k záujmom, ktoré ženskému srdcu sú
      ďaleké a cudzie. Tu obecné dobro, tu sláva svetská, tu iné veci dostanú ho do svojich sietí.
      Mať takým nástrahám ujde, lebo jej srdce úplne, v celosti patrí dieťaťu. Preto ona má
      pevnejšiu postať i cestu istejšiu než muž. Niť materskej lásky nedá jej poblúdiť, uchýliť sa
      od cieľa. Kým otec hapká, probúva, váha i náhli sa a často sa stratí, za ten čas ona pevne,
      dôsledne kráča svojou cestou. Ona vidí, tuší, predvída veci budúce, na ktoré otec nemá kedy
      pomyslieť. Ona sa teší i bojí i trasie napred — otec je slepý a žasne nad tým, čo mať už dávno
      vedela.
   </p>
   <p>
    Áno, i v jej duši zajasali zore tej radosti, že syn dovedie do domu nevestu. Predstavovala
      si ju, aká má byť, hľadala, preberala, ktorá by bola taká. Nie, takej nieto v Polome! Ba ani v
      okolí a hádam na celom svete jej nieto. Ktoráže by i mohla si trúfať postaviť sa k boku jej
      synovi? Nieto ničoho dostatok: ani krásy, ani dobroty, ani rozumu, a ani majetku. Všetci ľudia
      sú prihlúpi, aby mohli posúdiť, čo bol jej syn. Nie, niet jedného, čo by do gruntu ho ocenil.
      Iba ona vie, akú má drahú perlu…
   </p>
   <p>
    A všetko to uletelo v jednom okamihu! Najbohatšia zo všetkých stala sa naraz žobráčkou…
   </p>
   <p>
    ,To musel byť omyl!‘ rozmýšľa. ,Mne sa to nemalo stať, prečo akurát mne? To sa malo stať
      ktorejsi inej — ktorejkoľvek. Veď ktoráže mala také dieťa ako ja? A či som vari dáko zhrešila,
      že je to trest za to? Prečo akurát mne, prečo, prečo?‘
   </p>
   <p>
    A ako sa dostala k tejto otázke, zas cíti veľkú trpkosť v srdci. Nejednu noc sa zožierala
      tou trápnou otázkou: prečo — prečo? Neraz dobíjala ňou vášnive k nebesám. Ako je to trpké a
      zúfalé nedostať odpovede! Keď ťa oškodí človek, povie ti aspoň, prečo ťa oškodil; alebo aspoň
      sa dovtípiš, že si to sám zavinil. Škoda nie je tak citlivá, keď vieš, prečo. Iba pri takejto
      ohromnej strate, keď všetko, všetko, všetko padlo v jednom okamihu: darmo sa pýtaš, prečo. Ani
      len tej slamenej útechy sa nedočkáš.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505720">
       </a>
       5
      </h2>
     </div>
    </div>
   </div>
   <p>
   </p>
   <p>
   </p>
   <p>
    Pred pohrebom vybrala sa do fary oznámiť dľa obyčaje, že všetko je hotové. Muža neposlala
      do fary. I tu povolila tej hrdosti, že dokončí, čo začala. Pán farár ju neprepustil hneď; ako
      vidno, chcel by s ňou prehovoriť.
   </p>
   <p>
    „Vari viete dačo viac o ňom, o tom nebohom?“ pýta sa jej.
   </p>
   <p>
    Richtárka je v rozpakoch. Nikomu sa nezverila s listom, čo uňho našla, ani mužovi. Jej sa
      zdá, že nikomu nič do toho, čo sa stalo medzi ňou a nebožkým. Teraz nevie, čo je lepšie:
      mlčať, či vyzradiť.
   </p>
   <p>
    „Keby sme aspoň vedeli, či má dáku rodinu v Kameňanoch, či nie.“
   </p>
   <p>
    „Má mater ešte, vdovu učiteľskú. Otca už nemá.“
   </p>
   <p>
    „Tak predsa viete čosi viac! A v písme o tom nič nestálo. Kto vám to povedal?“
   </p>
   <p>
    „List som našla v jeho šatách,“ priznáva sa už, vidiac, že darmo tajiť, keď sa raz
      podriekla. „Veľmi pekne ho napísala, jeho mať.“ I predložila list pánu farárovi, lebo ho
      nosila od včerajška pri sebe.
   </p>
   <p>
    Pán farár ho prečítal, ruka s ním klesla, a on zadíval sa do kúta. V oku sa mu blyští
      slza.
   </p>
   <p>
    „Vidíte, to ste nám mali povedať. Keby ja bol toto vedel, bol by jej telegrafoval. Bola by
      prišla na pohreb. Toto jej bude veľmi ľúto.“
   </p>
   <p>
    Richtárka je zničená. Celá jej hrdosť polámala sa na trosky. Nenazdala sa, že toto sa môže
      stať. ,A ja som na to ani nepomyslela,‘ robí si výčitky. ,Ja som na ňu celkom zabudla, i na
      všetko. Celý deň myslela som na syna a na seba. Ako to bolo mrzko — hľa, trest zato…‘ Veľký
      bôľ prišiel na jej srdce. Či jej odpustí kedy? Ona by ver nikdy, nikdy neodpustila, keby jej
      bol niekto tak urobil, ako ona jeho materi. Veľký žiaľ je materi pochovávať jediného syna: ale
      chybieť na jeho pohrebe, to by ani nepreniesla. Čo aký je smutný ten pohreb, teší nás aspoň,
      že my sme ho vystrojili.
   </p>
   <p>
    „A bola by naň dobehla?“ pýta sa. ,Keby len nie — keby len nie!‘ žiada si v duchu.
   </p>
   <p>
    „Prečo nie?“ odpovedá pán farár. „Vedela by včera poobede. Cez odpoludnie a cez noc bola
      by iste dobehla. Konečne i pohreb by sme boli trochu odtiahli, keby sa bola sľúbila, že
      príde.“
   </p>
   <p>
    Richtárka sa pustila do plaču.
   </p>
   <p>
    „A čo vám je?“
   </p>
   <p>
    „Bude mať ťažké srdce na mňa, že som jej nedala znať. Ale ja nie naschvál: to tak prišlo
      akosi, ani mi to do hlavy neprišlo.“
   </p>
   <p>
    „Teraz už rozumiem, prečo mu strojíte taký pohreb. Myslel som, že to len tak vás nadišlo.
      No, neplačte preto,“ teší ju pán farár. „Ktože by vám vytýkal, že ste to naschvál robili! Máte
      za svedka celú obec, že ste sa ho zaujali naozaj kresťansky. Vášmu mužovi budem veľmi
      dohovárať. Počúvam, čo chcel s ním robiť za živa i po smrti. To som nemyslel o ňom. Šetriť
      obec je dosť miesta i času pri iných veciach: napríklad, keď sa zíde výbor a položí na stôl
      obecná krpka… Ale takéto gazdovanie je mrzkosť pred Hospodinom!“
   </p>
   <p>
    „Veď i ja som skoro to istô vravela.“
   </p>
   <p>
    „To vás i chváli,“ doložil vľúdne. „Len sa vás opýtam ešte čosi: boli by ste sa zaujali
      takto hocikoho, napríklad starého žobráka?“ Pozerá jej skúmavo do tváre. Na nej hrá
      prekvapenie z takej nečakanej otázky, pochybnosť, neurčitosť. „Mne sa všetko zdá, že vám
      prišiel na um váš chlapec. No, no! Nemusíte hneď plakať. Vy za ním želiete, to konečne nik
      nekarhá: len či v tom žiali sa neskrýva zúfalosť a výčitka proti Bohu! To by ja rád vedieť.“
   </p>
   <p>
    „Keď som mala iba toho jedného!“ vykríkla s divokým bôľom. „Veď to nik nevie, čo je to:
      pochovať jediného syna! Čomu som sa mala úfať? Iba jemu. Čomu sa už teraz úfať? Čomu? Bože,
      načo som ja ešte na svete!“
   </p>
   <p>
    Kňaz bol jej zúfalstvom ohlušený. Nebol by veril, že sa odváži tak verejne s ním
      predstúpiť. Má tešiť, dodať sily viere, rozohnať zúfalosť. Kde vziať síl k takej úlohe? Veď sa
      tu treba boriť! Z ktorej strany začať útok, kde je najprístupnejšie?
   </p>
   <p>
    Mnoho ráz mu jej prišlo ľúto, keď ju videl akoby utopenú vo vlastnom žiali. Neraz
      oproboval rozháňať tie oblaky. Ale pokusy zle vypadli. Našiel zakaždým srdce uzavrené,
      neprístupné úteche, iba žiaľu. Dnes sa pokúsil zas, a tu je on prekvapený, nie ona: on čaká tú
      samú uzavrenosť, a hľa — aká vášeň vybúšila naraz! Uvážil vec a privlastňuje ju udalosti
      neobyčajnej s pocestným.
   </p>
   <p>
    „To sa vám len tak vidí. Máte vy dosť prečo byť na svete,“ začal veľmi mierne. „Veď ani
      červík chatrný nie je tu bez cieľa: a vy by ste nevideli svoj cieľ! Len sa obzrite dookola, a
      hneď vám padne do očí. A či dnešný prípad vás nepoučil, že vás je tu naozaj treba? Keby nie
      vy, tento mŕtvy bol by prevláčaný ktoviekde. Vás vyvolil Hospodin za nástroj, aby sa to
      nestalo. Ako je to krásne, keď človek vie, že bol nástrojom božím! Ako by ste sa nemali čomu
      úfať? Máte ver’ čomu. A to vaše nešťastie! Myslíte, že iba vy ste ho okúsili? Pozrite len túto
      učiteľskú vdovu. Ozajstná vdova naimská!
    <sup>
     [
     <a class="footnote" href="#ftn.id2505947" name="id2505947">
      16
     </a>
     ]
    </sup>
    Stratila nielen syna, ale i jediného živiteľa. Jej sa dostane nielen žiaľu za
      synom, ale hodne a ťažkej biedy. Povedzte ešte, že ste nešťastnejšia! Veď vás Boh vyznačil nad
      iné. Začali ste s mužom z ničoho, na holej dlani — dnes máte prvé gazdovstvo v obci, česť a
      vážnosť od spoluobčanov. Či nemusíte uznať dobrotu božiu? Keď neviete, načo ste tu, tak vám
      poviem: vynakladať a užívať tieto statky dobre a svedomite. To je úloha krásna, veľká a ťažká.
      Málo, veľmi málo ľudí jej rozumie. Vy myslíte stále iba na mŕtvych. Nuž pamätajte, že ani my
      nie sme tu stáli. Sme iba hostia: prichádzame a odchádzame. Jeden je tu dlho, dlho, až ho to
      omrzí, iný zase nakukne, a už ide preč. Všetko je tu dočasu, iba dočasu: stálosti tu
      nehľadajte. Lebo ak sa nazdáte, že je tu už všetko stále — tak sa vám zle povodí, ako sa vám
      povodilo. Nieto stálosti — preto odišiel i váš syn.“
   </p>
   <p>
    „Ale prečo vtedy, keď mal i sebe i nám robiť najväčšiu radosť?“
   </p>
   <p>
    „A čo je naša radosť?“ pýta sa náhle s úsmevom. „Príde a uletí prv, ako sa nazdáš. Je vari
      stála? Je ako u detí: smejú sa, tešia sa, a už plačú. Radosť je plaché vtáča; pri prvom šuchu
      uletí. Ani by nebola radosťou, keby bola stála: sama od seba by musela uvädnúť. Tak, ako deti
      tešia sa hračke, iba kým je nová, a potom ju zahodia. Radosť je nie vtáča, aby sa dalo do
      klietky uzavrieť a stále nás tešilo: je vtáča, ktoré chytené, v klietke umiera. V tom práve
      záleží tá nestálosť. Sotva ti k srdcu dačo prirástlo, už ho nemáš. Srdce musí sa naučiť
      zabúdať a odvykať: ten človek je šťastný, ktorého srdce zabúda najsnadnejšie. A naučiť sa
      hľadať náhradu, ktorá tiež potrvá iba dočasu. To je naša radosť — ako aprílové slnce…“
   </p>
   <p>
    Richtárka sedí s očima k zemi uprenými a mlčí. Čo tu počúva, to je všetko svätá pravda.
      Ona to sama skúsila. Kňaz hovorí, akoby jej zo samého srdca čítal. „Len prečo je to, prečo?“
      pýta sa viac sama seba.
   </p>
   <p>
    „Prečo? Lebo nieto stálosti. Nič stáleho! Samá premena. A každá premena raní srdce.
      Premena ide za premenou, rana za ranou letí na srdce. Radosti nemáš stálej, tak ako nemáš
      stáleho bôľu.“
   </p>
   <p>
    „A načo sú tie premeny — načo sú?“
   </p>
   <p>
    Pán farár prešiel po izbe a zastal si pred ňou. „Hneď vám poviem: nato, aby sme k tejto
      zemi neprirástli. Aby sme vedeli, že sme tu nie naveky, ale dočasu. Každý koreň, ktorým ku
      svetu prirastáme, býva preťatý. Nato, aby sme sa naučili pozerať v inú stranu. Čím väčšmi
      prirastáme k svetu, tým viac i trpíme pre nestálosť vecí svetských.“
   </p>
   <p>
    „A kto by bol najšťastnejší?“ pýta sa richtárka. „Veď takto nikto nemôže byť šťastný!“
   </p>
   <p>
    „Veď ani ho nieto takého. Šťastný by bol iba ten, kto by zdrvil v sebe človeka zemského,
      kto by vykrojil zo srdca všetky city, túžby, ktoré sa nesú k nestálym veciam. A kto je z nás
      taký?“ pýta sa so zádumčivým úsmevom. „Kto nie je medzi nami krehký? Všetci sme slabí, a preto
      i nešťastní. Len jeden v takom, druhý zas v inom ohľade — ale nešťastní sme všetci.“
   </p>
   <p>
    ,Ó, to je hrozné, to je hrozné!‘ dumá richtárka, tisnúc šatku medzi rukami. Sama nevie,
      ako sa z fary vytratila. Keď vyšla na ulicu, akoby ju nesmierny balvan privalil. Srdcu je tak
      úzko, tak bôľne. Zdá sa jej, akoby sa všetko bolo zmenilo. Akoby zo všetkých strán dorážala na
      ňu pleseň a puch hniloby. ,Nestálosť — nestálosť!‘ ozýva sa jej v duši ani v pustini.
      Znamenite pochopila hlboký význam toho strašného slova. Tak strašného, že pod ním stená a
      plače veškeré tvorstvo…
   </p>
   <p>
    ,Nie je pravda!‘ bráni sa zúfale pred útokmi toho slova. ,To iba vymysleli, aby nás, nás
      mohli strašiť. Je stálo čosi — i radosť je stála. Radosť vo vydarených deťoch? Ako by mohlo to
      padať pod taký ukrutný zákon? Ja som cítila radosť ustavične, a každá mať ju cíti…‘
   </p>
   <p>
    Ako by ju tešilo, keby našla na to živý dôkaz! Jej by neveril farár, a čo to popočúvala,
      tiež sama sebe neverí. Kto jej dokáže, že to je tak, alebo naopak?
   </p>
   <p>
    Práve bola pred ľuptákovským domom. Obloky sú otvorené dokorán, vyzerá nimi tma, nikto sa
      v nich neukazuje. Svadba sa začne až po pohrebe, tak naveľa, naveľa zariadili, aby sa stalo
      všetkým po vôli.
   </p>
   <p>
    ,Ľaľa — Žofia mi dosvedčí!‘ dumá si richtárka. ,Rada by vedieť, či tá nemá radosť
      ustavičnú!‘
   </p>
   <p>
    Našla ju v komore, medzi stôsmi koláčov a všakovej dobroty, na veselie prichystanej. Žofia
      si to prehliada so spokojnosťou, akú cíti gazdiná po týždni, strávenom pred vykúrenou pecou
      nad vydareným pečivom.
   </p>
   <p>
    „Čože robíte?“ prihovára sa jej richtárka bledá a zničená. Táto otázka, ako ju urobila, ju
      už uráža svojou všednosťou; keď srdce je rozbúrené, zvíja sa mukami. No treba sa premáhať.
   </p>
   <p>
    „Kadečo! Ako mať pred synovým veselím. Musíš opatriť všetko.“ Žofia to vraví skoro
      jedovate. Nezabudla, čo sa predvčerom večer porobilo. Jej sa zdalo, že nikdy nebude môcť
      pozrieť na ňu. Ale predsa sa len utíšila, keď sa to zariadilo tak opatrne, že pre pohreb
      nebolo treba svadbu na tri dni odložiť. Na tri dni preto, že po štvrtku je obyčaj sobášiť sa v
      nedeľu, alebo v utorok.
   </p>
   <p>
    „Povedzte mi, Žofia, ale tak naozaj: tešili ste sa vy ustavične v synovi?“
   </p>
   <p>
    Žofia nevie, čo odpovedať tak napochytre. Otázka taká divná i tak divne vypovedaná. Obzerá
      si richtárku, či je pri dobrom rozume.
   </p>
   <p>
    „Či napríklad dneska sa radujete, alebo nie?“
   </p>
   <p>
    „Ja veru sama neviem,“ odpovedá váhavo. „Prichodí mi i tak, i tak…“
   </p>
   <p>
    „Tak vám syn nerobil radosť?“
   </p>
   <p>
    „To nemôžem povedať. Ja mám syna podareného,“ vraví notáriuška hrdo.
   </p>
   <p>
    „Tak ste mali z neho ustavične radosť,“ nalieha richtárka.
   </p>
   <p>
    „Veď radosť, ale to vždy bola iba taká ako ukradnutá. Kým bolo malô, vždy som sa oň
      triasla, že mi tiež umrie ako deti, čo som mala pred ním. Keď sa vo sne prebudil, alebo
      zakašlal, už som nemala pokoja. I srdca som si dosť preň nazožierala. A čo som vystála, keď
      šiel do lósov!
    <sup>
     [
     <a class="footnote" href="#ftn.id2578213" name="id2578213">
      17
     </a>
     ]
    </sup>
    Čo raz šiel, akoby mi srdce po kuse krájali. Za tie tri roky som ostarela väčšmi
      ako za iných desať. A potom že už budem mať pokoj! Tak som sa úfala. Ale veru nie. Bála som sa
      ustavične, že keď už chodí medzi tú mladú čeľaď, že mi dáku hanbu urobí… Veď viete, všakovak
      sa stáva. Tu zas, že si bude chcieť vziať daktorú nesúcu do nášho domu. Ach, mať je stvorenie
      biedne. Musí sa báť, strachovať za deti, lebo tie sa samy neboja — tie sú slepé…“
   </p>
   <p>
    „Ale nemáte sa už čoho báť, keď sa vám žení. A žení sa dobre!“
   </p>
   <p>
    „Dal by Pán Boh!“ vzdychá Žofia, zrejme sa rozohrievajúc. Už zabudla, čo bolo medzi nimi.
      „Ale napred ťažko povedať. Stáva sa takô i takô. Chceš, aby bolo dobre, a vypadne zle. Dedina
      naša je malá, a koľko v nej nájdete nespratných neviest. Za dievoctva nik by sa nebol od nich
      nazdal, že im rožky podrastú. Ale ako sa vydali, už ich čerti preleteli a do testinej ako osy.
      I korhelíc sa nájde, dievkou ani jedna nepila. Nuž akože môžeš vedieť, akô si stvorenia
      zaseješ do domu!“
   </p>
   <p>
    „Takých je, chvalabohu, predsa len málo,“ teší ju richtárka. Obavy Žofine i ju zaujali;
      zabudla pritom na to, po čo prišla.
   </p>
   <p>
    „Veď by bolo zle!“ vzdychá si a už kladie ruku richtárke na plece. Je dôverná. „Ale mne je
      akosi ľúto — neraz mi ľúto príde, keď si rozvážim…“ Tu jej skočili slzy do očú. „Už to nebude
      u nás bývať, ako bývalo. Všetko sa ide premeniť — a ešte je nič, ani veselia nebolo! Aký býval
      ku mne dobrý a milý — bez matere nič. A čo stojí v ohláškach, celkom sa premenil: akoby to ani
      ten nebol! Ani raz si nesadol a nepozhováral sa so mnou. Uteká z domu — k nej. Ona ho už má
      celkom, a ešte si ani neprisahali! A keď ona bude raz tu? Ako bude potom?“ Chvíľku pomlčala,
      pomlčala, čakajúc odpoveď, potom utrela si tvár a doložila s výčitkou: „Nás nebudú mať za nič,
      ja to vidím. Starému najlepšie, aby ho ani tu nebolo. Nezavadzal by aspoň mladým.“
   </p>
   <p>
    ,Kdeže je tá radosť? Vyhrabávaj ju spod týchto rumov — hľadaj!‘ posmieva sa jej kýsi
      neznámy hlas. ,Nestálosť!‘ opakuje si ona zronená a slzy jej stoja v očiach. ,No — akože ju
      potešíš teraz? — hľadaj, hľadaj!‘
   </p>
   <p>
    „Nie je to tak,“ odpovedá richtárka. Čosi ju núti, aby potešila túto ženu v jej obavách.
      Aký to nezvyklý u nej úrad! Dosiaľ iba prijímala — teraz sama dáva. „To je preto, že ženba je
      premena, veľmi veľká premena.“
   </p>
   <p>
    „Veru premena,“ prisviedča Žofia.
   </p>
   <p>
    „A každá premena bolí. Bolí vás… A myslíte, že váš syn s ľahkým srdcom pôjde pred oltár?
      Oj, stisne sa mu srdce. Ja pamätám, ako bolo so mnou. Keď ma doviedli domov, srdce mi išlo
      puknúť. Prišla mi na um moja sloboda, kde sa podela a že sa už nevráti, čo bys’ ju nechtmi
      vyhrabávala zo zeme. Ale vy nemusíte zúfať. Vychovali ste syna hodného. Ako by ste sa
      neradovali? Nebude taký, ako býval — váš muž držal so ženou skorej ako s materou: to tak
      býva…“
   </p>
   <p>
    „Ale aká som ja bola k nej!“ zvolala Žofia.
   </p>
   <p>
    „A možno i táto bude k vám, keď ju pritúlite k sebe. A potom privyknete k nej, ju tiež
      budete mať radi.“
   </p>
   <p>
    Richtárke samotnej sa uľahčilo, že mohla nájsť týchto pár srdečných slov. I teší ju jej
      nový úrad. Žofia, vidno, je potešená. Slová ženy, ktorá takým krížom prešla, znejú jej ako
      ozajstný sľub, ako proroctvo.
   </p>
   <p>
    „Ach, bože — také sú tie deti, také!“ vzdychá si, ale už nie tak ťažko.
   </p>
   <p>
    „A ešte i na inej strane bude náhrada,“ pokračuje richtárka posmelená. Dobre jej padá
      akosi tešiť. „Budete mať vy ešte dosť inej radosti. Prídu deti. Aká to musí byť radosť,
      varovať synove deti!“ Hovorí to s takým oduševnením a istotou, že Žofia verí — verí.
   </p>
   <p>
    „Ako ste ma potešili, ani neveríte! Tak sa mi uľahčilo. Ale vy naozaj,“ doložila obvyklým
      hlasom, „naozaj neprídete do nás? Ani za svadbu by sme si to nerátali! Vidíte, ja som sa zaraz
      hnevala sama na seba, čo som vám to vtedy povedala. I nespala som celú noc, že ma Boh potresce
      na vlastnom dieťati, keď som vaše vyhodila na oči. Ale verte mi: ja som nechcela. V tom
      strachu nevedela som, čo vravím. Nehnevajte sa preto: príďte…“ — Richtárke je tak ťažko! Čo sa
      s ňou dnes stalo, najlepšie by jej bolo sadnúť do komory a pohrúžiť sa do bôľu. Veď nemá
      vlastne čoho sa chytiť. Dodnes ju držala hrdosť, že iba ona je ťažko skúšaná, žiaľ celkom
      oprávnený. A tú hrdosť v nej podrazil farár, a Žofia nevedomky porúcala a nohami podupkala po
      nej. Veď takto nemožno žiť — nie, nemožno! Treba dačo iné hľadať, čoho sa chytiť. Ale čoho,
      čoho? A s takým rozmrveným srdcom má ísť na svadbu, má pozerať na veselosť a sama veselosť
      ukazovať! Kde na to sila?
   </p>
   <p>
    „Vy sa hneváte, už to vidím, keď nechcete!“ dohovára jej Žofia.
   </p>
   <p>
    Má jej odoprieť? Veď vidno, ako by ju to zronilo, starú Žofiu. Tým by podvrátila všetko,
      čo pred chvíľou na potechu jej spomínala. Alebo má jej srdce otvoriť, dať nazrieť, čo za búrku
      v ňom zúri? Keby doň nazrela, iste, iste by nenástojila vidieť ju u seba na veselí. Ale čo by
      to osožilo? Nič. Lebo celú tú búrku preniesla by do srdca tejto ženy, do srdca, neotuženého
      súžením. Nie, to nesmie urobiť…
   </p>
   <p>
    „Tak prídeme i so starým, po pohrebe. Majte sa dobre!“
   </p>
   <p>
    „Nože, nechoďte ešte!“ zdržiava ju Žofia. „Neviem, kedy budeme ešte takto na slove. Len
      vám chcem ešte čosi povedať. Mne vás bolo vždy ľúto, čo vás to zašlo. Veď váš Jurko bol s
      mojím v jednej vrstve. Božechráň, aby sa ja bola radovala! Neraz som zaplakala, keď som prešla
      popri jeho hrobe.“
   </p>
   <p>
    „Ja viem, ja viem,“ odpovedá richtárka.
   </p>
   <p>
    „To vám preto povedám, že ste ma tak potešili.“
   </p>
   <p>
    ,Teba som potešila,‘ myslí si richtárka idúcky, ,ale ja — čo! Ani v deťoch stálej radosti!
      Len ako je to, prečo je to? A ešte som si myslela, že to farár vymyslel. Ale som nevedela
      dobre, že je to tak, tak? Veď ani tá, čo svetu darovala Spasiteľa — ani tá necítila ustavične
      radosť. Ba skôr iba strach, keď ho dal chytať Herodes, strach, keď sa jej stratil v
      jeruzalemskom chráme. A keď dorástol, zase večný strach o jeho život. A keď ho lapili, mučili,
      na kríž pribili… Ó, nie darmo ju volajú Sedmobolestná!‘
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2505947" name="ftn.id2505947">
        16
       </a>
       ]
      </sup>
      <span class="emphasis">
       <em>
        vdova naimská
       </em>
      </span>
      — postava z biblie, ktorej Kristus vzkriesil syna z
          mŕtvych v mestečku Naime (Lukáš 7, 12)
     </p>
    </div>
    <div class="footnote">
     <p>
      <sup>
       [
       <a class="para" href="#id2578213" name="ftn.id2578213">
        17
       </a>
       ]
      </sup>
      <span class="emphasis">
       <em>
        šiel do lósov
       </em>
      </span>
      — šiel na odvody
     </p>
    </div>
   </div>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2578459">
       </a>
       6
      </h2>
     </div>
    </div>
   </div>
   <p>
   </p>
   <p>
   </p>
   <p>
    Ako začali zvoniť na veľkom zvone — znak, že farár s učiteľom sa blíži — chlapi vyniesli
      rakev, veľmi peknú, z rezačky do dvora. Nepostavili okolo nej lavíc, ani stoličiek — nemá kto
      nad ňou vykladať. Ženičky už to dojalo; rozplakali sa všetky, akoby v náhradu. Je to plač
      tichý, ale zato bez pokrytstva, úprimný.
   </p>
   <p>
    Vyšla na dvor i richtárka vo sviatočných šatách. Zdá sa, že je omnoho staršia. I jej
      prichodí, akoby dnes dlhý, dlhý čas so všetkými útrapami jej bol prehrmel ponad hlavu. Veď v
      krátkych pár hodinách prežila a precítila viac ako indy za roky. Zdá sa jej, že nielen ona
      ostarela, ale ostarel celý svet. Neusmieva sa oproti biednemu človeku, neplače — je mlčanlivý,
      prísny a vážny, ako starec. Prežila dnes mnoho. Za pár okamihov stratila všetko, čo bolo ako
      perla v srdci ukryté. Farárova ruka siahla doň ukrutne, všetko rozmrvila, zničila — nechala
      iba krvavú ranu a bolestnú.
   </p>
   <p>
    Aká bola len včera ešte šťastná! Nosila sebou krásnu rozpomienku na syna, verila sväte, že
      v ňom, v ňom utratila všetko. Na tej rozpomienke visela celou dušou. A tu farár podlomil tú
      vieru a nevinná Žofia nevedomky ju rošliapala.
   </p>
   <p>
    ,Čomu teraz žiť? Načo som ja, načo teraz ešte na svete?‘ dumá, pozerajúc pred seba. ,Mňa
      už tu naozaj netreba…‘ Zadívala sa na rakev a myslí si: ,Prečo ja neležím v nej? On, jediný
      stĺp matere, uprostred života, plný nádejí, musí ísť. A ja, so srdcom zabitým, viac mŕtva ako
      živá, sa tu ešte tmolím. Ale načo sa i spytovať, prečo — nestálosť, nestálosť!‘ opakuje si
      rozhorčená.
   </p>
   <p>
    „Ako mi ho je ľúto — čo nikdy, nebožiatko!“ prihovára sa jej Dora Hraškovie, s očima ako
      mäso vyplakanými. Plače už hodnú chvíľku. Jej je to nesmierne ľahko, nevynechá jedného pohrebu
      v obci, pomáha vykladať a nechybí na žiadnom kare. Čo na pohrebe vyplače, to zas na kare
      nahradí dobrým hriatym. Richtárka aj mimo pohrebov jej je veľmi užitočná. Čo sa jej raz
      pomohla vyplakať nad synom, to vždy odchádzala s veľkým uzlom múky, s rezňom slaniny a
      podobnými vecami. I teraz sa jej pritiera, lebo u richtára sa včera pieklo; možno, i kar bude.
      „Ani len neodpočíva tam, kde sa narodilo. Ach, bože, aký je ten náš svet!“
   </p>
   <p>
    „Veru,“ prisviedča richtárka sucho. Dora jej je protivná. Dnes vidí prvý raz jasne, že
      Dora s ňou plakávala z remesla. Čo sa naplakávali — a to všetko podaromnici! Všetok ten plač
      bol zbytočný.
   </p>
   <p>
    Pozerá po prítomných. Ako závidí ženám, že tak srdečne môžu plakať. Tie ešte nepočuli,
      nevedia, že plakať je vec daromná. Ó, čo všetko ešte nevedia! I jej muž je v humne medzi
      chlapmi, sviatočne oblečený, oholený. Aký je šťastný. Nepozrel ešte na dno, nevie, čo ona sa
      dozvedela. Nepýtal sa nikdy, prečo je to, načo je to: uspokojil sa tým, že tak to má byť. Čo
      by dala za to, keby si mohla prisvojiť jeho: poručenobohu! a vyhnať všetko, čo je nazvyš toho,
      zo srdca. Jeho myseľ je nedotknutá pochybami, jasná. Zdá sa jej, že on je ešte veľmi, veľmi
      mladý popri nej. Jemu je to všetko jasné a jednoduché. On vie, že pohreb musí byť, bez plaču
      sa nemôže obísť, a čím viac plaču, tým je krajší. Pri mládencovej rakvi má stáť chór družíc,
      ovenčených, a jedna má držať venček zimozeleňa. A tu je všetko tak — družice obstúpili rakev,
      a jej muž je úplne spokojný. K tomu prispieva i to, že jačmeň konča lúky je na radku a
      znamenite schne na dnešnom slniečku. ,Ach, bože, kde sú tie časy, keď som ja bola taká!‘
      horekuje v nesmiernom bôli. ,Kedy to bolo — kedy?‘
   </p>
   <p>
    A notáriuš Ľupták tiež sa dostavil. A ostatní sa tiež dostavili — pohreb ide byť veľmi
      krásny. Ale čo je z neho? Ona nevie, načo je to všetko, stratila niť a nevie, načo a kde je
      začiatok a kde koniec. A keď pozrie po dlhom rade prítomných, na každom badať, že vie, načo je
      tu — vlastne, že na to nikdy nepomyslel. Tak to je a teda tak musí byť. Ona jediná, ona sama
      chcela vedieť viac, chcela vidieť grunt a koreň všetkého a zvedavosť zaplatila draho. Predtým
      mala čosi, o čom myslela, že má veľkú cenu — dnes nemá nič, nič…
   </p>
   <p>
    Keď odznela pieseň, zadívala sa k stolíku bielym obrúskom prikrytému. Povstal kňaz. S
      hnevom pozerá naňho. On je jej nešťastia pôvodcom. Vylákal ju z raja, slzami pokropeného síce,
      ale predsa z raja, a vysotil do púšte medzi sluje a divé šelmy. ,Čo ešte povie? Čo má ešte
      povedať?‘ pýta sa so zlostnou zvedavosťou.
   </p>
   <p>
    Kňaz si vybral predmet: Pohostinu sme na zemi. Nemáme tu miesta stáleho…
    <sup>
     [
     <a class="footnote" href="#ftn.id2578631" name="id2578631">
      18
     </a>
     ]
    </sup>
   </p>
   <p>
    Richtárka je dychtivá zvedieť, čo o tom povie ďalej. Veď pred hodinou o tom sa s ňou
      zhováral. Jeho hlboký, zvučný hlas je mäkký, divne ju dojíma, akoby krotil rozbúrené srdce. No
      utíšiť sa nechce, lebo kňaz práve rozpráva o márnosti a nestálosti všetkého, čo je tu. Práve,
      čo už bola od neho počula, čo ju rozrušilo až do základov duše. Pokračoval v tej práci
      neúprosne, akoby podkopával pôdu, na ktorej dosiaľ stála, na ktorej stavala svoje sny o
      šťastí. ,Čo teraz? Čo teraz?‘ pýta sa s divokou zvedavosťou. ,Kde sa teraz už vrhnúť?‘
   </p>
   <p>
    „Akí by sme boli biedni,“ pokračoval tu farár hlasom, v ktorom sa skutočne ozýval hlboký
      súcit, „akí biedni, keby sme na tomto dočasnom, nestálom a vrtkavom svete chceli budovať svoje
      šťastie! Prišli by časy, keď by sa nám otvorili oči, keď by spadli z nich šupiny, ako spadli z
      očí Šavla
    <sup>
     [
     <a class="footnote" href="#ftn.id2578682" name="id2578682">
      19
     </a>
     ]
    </sup>
    — a loďka života nášho, bez vesla a kormidla, zmietaná búrou života, nenašla by
      prístavu pokoja. Opravdivé šťastie môže sa stavať iba na základe, ktorý položený je — Ježiš
      Kristus. To je jediná trváca, pevná opora. A preto, biedna dušo ľudská, sklamaná a ubitá
      premenami života a nestálosťou všetkého časného, neklesaj do zúfalstva, ale obráť oči v plnej
      viere, v plnej dôvere k Tomu, ktorý má svoj trón na nebesách a zem za podnož mu slúži! Tam je
      stálosť, tam je trvácnosť, tam i radosť bez prestania, bez premeny!“
   </p>
   <p>
    ,To je už slovo!‘ splesala richtárka, načúvajúc nielen ušima, ale celou dušou. To slovo
      padlo ako vlažný dážď na vyschnutú zem. Cíti v sebe, ako celá bytosť jej sa osviežila, akoby
      povstávala z mŕtvych. Nové svetlo sa jej zjavilo, osvietilo dušu, rozohnalo tmu, a nielen
      svieti, ale i hreje. Otvára mu dušu dokorán, bo vidí, že ináč niet pre ňu spásy. ,To mne káže
      — mne káže!‘ vraví si blažená, lebo zastihla, ako farárov pohľad práve jej sa dotkol pri tých
      slovách a na nej i spočinul. Teda ma neopustil — nedal mi zahynúť, blúdiť — priskočil mi na
      pomoc, keď bolo najhoršie.‘ Vďačnosť v tomto okamihu nemá u nej hraníc. Vrhla by sa mu k nohám
      a tak by mu ďakovala. Všetko, čo má, všetky statky by mu darovala. Lebo on zachránil jej
      život, ba viac: vyviedol ju z tmy zúfalstva. Teraz jej je už jasné, prečo prví kresťania
      kládli statky svoje k nohám apoštolov…
   </p>
   <p>
    „A ako radi zakladáme si na dočasných zväzkoch,“ vykladá kňaz ďalej, „považujúc ich za
      nerozlučné, za večné. A predsa ani zväzky najtuhšie nie sú dosť pevné, aby ich nezastihol osud
      všetkého, čo je na zemi: nestálosť; aby neprikročila smrť a neroztrhala ich. Hoci o tom denne,
      každú hodinu sa presvedčujeme, hoci vieme, že sme smrteľní, predsa, keď nastúpi to, čo
      nastúpiť muselo, zúfame a rúhame sa proti Bohu i jeho vôli. V dočasných veciach hľadáme svoje
      šťastie, svoju radosť, svoju spásu.“
   </p>
   <p>
    Tu zas cítila jeho pohľad. Ale nebol to pohľad karhavý, ani vyčítavý — bolo v ňom toľko
      povzbudenia a presvedčenia! Stalo sa, čo sa kazateľovi málokedy stáva: našiel, že jeho slovo
      nepadá na kameň, ani mimo cesty, že padá na pôdu kyprú. Vidí, s akou dychtivosťou visí na jeho
      perách. A to dodáva mu chuti a ústam jeho výmluvnosti.
   </p>
   <p>
    „My sme hostia. Za hosťom nám je ľúto, keď od nás odchodí, a ešte, keď hosť bol milý a my
      sa úfali, že dlho, dlho bude bývať pod našou strechou. Ale čo i ľúto, predsa sa potešíme, že
      nie navždy sa lúči s nami, ale po čase s ním sa zídeme a zase potešíme spolu. I to nám dáva
      útechy, že hosť náš nebude sa potĺkať po cudzom svete, ale že ide rovno domov. Za našimi
      zomrelými je nám tak ľúto. Ba často ani potešiť sa nedáme nad ich odchodom, ako sa nedal
      potešiť patriarcha Jakob, keď mu synovia ukázali rúcho drahého syna Jozefa. Plačeme za nimi
      zúfale, bo myslíme, že lúčime sa naveky, že oni umreli naveky. A ono, ako Jakob plakal darmo,
      lebo syn jeho neumrel, ale po rokoch ho zavolal k sebe a ukázal sa mu vo veľkej sláve:
    <sup>
     [
     <a class="footnote" href="#ftn.id2578812" name="id2578812">
      20
     </a>
     ]
    </sup>
    tak i my darmo zúfame nad smrťou našich drahých — lebo oni nezomreli. Zabúdame, že
      boli tu len pohostinu, dočasu medzi nami, že odvolaní sú, keď hodina nadišla, od nás; ale
      odvolaní domov, do tých večných stánkov, kde panuje stálosť, trvácnosť, kde nieto plaču, ani
      žiaľu.“
   </p>
   <p>
    Človek prostý má pred nami jednu prednosť: srdce prístupné viere. Prijíma ju ako dieťa,
      nepýtajúc sa, skadiaľ prišla, načo prišla. Tú možno iba závidieť. Lebo kým človek učený hapká,
      behá, blúdi sem i ta, človek prostý kráča pokojne svojou cestou, často veru tŕnistou. Toto
      srdce si zachovala richtárka cez všetky útrapy a prevraty, aké ju zastihli v živote. A teraz
      prijíma potechu, šťastná je a spokojná.
   </p>
   <p>
    ,Ako krásne hovorí, všetko je tak, všetko!‘ dumá radostne rozochvená. ,Či nebol i tento tu
      iba hosť? Naozajstný hosť, i zomrel ako hosť. Ako je to krásne! Vyprevádzame ho ako hosťa,
      roníme slzu za ním, spievame mu pieseň. Akú má cestu veselú! Už nepôjde z dediny na dedinu,
      ide rovno domov, domov… I družice ho vyprevadia s vencami a kvietím, i rozlúčime sa s ním;
      každý hodí mu na rakev hrsť zeme…‘ Je šťastná, že takto môže podopierať kňazove výpovede. Už
      sa jej ani nezdá všetko tak zbytočným a smiešnym. Naopak, slzy ženičiek dojímajú i ju — tak
      dobre padne vidieť, ako želejú za hosťom. I ona plače, i ona, ale aké sú to slzy!
   </p>
   <p>
    ,Ako je to inakšie, celkom inakšie — nie ako som si myslela,‘ rozpriada ďalej svoje
      myšlienky. ,Čo som sa naplakávala!‘ A tu si spomína na žiaľ za synom. Bol veľký, zúfalý, no
      teraz rozpomienka naň je sladká. Tak, ako z detstva každá rozpomienka býva sladká. Veď ešte
      dnes ráno bola vlastne iba dieťa: ako by jej ináč bola mohla ujsť vec tak jednoduchá! Veď
      vlastne to ináč ani nemôže byť — to musí byť takto! A ona, čo všetko nerobila! Ako decko bola,
      čo sa načahuje za mesiacom a chcelo by si ho vziať, a keď ho nemôž’ dosiahnuť, srdí sa. Čo iné
      bol plač za synom, ako plač trucovitého decka, čo sa na nemožnosť upriamilo?
   </p>
   <p>
    „Akí sme my malicherní,“ pokračuje kazateľ, „chceli by sme predpisovať Pánu života i
      smrti, dokedy má nás nechávať v tomto pohostinstve: akoby on nevedel najlepšie, aký cieľ
      každému uložil. Dľa našich žiadostí nikto by neumieral, večne by trvalo toto naše otroctvo,
      táto poddanosť nestálosti a premenlivosti; alebo zas, keď náruživosť sa v nás zobudí, zničili
      by sme všetko, všetkých by sme stadiaľto vyhnali, aby nám nezavadzali. On, ako dobrý hospodár,
      odvoláva jedného a na osirelú postať stavia delníka druhého, čerstvého, sviežeho, aby pracoval
      na svojom i na iných ľudí blahu a spasení.“
   </p>
   <p>
    ,Taká som bola,‘ priznáva sa richtárka. ,I mne sa nezdalo, že ho odvolal. A predsa,
      ktovie, čo by bolo z neho? Ako sa mohol premeniť! Veď i Žofia sa žaluje. A ja som chcela Jeho
      učiť — ja nehodná!‘
   </p>
   <p>
    Kázeň sa skončila a sprievod kráča dolu dedinou, spievajúc pieseň. S ňou sa mieša posvätný
      hlahol zvonov. Ona kráča s mužom hneď za truhlou a pozerá po zástupe, ktorý za ňou ide.
   </p>
   <p>
    ,Ako som im závidela, že na nich neprišlo to, čo na mňa!‘ dumá si. ,Boli to ťažké, ťažké
      hodiny. A aká som zas potešená, ako mi je dobre. Komu je to tak dobre, komu?‘
   </p>
   <p>
    A neznať na nikom takej veľkej radosti. Veľká radosť môže byť kúpená iba veľkým utrpením.
      A tu nieto takého, čo by bol prešiel všetkými nížinami utrpenia a bol dosiahol tých výšin, na
      ktorých jej duša sa vznáša. Tu hneď pri nej muž. Aký ide skľúčený. ,Iste myslí na syna,‘ vraví
      si. ,A ja, čo som sa mu naubližovala, že ho nemal rád. Nezabudol, nezabudol, i to
      „poručenobohu“ je uňho len po obyčaji, zo srdca ono nejde. Keby tak zvedel, čo znamená, ale to
      ozajstné „Poručeno Bohu“! Iste, iste nekráčal by takto…‘ A jej zrak ide od jedného k druhému,
      na každom objavuje stopy utrpenia… Všetci, všetci majú príčinu povedať „Poručeno Bohu“. Ale
      kedy prídu i na pravý zmysel toho slova?
   </p>
   <p>
    Tak jej ich srdečne ľúto! Každý nesie v srdci tŕň, ktorý pichá, raní: a predsa všetci
      prišli na pohreb človeku neznámemu, ronia za ním slzy. A každý z tých trpiteľov mal i pre ňu
      srdečné slovo súcitu. I tá Dora Hraškovie! Ako jej pred chvíľkou krivdila. I tá mala s ňou
      sústrasť, bárs ona je žena chudobná, biedou už do čiernej zeme ubitá. Všetkých miluje,
      všetkých tých trpiteľov, tajných i zjavných: každému by rada naliať balzamu hojivého do srdca.
      A každému by mala vôľu ďakovať za to, že na ňu pozrie, že s ňou slovo stratí, že hľadí ju
      potešiť…
   </p>
   <p>
    V tomto rozpoložení vyšla až na cmiter. Ani pohľad do otvorenej jamy, tmavého lona
      matky-zeme, nepripravil ju o ten zlatý pokoj duše. „Já jsem vzkříšení i život, praví Kristus
      Pán!“ intonoval kňaz nad hrobom, a ona spievala s ostatnými: „Kdož vĕří ve mne, byť
      pak i umřel, živ bude,“
    <sup>
     [
     <a class="footnote" href="#ftn.id2579048" name="id2579048">
      21
     </a>
     ]
    </sup>
    spievala s posvätným zápalom.
   </p>
   <p>
    ,Život — stály, večný, bez premeny…‘ Zvláštno, že čo dnes čuje, všetko jej vyznieva v
      jediný tón: Neboj sa, toto tu nie je všetko — toto je iba priechod, iba skúška: ale čo bude
      potom, to bude to pravé. A pod týmto vedomím všetko ostatné sa tratí.
   </p>
   <p>
    Z týchto dúm vyrušil ju náhly pohyb okolo jamy. Truhlu podvihli a spustili do jamy.
      Družica hodila na ňu veniec zo zimozeleňa, ostatní hádžu jeden po druhom zeme po hrsti. Ona
      tiež pristúpila k jame, tiež hodila hrsť zeme naňho.
   </p>
   <p>
    ,Tu sú zavreté tvoje nádeje, mať, ktorá netušíš, čo sa tu robí… Tak sa končí tvoja krátka
      púť, tvoj zmietaný mladý život…‘ A tu akoby jej ukrutná ruka siahla na srdce a stisla. ,Akí
      sme my predsa len biedni — biedni…‘
   </p>
   <p>
    Stala si stranou, zakryla tvár a plače ticho. Zem padajúca na truhlu akoby ju udierala do
      srdca.
   </p>
   <p>
    Konečne odišiel kňaz s učiteľom, odišla i Dora Hraškovie, sklamaná, že u richtárky karu
      nebude. A včera sa predsa pieklo, mohla zavolať! Zostala iba ona a hrobári, ktorí kopia
      mohylu. Keď boli hotoví, pozreli jeden na druhého významne, až jeden z nich preriekol:
   </p>
   <p>
    „Richtárka, a kto bude platiť? Zmeškali sme deň, darmo tiež nemôžeme.“
   </p>
   <p>
    „Už ste? A kde sú druhí?“ obzerá sa udivene dookola.
   </p>
   <p>
    „Všetko už odišlo.“
   </p>
   <p>
    „Príďte zajtra. Ja vám zaplatím sama.“
   </p>
   <p>
    „No, to už hej, keď vy. Ono nám tiež toľme neprihára, že by sme sa už vonkoncom bez tých
      peňazí neobišli: ale my len, že nás richtár začne odťahovať. Lebo obci dačo robiť — to už
      radšej Cigánovi. Cigán ti povie aspoň: ,Prosím pekne, toto a toto,‘ a keď mu spravíš,
      ,Ponížene ďakujem‘. Ale obec i nakričí na teba, i rozkáže, i nepovie ani: ,Čert ťa vzal,‘ a
      ukáže ti straku na kole. Zárobok od obce, to je ako na zajačom chvoste.“
   </p>
   <p>
    „Obec toto nebude platiť. To sa už inakšie zariadi.“
   </p>
   <p>
    „Veď už nám či tak, či tak. Ja len, že obci nehodno nič, lebo to je ako na deravý most
      položiť. Iba z ruky do ruky. Ale ako z ruky do ruky, keď obec — čerti vedia — je ako tá
      kostolná myš? Nie že by richtár, richtár je nie vina. Lebo ako ti kuchárka navarí halušiek,
      keď nemáš v dome štipky múky a kriačik omasty. Richtár ti nedá, keď je truhlica ako vymetená…“
   </p>
   <p>
    Richtárka veľa nepočúva úsudky hrobárove o bohatosti obce. Pustila sa nadol. Chodník ju
      vedie popri hrobe, ohradenom červenou záhradkou. Rastie na ňom ďatelinka a zimozeleň dookola;
      tiež kríky ruží, fialiek a nechtíka.
    <sup>
     [
     <a class="footnote" href="#ftn.id2579194" name="id2579194">
      22
     </a>
     ]
    </sup>
    Na hrob hádže tôňu mladá, ale pekne rozkonárená zdravá lipka. Ona ju vlastnoručne
      zasadila na hrob synov. Opiera sa o zábradlie, hľadí dnu — no nevidí rozkvitnutých ruží. Oči
      sú zaliate slzami. Idú jej dušou rozpomienky, koľko sladkobôľnych chvíľ tu prežila.
   </p>
   <p>
    „Dočasu, dočasu rozlúčení,“ šepce si opúšťajúc synov hrob.
   </p>
   <p>
    *
   </p>
   <p>
    Vyšla ostatná z cmitera, zavrela vrátka.
   </p>
   <p>
    ,A ani je nie taký smutný!‘ dumá, dívajúc sa doň ponad nízky múrik. A naozaj, polomský
      cmiter je šumný. Pokrytý zelenou trávou a kvietím, pravda, už zakvitajúcim, vysadený košatými
      lipami, v ktorých znie večná slávopieseň včiel a vtáctva. Prestiera sa nad dedinou na kopci,
      akoby chcel nazerať do nej: čo všetko môže rozradovať, ale i rozžialiť a ohromiť tých, čo
      tamdolu v tých bielych domkoch robotia, plačú, vadia sa i tešia, smejú a tancujú. A nad ním
      jasné nebo, spokojné a tiché, metá záplavu svetla a usmieva sa, akoby vravelo: ,Vidím, vidím
      všetko: mne nič neujde. Vidím i váš plač, vidím i vašu radosť. A milujem vás, milujem, vy
      drobní červíčkovia, čo po matke-zemi hmyriete…‘
   </p>
   <p>
    Tu jej prišlo na um, ako v svojom žiali očakávala, že celá zem i nebo musia mať na ňom
      účasť, že musí sa na nich zjaviť dačo, čo nikdy nebývalo. I ako sa hnevala, keď sa očakávanie
      nesplnilo. Nebo sa i potom usmialo tak pokojne, tak ticho. Dnes už chápe, prečo sa nezmenilo.
      ,Stálosť, trvácnosť je tam…‘
   </p>
   <p>
    Nuž krásny je ten polomský cmiter, krásny!
   </p>
   <p>
    Ako vstúpila do dediny, ovial ju nový život. Akoby chodila zas v iných končinách. Zdá sa
      jej, že bola na vysokej veži, z ktorej otvára sa výhľad na rínok, oživený šiatrami a
      jarmočníkmi. Pestrý sa jej ukázal obraz, miestami i smiešny. Vidíš pohyby, rozkladanie rukami,
      hru tváre, pohyb úst, a slová nerozoznávaš, iba čuješ mrmot a hukot sťa vo včelom kláte. Nuž
      podivná komédia na tom rínku. A naraz zažiada sa ti, zídeš dolu, zamiešaš sa medzi ľud, a už
      si sám v tom, v čom si obdivoval iných. Kričíš, božíš sa, hneváš, raduješ sa, a nevieš, že to
      všetko pre grajciar; vieš iba toľko, že tak musí byť i má byť, keď si raz na jarmoku. I
      zabudneš, že z veže zdalo sa ti všetko smiešne a malicherné.
   </p>
   <p>
    Bola na veži, na výšinách, kam tak málokto sa za života vyšvihne. Sama sa ta nevzniesla,
      jej krídla boli prislabé: stalo sa to zvláštnou náhodou a či šťastím. A už ide nazad, čosi ju
      ťahá, núti začať znovu, čo bolo včera, zavčerom. Ale názor na to je iný: iným zrakom vie už
      dívať sa na svet. Čosi v nej dnes umrelo, to vidí — svet jej pripadá iný, akýsi obnovený…
   </p>
   <p>
    Začína sa veselo. Ozýva sa hudba, veselá, že ti srdce poskakuje od nej. Vychádza z
      Ľuptákovho domu otvorenými oblokmi. Už sú nie prázdne. Mihajú sa v nich hlavy chlapské,
      podstrižené, i dievocké ovenčené. Pod okny stojí hŕba divákov, zvedavých a natešených nad
      rezkým tancom tamdnu. Zastala i ona, jej tvár sa tiež usmieva. Oblokom ju zazrel starý Ľupták
      i vybehol prostovlasý na ulicu.
   </p>
   <p>
    „Richtárka, ale vy naozaj prídete! Aby ste i zistili!“
   </p>
   <p>
    „Prídem,“ odpovedá s úsmevom. Divné jej prichodí, že Ľuptáčke sa sľúbiť stálo ju mnoho
      sebazaprenia. Teraz, naopak, jej je veľmi milo, že na svadbu pôjde. „Prídem, len čo sa
      vyberieme so starým. Prídeme spolu.“
   </p>
   <p>
    Ľupták nijako si nevie vysvetliť túto náhlu zmenu. Mnoho rokov ju takúto nevidel. Len pred
      pohrebom ako smutne stála pod stenou! Dobre ju on pozoroval. A teraz takáto!
   </p>
   <p>
    „Jednu cestu som vykonala, tú smutnejšiu,“ ukázala smerom k cmiteru, nad ktorým sa
      vypínajú lipy. „Vykonám vďačne i túto veselšiu.“
   </p>
   <p>
    „Veru to boli divné dve cesty,“ vraví Ľupták zamyslený. „Divné. Ako krížne cesty. Jedna
      tamto na vŕštek, a druhá pred oltár.“ A poznamenáva s úsmevom ďalej: „I divne sa spriečili
      jedna do druhej zavčerom.“
   </p>
   <p>
    „Spriečili veru,“ odpovedá ona, „ale nie naozaj, iba očistom. Obe ony vedú do toho istého
      mesta…“
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2578631" name="ftn.id2578631">
        18
       </a>
       ]
      </sup>
      <span class="emphasis">
       <em>
        Pohostinu sme na zemi. Nemáme miesta stáleho
       </em>
      </span>
      — citát z biblie
          (Genesis 26)
     </p>
    </div>
    <div class="footnote">
     <p>
      <sup>
       [
       <a class="para" href="#id2578682" name="ftn.id2578682">
        19
       </a>
       ]
      </sup>
      <span class="emphasis">
       <em>
        oči, kde by spadli z nich šupiny, ako spadli z očí Šavla
       </em>
      </span>
      — podľa
          biblie Šavol, veľký prenasledovateľ kresťanov, z trestu oslepol a po obrátení (prijal meno
          Pavol) znovu videl (Skutky apoštolské 9)
     </p>
    </div>
    <div class="footnote">
     <p>
      <sup>
       [
       <a class="para" href="#id2578812" name="ftn.id2578812">
        20
       </a>
       ]
      </sup>
      <span class="emphasis">
       <em>
        Ako sa nedal potešiť patriarcha Jakob, keď mu synovia ukázali rúcho drahého
            syna Jozefa… A ono ako Jakob plakal darmo, lebo syn jeho neumrel, ale po rokoch ho
            zavolal a ukázal sa mu vo veľkej sláve…
       </em>
      </span>
      — biblický príbeh o tom, ako synovia
          patriarchu Jakoba predali zo žiarlivosti najmladšieho brata Jozefa a otcovi ukázali
          skrvavené rúcho, predstierajúc, že ho zabila zver. Po čase všetkých pozval k sebe Jozef,
          ktorý bol egyptským kráľom (Genesis 37, 46).
     </p>
    </div>
    <div class="footnote">
     <p>
      <sup>
       [
       <a class="para" href="#id2579048" name="ftn.id2579048">
        21
       </a>
       ]
      </sup>
      <span class="emphasis">
       <em>
        „Já jsem vzkříšení a život, praví Kristus Pán!… „Kdož věří ve mne, byť pak i
            umřel, živ bude“
       </em>
      </span>
      — texty pohrebných antifón v evanjelickej cirkvi; antifóna
          (z gr.) — cirkevný spev, pri ktorom sa sbor rozdeľuje na dve skupiny, spievajúce
          striedavo, napr. kňazovi odpovedajú veriaci ap.
     </p>
    </div>
    <div class="footnote">
     <p>
      <sup>
       [
       <a class="para" href="#id2579194" name="ftn.id2579194">
        22
       </a>
       ]
      </sup>
      <span class="emphasis">
       <em>
        nechtík
       </em>
      </span>
      (Calendula) — rastlina s pomarančovým kvetom
     </p>
    </div>
   </div>
  </div>
 </body>
</html>
