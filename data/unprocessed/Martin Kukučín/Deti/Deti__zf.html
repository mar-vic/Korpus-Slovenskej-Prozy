<html>
 <body>
  <div>
   <div class="titlepage">
    <div>
     <div>
      <h2 class="title">
       <a name="id2576930">
       </a>
       I
      </h2>
     </div>
    </div>
   </div>
   <p>
   </p>
   <p>
   </p>
   <p>
    „Ah — ano, ano,“ potriasla hlavou, maličkou, chudučkou zakrytou v čiernom čepci
         hodvabnom so stuhami čiernymi v podivné mašle a kokardy sostavenymi. „Nemôžem ísť do
         kostola, Ane moja“ — žaluje sa slečna Polonia Ferineo, svojej slúžke, Anne Lovrićovej.
         „Tempi passati — poručeno Bohu!“ A zas hodila svojou drobnou hlavou, zažmurkala akosi
         podivne staryma očima a ľupla vrásčité perny jednu o druhú. A konečne sa jej i vzdychlo.
   </p>
   <p>
    „Ach, čo budete chodiť, šiorra paróna moja,“ ozvala sa slúžka Anna Lovrićova, tonom
         rozhodným, ktorý svedčí, že i ona má tuna čo rozprávať, ba rozkazovať. „Konečne ste sa dosť
         nachodili i do kostola a teraz treba ,kuću čuvať‘ (strážiť dom), a doma sa modliť Bohu.“
   </p>
   <p>
    ,Šiorra paróna‘ Anina zas len prikývla hlavou a sediac na stolci, sťaby sa bola sosypala
         na jednu hŕbku — složila chudé ruky do lona. Jej ináč nevysoká postava, zdá sa, že scvrkla
         sa ešte väčšmi, i musí to byť čosi cele problematického, čo sa skrýva v tých širokých
         záhyboch zamatového kabátka. Nuž nie mnoho toho slečna Polonia zachránila z časov
         dievčacích cez dlhé-dlhé roky staropanenstva, do takej vysokej staroby, v ktorej sa práve
         dnes nachodí, kde prekročila 75 rok. „Ja som bola tučná, takáto“ — ukazuje staviac ruky na
         široko do výšky pleca — „naozaj, veľmi tučná som bola. Vám bude pravda ťažko čo i z ďaleka
         si predstaviť čosi z tých časov. I červená som bola…“
   </p>
   <p>
    Nuž my počúvame úctive a veríme starej slečne Polonii. Možno bola i rumenná, možno i
         tučná — ale na každý pád div, že dožila taký vysoký vek a taká slabá. Zdá sa ti, že ju
         odnesie nie bora, lebo tá vyhodila pred lanským parník lloydovský v P…skom prístave na
         breh, ani južina, lebo pred dvoma mesiacmi zlomila žrď od zástavy, prikovanú na obecnom
         dome, ale že ju odnesie celkom obyčajný „meštrál“, ktorý zaduje každé poľudnie, a očistiac
         trochu povetrie, uľahne pred večerom. Konečne za 75 rokov môže i tučnota sa ztratiť i
         rumenec z tváre odísť.
   </p>
   <p>
    „Nie-nie,“ energicky sa ozvala, keď sme jej toto pripomenuli. „Verte mi, páni moji, ešte
         predlanským som necítila ničoho z tohoto všetkého… Vždycky ako zdravá. Ale predlanským ma
         šibla influenza a zanechala mi túto pamiatku…“ I skutočne od tých čias počína sa chudinka,
         žalovať, že ju opúšťa vláda. A zvlášte pomiatla sa jej hlava, že totiž keď prejde po izbe,
         potočí sa — „ako opitá!“ dodáva s veselým smiechom „verte mi akoby bola butiliju prošeka
         popila“ — čo jej menovite prekáža ísť medzi svet, na pr. do kostola. „Pre druhé by ja
         mohla, všade,“ chváli sa stará slečna — „iba táto pomútená hlava!“ Probovali jej dať
         okuliare, mysliac že to všetko robí krátkozrakosť. Ona ich nosila s velikými nadejami, že
         pomôžu ale zas ich odhodila, lebo v ničom neprospely. Po dome tu i tu zabudne na túto
         nevoľu a skočí čerstvo sťa mladica a snáša na „veliký stôl“ sušené strapce hrozna a mandle
         a prošek — tunajšie to víno sladké a silné zo sušeného hrozna vyprešované. Ba vybehne hore
         schodmi na pôjd, kde je umiestená kuchyňa a bude sa vám tam zvrtať okolo nízučkého ohniska,
         vzdor tomu, že ju Ane energicky vyháňa z tejto svojej ríše.
   </p>
   <p>
    V celku slečna Polonia vzdor velkým žalobám i vysokému veku, je ešte „mladica“ a usmieva
         sa spokojne, keď jej týmto názvom zalichotíte.
   </p>
   <p>
    „Ja tedy nepôjdem do kostola na žiaden spôsob, Ane“ — rozhodla slečna Polonia. „Ale
         takto v tichosti sa pomodlím Bohu.“ A o chvíľu doložila akoby chcela kohosi udobriť. „Darmo
         je, keď nemožno: čo urobíš.“
   </p>
   <p>
    „Oj, preto sa vy nič netrápte, hospodárica moja,“ tíši ju Ane. „Vy ste sa dosť nachodili
         do kostola, vždycky nemôžete.“
   </p>
   <p>
    Slečne Polonii sa vzdychlo. Ťažko, ťažko sa zrieknuť kostola… Práve v prostred chrámovej
         lodi stojí lavica Ferineovcov, starej familie, pod Benátkami mocnej a slávnej. Odštiepila
         sa halúzka z velikého pňa Ferinićov a halúzka sa rozkonárila, zmohutnela, zakvitla. Na nej
         sa našly vzácne kvety ženských, vychýrených krásou a zároveň pobožnosťou i domácimi
         cnosťami. Zase mužskí: tu učenci, tu úradníci vysokí, tu patrioti obľúbení v národe. A k
         týmto patrí (i tento) odlomok, osadený v tejto obci: slečna Polonia a jej dvaja bratia Tade
         i dr. Marko. Veliká je tá lavica v kostole — a okrem slečny Polonie nemá kto z Ferineovcov
         v nej sedávať. No pán Tade ešte ešte, najviac ráno na malú omšu, „po chládku“. Dr. Marko,
         ako tradícia učí nebol vôbec nikdy v kostole. Prečo? Slečna Polonia neraz sa zamyslela nad
         tým, ale nikdy nemohla prísť veci „na počiatok“. Ba ani pochopiť nemohla túto zvláštnosť
         svojho staršieho brata.
   </p>
   <p>
   </p>
  </div>
 </body>
</html>
