<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2537265">
       </a>
       1
      </h2>
     </div>
    </div>
   </div>
   <p>
   </p>
   <p>
   </p>
   <p>
    ,Teda už! Už je ráno. Bodaj by nebolo svitlo na mňa!‘ myslel si Mišo Dzúrik, ako sa
            prebudil. Hlavu mal uchlpenú, a v nej zmätok ani v brlohu vetešníka-žida. ,A čo sa
            prevracia tá posteľ so mnou? Fuj, ako mi je v ústach — fuj!‘
   </p>
   <p>
    Proboval vstať na nohy, ale jedna stála čihi a druhá hota. Obe sa triasli.
   </p>
   <p>
    „Eh,“ striasol sa, nakriviac tvár. „Či mi je zle!“
   </p>
   <p>
    Večer, ďaleko do noci presedel u Mojžiša. Čosi sa jedlo, mala to byť hus, veľa sa pilo
            a ešte viac fajčilo. Z toho mu zostala tá chuť v ústach a ten zmätok v hlave.
   </p>
   <p>
    ,Vstať treba, keď je už raz tak; nuž vari len vstanem.‘ Zazíval a prezeral šatstvo,
            ktoré sa mal obliecť. Bol, ani čo by ho bol zo strašidla ukradol. Nohavice záplata na
            záplate a na kabátiku presvitalo futro.
   </p>
   <p>
    „A si už vstal, Miško?“ ozval sa smutný hlas strápenej ženy, ktorá práve vstúpila do
            izby. Bola malá, Mišovi sotva po pazuchu. Nik by neveril, že táto ženička dala život
            takému obrovi a na svojej hrudi ho odchovala. „Čo si si nepospal ešte?“
   </p>
   <p>
    Tvár Mišova sa ešte väčšmi zvraštila, keď videl pred sebou mater. „Ja už nemusím spať,
            mamo! Ja som sa dokonale naspal a prebudil. Bodaj by sa bol neprebudil!“ riekol surovým
            hlasom, spurno pozrúc na ňu.
   </p>
   <p>
    „A čo sa hneváš?“ vytýkala mu trasľavým hlasom. „Ale ja som na vine?“
   </p>
   <p>
    „A kto? Vari ja!“ odpovedal jej s výčitkou. Videl, že ju ranil rovno do srdca, ale
            kýsi zlý duch mu šepkal: ,Dobre, len tak! Keď trpíš ty, nech trpia i druhí.‘ A doložil:
            „Prečo som nie krivý ako Jano Rybárovie, alebo hlúpy ako…“
   </p>
   <p>
    „Nerúhaj sa Bohu — to bola jeho vôľa!“ chcela ho napomenúť, ale slová jej zaseklo v
            hrdle. Srdce jej bolo stisnuté, ani čo by ho do klieští chytil. ,Aký mi bol dobrý, aký
            poslušný — a taký mi zostal! Len čo sa to s ním, bože, porobilo? Či naveky bude takýto?‘
   </p>
   <p>
    Vrátila sa do kuchyne, že si obľahčí srdce plačom. Ale nenašla sĺz na zmytie tohto
            bôľu.
   </p>
   <p>
    Keď sa vrátila, Mišo bol už oblečený. Ozaj vymenený. Včera v pekných, sviatočných
            šatách, dnes v otrhaných, zafúľaných handrách sťa dáky lotor.
   </p>
   <p>
    Postavila mu na stôl misu s rezanci v preváranom mlieku. Najmilšie jeho jedlo. Z misy
            šla dobrá vôňa po mlieku a pepre. Mišo ani nepozrel na ňu. Sedel na lavici, zabudnúc sa
            v myšlienkach akýchsi ťažkých, trudných.
   </p>
   <p>
    „A čo neješ?“ pýta sa ho.
   </p>
   <p>
    „Ja som najedený,“ odpovedá vzdorovite, surovo.
   </p>
   <p>
    „Veď si skoro nič nejedol, celý týždeň sa moríš hladom. Prídeš o zdravie.“
   </p>
   <p>
    „Ja nemusím jesť,“ odsekol spurno. Tešilo ho, že môže si takto zahrávať, čo je to hneď
            utrápená mať. Pozrel na ňu, sedela na lavici ticho, nahrbená, akoby sa sama do seba
            prepadala. Snáď mu jej prišlo ľúto, snáď ho k tomu nútila ozajstná potreba, riekol jej:
            „Keď mi chcete dobre urobiť: choďte do komory, naberte do hodného hrnca polievky.
            Kapustnica surová mi bude najlepšia.“
   </p>
   <p>
    Mať uradovaná, že aspoň dačím môže mu poslúžiť, odbehla drobným krokom do komory. No
            keď kapustnicu črpkala, prišlo jej na um: ,Ach, bože, dnes už ide; bohviekedy ho uvidím.
            Bude vojna, zabijú mi ho; príde choroba — prevládze ho. A keď bude umierať, bude si
            ťažkať na mater: kŕmila ma kapustnicou!‘ Bola by ju vyliala nazad, ale sa bála, že by si
            zas ťažkal, že nežičila mu ani surovej kapustnice.
   </p>
   <p>
    „Ale to je surová — nanič. Uvarím ti ju. Slaninku v nej obarím. Takáto surová je
            nanič.“ Svojmu hlasu snažila sa pridať veselší názvuk. Čakala tuho, či syn uváži aspoň
            túto jej radu.
   </p>
   <p>
    „Dajte vy ju takú. Mne i taká je dobrá. Slanina sa zíde vám.“ Tešilo ho veľmi, že
            mohol odmrštiť materinu žiadosť.
   </p>
   <p>
    Mať stala si ku kozubu a dívala, dívala sa na syna. Nedívala sa len tým zlomeným,
            slzami zakaleným zrakom: celé srdce materské dívalo sa naň, každá žilka srdca triasla sa
            bôľom a nádejou, že ju on poteší. Akoby jej srdce trhali na kusy a zabíjali po kusoch. A
            syn sedí pri stole, upíja si z kapustnice a možno nepozoruje, čo sa robí s materou. A ak
            pozoruje, teší ho, že také muky podstupuje zaňho. Neuľútilo sa mu nad jej bôľom,
            strachom, úzkosťou a nádejou. Neuľútilo, ako sa nám neuľúti nad červíkom, že sme ho
            rozmliaždili. Keď sa zvíja, nech sa zvíja: ja predsa pre červíka nebudem sa obzerať, kam
            stúpiť!
   </p>
   <p>
    My ľutujeme mladú čeľaď, vychvátenú z rodiny, sotenú do studenej, nevľúdnej kasárne.
            Kde by nie! Všetko stratila, a to razom, sťa keď konár odstrihneš od stromu, z ktorého
            mu šla miazga. No porovnajme utrpenie týchto našich martýrov s utrpením ich matiek — a
            naša sústrasť pošinie sa v inú stranu. Aspoň sa rozdelí spravodlivo medzi synov a ich
            matere.
   </p>
   <p>
    Kto by neľutoval Miša? Šuhaj dobrý, hodný, prítulný. Naraz má privyknúť na myšlienku,
            že tri roky nebude doma! Za rodičov dostane kaprála a feldvébla, miesto jeho Zuzky bude
            mu puška pri boku. Rodičovské napomenutia zmenia sa v krátke želiezka, ktoré mu založia
            v tmavej kutici. Miesto modlitby materinej bude ho sprevádzať posmech, nadávanie a
            kliatba predstavených. Ach, aké city mu víria v duši! Koľko premáhania, aby ich zastrčil
            za surové odpovede, ktoré metá materi do tvári!
   </p>
   <p>
    No čo je to proti bôľu matere! Ona tratí čiastku svojej bytosti. Akoby jej dušu
            rozdrapili napoly. Čo jej syna odobrali, neminie minúty, aby zabudla na svoj bôľ. Každá
            minúta nesie pre ňu nový bôľ, nové muky.
   </p>
   <p>
    ,Aký sa mi vráti a či sa mi vráti?‘ To je myšlienka najdesnejšia. ,Veď už teraz je
            premenený, a nebol ešte nikde. Aký bude potom?‘
   </p>
   <p>
    A nie sú to iba škrupule! Veď stará Mariena videla neraz, že tašli dobrí synovia,
            usilovní, úctiví, triezvi občania, a vrátili sa zlostní, suroví, nadutí obšitoši,
            preplnení prevrátenými názormi, vysmievajúci sa zo všetkého, čo i im bolo kedysi milé a
            sväté. Kto ju uspokojí, že jej syn práve nebude patriť medzi nich; že zachová si, čo
            dobrého mu vštepovala od detstva do srdca?
   </p>
   <p>
    Neraz hútala v noci, keď nemohla spať: čo je to tá vojna? Všelijako hútala,
            vysvetľovala, okrašľovala a vždy len vychodilo: vojna je bič boží na nás, je zlo… Ej,
            keby mala tú moc, iste by jej nebolo. Hútala: kto by sa ozval proti tomu, keby vojnu
            prišlo zrušiť? Vždy jej vyšlo, že celé ľudstvo by si vydýchlo, keby sa stratila z
            povrchu zeme. Vojaci s radosťou odhádzali by svoje zbrane; matere a otcovia s radosťou
            by ich vítali v svojom dome; občania by plesali, že nemusia porcie na ňu platiť. Či je
            teda zbytočná? Načo je teda? A tu videla, že vojna je miesto spravodlivosti. Kde
            spravodlivosť chýba, tam musí byť vojna. Ako začne kraľovať spravodlivosť, v tej minúte
            bude po vojne.
   </p>
   <p>
    „Ó, kde si spravodlivosť, kde?“ volala, zúfale sa premetávajúc na posteli. „Kedy už
            začne kráľovstvo tvoje?“
   </p>
   <p>
    Hlucho všade, ticho všade. Ani matný lúč spravodlivosti neukázal sa na širokom ďalekom
            obzore…
   </p>
   <p>
    „A ste už vstali?“ čuť pod oblokom akýsi cudzí hlas. Mišo mlčal, ani nepozrel k
            obloku. Pravda, by to bolo i márno — vonku sa ešte nerozvidnilo, nebol by nič videl.
   </p>
   <p>
    „Už!“ ohlásila sa mať.
   </p>
   <p>
    „Dobrý deň Pán Boh daj!“
   </p>
   <p>
    „Vitajte Ondrejko! Sadnite si,“ vyzývala gazdiná prívetivým hlasom, siliac sa k
            úsmevu, ktorý veľmi smutno vypadol. Bol to muž vysoký, jasnej, veselej tvári, nad ktorou
            dominoval ohnutý nos a dvoje veľkých, usmievavých očí. Pod pazuchou držal balík, ktorý
            zaraz položil na stôl. „Čože ste nám doniesli?“
   </p>
   <p>
    Gazdinej iste dobre padla táto návšteva, čo už z toho vidno, že i lavicu utrela
            zásterou, kam si mal Ondrej sadnúť. A naozaj, tvár jeho bola nielen výrazná, čo u
            sedliaka nie je nič zriedkavého, ale i dôveru vzbudzujúca. Vyzeralo z nej čosi, čo
            človeka nútilo, aby sa mu zdôveril.
   </p>
   <p>
    „Nuž veď viete, po čo som prišiel. Či ste, reku, vstali, a toto som vám doniesol.
            Richtár to Mišovi posiela.“
   </p>
   <p>
    Gazdiná rozviazala uzlík, a z neho sa ukázali dva páry spodných šiat. Boli nanovo
            ušité z jemného, mangľovaného plátna. Bolo tam ďalej šesť šatiek do vrecka a mešec tiež
            nový, kožený, pekne vycifrovaný. Vidno, že nie je prázdny.
   </p>
   <p>
    „No?“ ozvala sa gazdiná, a v tom slove bol skrytý i obdiv, ale i vďaka. Ju celá vec
            veľmi uchvátila a nútila ju zabudnúť na všetky žiale a oddať sa príjemnejším citom.
            „Povedzte, Ondrejko, richtárovi, že mu ďakujeme za všetku lásku.“
   </p>
   <p>
    „Nemáte za čo, lebo čo patrí, to patrí.“
   </p>
   <p>
    Bola to obyčaj, že regrútom, keď odchádzali k regimentu, obec takto sa zavďačila na
            cestu. Pozostatok z tých čias, keď obce boli nútené verbovať vojakov za seba. Robili to
            traktami a všakovými darmi. Richtár mal až dosiaľ neobmedzenú moc traktovať regrútov a
            robiť im dary. Proti tomu nebolo občana, ktorý by sa bol ohlásil.
   </p>
   <p>
    A toto samo v sebe pôsobilo na gazdinú príjemne. Videla v tom akoby dôkaz, že nie je
            opustená v svojom žiali, ale celá obec s ňou cíti.
   </p>
   <p>
    Mišo sedel a sotva pozrel v tú stranu, kde bola richtárova zásielka. Príchod hajtmana
    <sup>
     [
     <a class="footnote" href="#ftn.id2523251" name="id2523251">
      1
     </a>
     ]
    </sup>
    mu skôr pripomínal, že čas je krátky a onedlho sa musí poberať. Prišlo mu na
            um ako mu bolo od malička dobre, pod opaterou matere a otca: čo všetko musí dnes opustiť
            — dvíhalo sa v ňom celé more citov a búrilo. Zaťal zuby a spurno hľadel do kúta, akoby
            sa hneval. Strhol sa akosi preľaknutý, keď ocítil na pleci čiusi dlaň. Bola to
            hajtmanova.
   </p>
   <p>
    „Neželej ty, Mišo, nič!“ ozval sa hajtmanov jasný hlas. „Vojna je nie kratochvíľa, ale
            ani zase nie tak celkom peklo. Ja viem, lebo som ju skúsil. Dobrému človeku všade dobre.
            Spokojný obspí i na skale, ako kedysi Jakob a nebude mu tvrdo — ešte si pochváli.
            Spočiatku ti bude mrkotno, ale ty si pomysli: nebudem tu naveky a o tri roky pôjdem
            domov. A keď budeš slúchať, i tam ti nebude zle. Ešte ti i z troch rokov spustia, keď
            uvidia, že si im nie treba. Pravda, nebudeš sa potom už ani toľme domov driapať; za
            vojnou ti tiež bude ľúto prichodiť.“
   </p>
   <p>
    S trpkým výrazom v tvári počúval Mišo hajtmanove reči. Neveril tomu, čo počul. Veď ho
            skúsenosť učila, že ani jeden chlap nešiel plačúc z vojny, naopak, spievajúc. Ani jeden
            sa nehodil do vody, že musí mundúr zobliecť. Ale koľko bolo takých, čo život oželeli
            radšej, akoby sa boli do uniformy dali obliecť. Vedel on, že keby to bolo dobré, nebolo
            by treba ľudí do toho tisnúť. Tých, čo odoberú, nikto by netraktoval, nikto by nehľadel
            na nich útrpne, nikto by ich netešil a neposmeľoval. Ani hajtman nebol by na svitaní sem
            prišiel, keby ozaj veril, čo teraz rozprával.
   </p>
   <p>
    „Ani privyknúť nebude ti tak ťažko,“ pokračoval Ondrej. „Keby si narukoval sám, to
            nerečiem, že by ti bolo clivo. Ale ty, blázon, nebudeš tam sám. Veď len z našej dediny
            pôjde s tebou Maťo Horniakovie. A z druhých dedín koľko! Neboj sa, že ti príde clivo.
            Zabudneš na nás. Bude ti tak predchádzať, že si sa v kasárni narodil a že je to tvoj dom
            i tvoja dedina!“
   </p>
   <p>
    Mišo hľadel do kúta a neodvrátil oči. Počúval iba na jedno ucho, čo mu hajtman
            rozpráva. ,Čo mne z toho, že nás tam bude viac, keď tam nebudeme všetci!‘ myslí si. ,Ja
            budem tam a nebudem vedieť, čo sa v dedine robí. A tí tu budú si robiť v poli, poháňať
            voly, plieskať bičom, vystrájať muziky, dievkam sa zaliečať, chodiť na vohľady, s
            fujarou a harmonikou vysedávať pred domom, alebo po dedine chodiť. Zuza Ľuptákovie tiež
            zunuje čakať tri roky — ktovie čo urobí na fašiangy…‘
   </p>
   <p>
    Mať hľadí na syna, čo ten na hajtmanove reči. Strežie, či nezachytí od neho pohľad,
            ktorý by jej prezradil, že toto dieťa patrí ešte jej, keď i nie celkovite ako za malička
            — teda aspoň trochu. Či nepohne sa v ňom cit, a aspoň slovíčkom, aspoň pohľadom neobráti
            sa k nej? No nebadá nič takého. Duša synova blúdi v iných svetoch, kde nestretne sa
            nikdy s ňou. Ovesila hlavu a stiera slzy. Tak jej je, akoby ho do truhly mala položiť a
            zabiť nad ním vrchnák.
   </p>
   <p>
    „Neboj sa, že ti bude bieda,“ tešil ho Ondrej. „Čo budeš potrebovať na seba i do seba,
            cisár všetko dá. Ten sa stará o vojaka; každý vojak mu je ako vlastný syn. I volať vás
            bude deťmi a chlapci. Oj, ten má vojakov rád! Každý rok vyfasuješ nový mundúr, že celý
            svet ti bude závidieť, keď pôjdeš v ňom na špacír do mesta. I cigarku budeš si fajčiť —
            ako pán. A keď vyrukuje muzika a zahrá — ej, všetky žilky ti zaihrajú, a čo by si sa
            ledva kýval, narovnáš sa a pomašíruješ do kroku. I spievať si budete na marši.“
   </p>
   <p>
    Hajtman sa rozohrial spomienkou na vojenský život, chrbát sa mu narovnal a oči mu
            svietili.
   </p>
   <p>
    Mišo pozrel naň zbežne a zas uprel ten samý spurný pohľad do kúta. ,Čo mne z toho? Ja
            som ani doma nemal nikdy biedy. A ak ma prikvačila, neznášal som ju sám, ale i otec a
            mať. A čo mne má závidieť Jano Rybárovie? A čo mi budú závidieť tí druhí? Poženia sa a
            budú v pokoji robiť v poli, a nebudú mať biedy. Môže mne vyhrávať sto muzík, ale to
            nebude sloboda. Za tri roky nemať slobody, byť horšie, ako v temnici!‘ Pri tejto
            myšlienke srdce sa mu stislo, že nemohol vydýchnuť od nekonečného srdu. Vyšiel von.
   </p>
   <p>
    „Ach, Ondrejko!“ zvolala gazdiná, keď zostala sama s hajtmanom. „Mne sa vari srdce
            rozskočí na dvoje! Ja zahyniem, keď ho raz tu nebude. Ach, môj syn dobrý, kde si sa mi
            podel?“ Zakryla si tvár a zaplakala.
   </p>
   <p>
    Hajtman bol neraz svedkom týchto výjavov. Každú jeseň sa opakovali. Srdce mal otužené
            proti takým návalom citovým a tiež bol presvedčený, že ľudia plačú iba z predsudku za
            regrútmi. On by už neplakal, keby syna i vyprevadiť musel k regimentu. Vie, že to nie je
            taká strašná vec. Aké nešťastie prijímame s menej žiaľom! Či dosť inakších kár nemusíme
            preniesť? A uspokojíme sa, keď vidíme, že to ináč byť nemôže.
   </p>
   <p>
    „Mariena, neplačte,“ napomínal ju. „Vám z toho celkom nič nepríde, iba čo seba i jeho
            trápite. Nebojte sa — vráti sa vám. A podučí sa, možno zmúdrie a bude vám lepší ako
            dosiaľ.“
   </p>
   <p>
    „Veď ja nad tým ani tak neplačem, keď to už musí byť. Ale to mi je ľúto, že mu srdce
            odo mňa odpadlo. Nebude ten už nikdy taký, ako mi bol donedávna!“
   </p>
   <p>
    „Bude,“ tvrdil Ondrej s istotou. „On má srdce k vám, ale vám to ukázať nemôže.“
   </p>
   <p>
    „A prečo?“
   </p>
   <p>
    „Lebo je vojak.“
   </p>
   <p>
    „Ach, nešťastná vojna!“ zaúpela mať a klesla na lavicu.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2523251" name="ftn.id2523251">
        1
       </a>
       ]
      </sup>
      <span class="emphasis">
       <em>
        hajtman
       </em>
      </span>
      — (z nem.) strážnik
     </p>
    </div>
   </div>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2523476">
       </a>
       2
      </h2>
     </div>
    </div>
   </div>
   <p>
   </p>
   <p>
   </p>
   <p>
    Ďuro Gabaný vstal dnes tiež do dňa. Naobročil svoje kone, ovsa primiešal viac do sečky
            než obyčajne. Vyčesal ich, že sa ligotali ako zrkadlo. Triasla sa im každá žilka
            netrpezlive. Len vyskočiť a letieť — také mal Ďuro Gabaný tátoše! Veru v celej
            Ondrašovej by druhých takých nenašiel. V dedine ich volali posmešne „dámy“. Snáď preto,
            že boli také pyšné, možno preto, že Ďuro ich šanuje. Do pluha ich nerád priaha, do
            furmanky nechodí. Musí to byť hrdá svadba, keď sa on podzvolí za furmana!
   </p>
   <p>
    Každý rok v jeseni ich takto naobročí, vyčeše, hrivy im pozapletá všakovými galúnmi
    <sup>
     [
     <a class="footnote" href="#ftn.id2523517" name="id2523517">
      2
     </a>
     ]
    </sup>
    i chvosty spustí nadol. Tak on odváža regrútov na železnicu a srdce mu
            rastie, že ani z jednej dediny tak hrdo sa nevezú ako z Ondrašovej.
   </p>
   <p>
    „Ďuro, zapriahajte!“ volá mu pod oblokom hajtman. „Treba sa poberať.“
   </p>
   <p>
    Hajtman nejde preč, pomáha Ďurovi širovať dámy. Ďuro si zahodil halenu a stal si vo
            voze. Doňho si vysadol i hajtman. I tak sa málo povozí a takto hrdo nikdy, kremä keď sa
            regrúti odvážajú.
   </p>
   <p>
    Mišo oblečený sedí za stolom. Oblečený v najhorších šatách. Vyzerá ako väzeň. Izba je
            preplnená ľuďmi. Celá rodina i susedia prišli odobrať sa od neho a každý doniesol, čo
            mohol. Ako slávnostne vyzerá izba. Mišovi sa zdá, že dnes je dáky sviatok; všetci sú v
            sviatočnom, iba on otrhaný, zafúľaný. Ba či ich ešte vidí dakedy, takto všetkých spolu!
            Hľadia naň útrpne, akoby ho každý chcel potešiť. I tí, čo sú mu vzdialení, dnes primkli
            sa mu k srdcu. A o chvíľu nebude medzi nimi — pôjde medzi cudzích…
   </p>
   <p>
    Starý Mišo sedí pri synovi a nevraví nič. Ostatne v izbe sa mlčí; najviac ak tu i tu
            padne slovo. Ani čo by si prišiel do domu, v ktorom je mŕtvy na doske.
   </p>
   <p>
    „No, hýbajme sa!“ riekol hajtman, vstúpiac do izby. „Ďuro už čaká pred richtárom.“
   </p>
   <p>
    V izbe nastalo pohnutie. Starý Mišo prehodil si halenu; vzal si čiapku a chytil
            tanistru, ktorá trešťala, naplnená koláčmi.
   </p>
   <p>
    „Keď je tak, nuž poručenobohu. Poďme!“ riekol starý, odhrnúc si dlhé vlasy, ktoré sa
            mu pošmykli k brade.
   </p>
   <p>
    Mišo si postavil klobúk a šiel od jedného k druhému. Podávali mu ruky a každý doložil
            pár slov potechy a žehnania. Prišiel až k peci, kde stála mať, zavalená nemým bôľom.
   </p>
   <p>
    „Dobre sa majte!“ riekol Mišo a podal jej ruku. Nepozrel na ňu, ale klopil oči k zemi.
            Do hlasu chcel položiť akýsi vzdor a tvrdosť.
   </p>
   <p>
    „Môj syn ľúbezný — nikdy ťa nevidím!“
   </p>
   <p>
    Hodila sa mu na prsia, usedavo plakala.
   </p>
   <p>
    Všakové city rozbúrili mu nanovo dušu. Akási hrdosť zmrvila sa v ňom na odrobiny.
            Chytil materinu tvár do dlaní. Bola bledá a plná vrások. Iste naskočili na ňu v posledné
            časy. I dakoľko vlasov na sluchách sa jej postriebrilo.
   </p>
   <p>
    „Veď je to tvoja mať!“ hovorilo mu čosi, keď jej pozrel do tváre. „Pozri, aká
            umučená!“
   </p>
   <p>
    „Či ťa ešte kedy vidím?“ pomyslel si a veľká ľútosť rozvlnila mu prsia.
   </p>
   <p>
    „Dobre sa majte, mamička — ja vám budem písať!“ Slzy mu naskočili do očí.
   </p>
   <p>
    Ona ich videla. Zbadala i hnutie synovského srdca. Presvedčila sa, že patrí jej, iba
            jej. Blaho rozložilo sa jej v srdci; tento okamih bol najšťastnejší zo všetkého, čo
            zažila. Len keby trval, trval naveky.
   </p>
   <p>
    Poodstúpil od nej. Vrhla sa za ním a schvátila ho za rameno.
   </p>
   <p>
    „Nechoď ešte, moje dieťa; len ešte minútku!“
   </p>
   <p>
    Pritisol ju k srdcu, čosi povedal, no hlas sa mu zadrhol v hrdle.
   </p>
   <p>
    „Nechoď, nechoď mi ešte!“
   </p>
   <p>
    Len minútu ležať na jeho srdci, a bola by dala všetko, celý život za to.
   </p>
   <p>
    „Poď, nechaj ju — takto je horšie!“ pošepol mu ktosi. Videl pri sebe hajtmana.
   </p>
   <p>
    Utrel si oči, položil mater na lavicu a kročil k dverám. Ešte raz obzrel sa v izbe.
            Padlo mu divno, že zajtra už v nej nebude. „Ba či bude taká, ako je dnes, keď sa
            vrátim?“ A umienil si, že si na to pomyslí, ako prvý raz vkročí do domu…
   </p>
   <p>
    Vyšiel na cestu. Hŕba ľudí stojí a čaká. Daktorí pristupujú ešte k nemu, iní so
            súcitom zdiaľky ho pozorujú. Daktorí sú na skoku k nemu, len čakajú, či on ich
            spozoruje. On kráča popredku s otcom a hajtmanom; za nimi pol dediny. V sprievode
            niektorí ticho plačú, iní zamieňajú poznámky šepotom.
   </p>
   <p>
    Došli pred richtára. Tam našli Ďura Gabaného; sedel na voze a fajčil cigaru. Richtár
            sviatočne oblečený stál na môstiku a prvý pozdravil Miša i jeho otca. Mišo tu znova sa
            poodberal od všetkých, čo ho z domu vyprevadili. A pristúpil k druhej hŕbe ľudí. Tam
            medzi nimi vprostriedku stál Maťo Horniak a podával ruku všetkým. Oči sa im stretli
            obom; podali si ruky, nerečúc ani slova. Zo žien daktoré zaplakali.
   </p>
   <p>
    Odobrali sa ešte raz od všetkých, oblapili sa okolo hrdla a pobrali sa hore dedinou.
   </p>
   <p>
   </p>
   <p>
   </p>
   <div class="literallayout">
    <p>
     <br/>
     Vychodí slniečko spoza lesy,
     <br/>
     už ma v Ondrašovej nič neteší…
     <br/>
    </p>
   </div>
   <p>
   </p>
   <p>
   </p>
   <p>
    Tak si išli spievajúci, ani keď nevestu vedú na sobáš. Za nimi otcovia i najbližšia
            rodina.
   </p>
   <p>
    Prišli pred dom, skoro nový ešte, cesta do dvora viedla strmo dohora. Dom stál nemo,
            nik nevyzeral z oblokov, i vráta sú prichlopené.
   </p>
   <p>
    „Vy len choďte popredku, ja vás dohoním,“ riekol Mišo Maťovi a vymkol sa mu spod
            pleca. Vybehol ku vrátam, otvoril dvere a prekročil vysoký prah. Zavrel dvere a zastal.
            Za nimi stála Zuzka. Keď ho videla, zakryla si tvár zásterkou.
   </p>
   <p>
    „Zuzka, ja už idem,“ riekol jej a hlas sa mu zachvel. „Nezabudniže na mňa ako tie
            druhé…“
   </p>
   <p>
    Čakal, no nedostal odpovede. Odtiahol jej ruky od tváre a videl ju užialenú, uplakanú.
            Povedomie všetkého, čo dnes tratí, zaľahlo mu centovou váhou na dušu. Taký dlhý čas
            nepozrie do tejto tváre, z ktorej sa mu usmievalo celé nebo!
   </p>
   <p>
    „Neplač, Zuzka — ja ti budem verný. V každom liste ťa pozdravím…“
   </p>
   <p>
    „Čo mi je z toho, keď teba tu nebude!“ zaplakala ona.
   </p>
   <p>
    „Mne je to tiež ťažko. Ty aspoň ostaneš doma, tebe bude dobre. Ale ja v cudzom svete!“
   </p>
   <p>
    „Veď doma! Ale nikdy nebudem vedieť, kde si a čo robíš, a či ma ešte… Ach, a to je tak
            ťažko!“ Znova zaplakala. „Čo ja musím podstúpiť za našu ľúbosť!“
   </p>
   <p>
    „Neboj sa — ja teba nikdy, nikdy nenechám. Čo by mi prišlo umrieť, ale ja teba
            nenechám. Na, toto ti bude na pamiatku, ak by sme už spolu…“ Podal jej peknú olejkovanú
            šatku.
   </p>
   <p>
    Zuzka ju prijala, ale ani nepozrela na ňu. Tak jej bolo, ako keby sa šla zadusiť.
   </p>
   <p>
    Mišo vybehol hore dvorom a vošiel do izby. ,Ostatný raz, iba o tri roky tu budem.‘
            pomyslel si.
   </p>
   <p>
    „Ja som sa prišiel odobrať!“
   </p>
   <p>
    „Ale už?“ pýtali sa všetci, akoby prekvapení. No vidno, že čítali minúty, kedy príde.
            Veď všetci sú doma, hoci majú tuhú robotu v poli.
   </p>
   <p>
    Gazda mu podal ruku a tisol vrele Mišovu. „Postretaj ťa Hospodin. Riaď sa dobre a
            neodpadni od Boha!“
   </p>
   <p>
    „Len či nezabudnete na mňa?“
   </p>
   <p>
    „My nie, kým ty nezabudneš. Máme ťa ako syna,“ tešil ho gazda. „A toto si vezmi, zíde
            sa ti.“ Do ruky mu vtisol čosi v papieri zabalené.
   </p>
   <p>
    Mišo sa zdráhal, ale celá rodina šla doň. Musel to odložiť k druhým peniazom do
            mešteka. Mal ich hodne, sám nevedel, koľko: okrem richtára, každý mu doniesol, čo mohol.
            No to všetko zdalo sa mu zbytočným. Neznal, že i peniaze majú dáku cenu.
   </p>
   <p>
    Celá rodina vyprevadila ho do dvora. Tam čakala Zuzka. Pritisol ju k sebe, bezvládnu;
            s raneným srdcom vybehol na ulicu. Kráčal tuho, lebo voz už vychodil z dediny. Nevidel
            okolo seba nič. Iba vtedy sa obzrel, keď dakto za ním zavolal: „Šťastlive, Mišo!“ Zdalo
            sa mu, že toto všetko je klam, že sa mu to sníva. Pretrie oči a zaraduje sa, že to bol
            iba zlý sen.
   </p>
   <p>
    No za dedinou dohonil voz Ďura Gabaného. Skutočnosť bola prijasná.
   </p>
   <p>
    „Vysadnime, aby ste sa neomeškali!“ velel richtár. Maťo a Mišo vysadli, oproti nim ich
            otcovia a richtár. Podali ruky tamtým dolu, Ďuro pošibal kone, voz sa schytil do behu.
   </p>
   <p>
    „Keby sme sa vyvalili a keby nás pobilo!“ pomyslel si Mišo a neprejal ho strach pri
            tejto myšlienke. Pole mizlo, tie zeme, z ktorých každá hruda mu je známa. Stromy a
            telegrafické stĺpy sa mihali, ani čo by ich dakto socal nazad.
   </p>
   <p>
    Obzrel sa na dedinu ešte raz. Stojí medzi stromovím, z ktorého lístie už oprchuje;
            stojí ako inokedy. Nič sa jej nestalo, i zajtra bude taká ako dnes. Čudno mu padlo, že v
            nej nebude jeho. Ľudia tak pôjdu po svojej práci ako včera, alebo kedy indy. Tu bude
            stáť a jemu sa bude zdať, že Ondrašová sa dakde podela, že jej už niet na svete medzi
            dedinami. Ten život bude sa v nej hýbať, prúdiť tak, ako keby on tam bol, možno nebude
            tam chybovať nikomu.
   </p>
   <p>
    Taký žravý bôľ prejal mu srdce, že by vykríkol, keby tu bol sám. Vykríkol by, možno
            pohla by sa mu tá ťarcha, čo mu srdce zavalila. No takto sedí a kŕmi sa tým bôľom.
            Spieval by, takú by zaspieval, že by sa tie kamene pohli, ale či je nie smiešno spievať,
            keď ho nik nečuje, nik nehľadí za ním, kremä tých, čo sa s ním vezú a tiež mlčia…
   </p>
   <p>
    Prebehli dedinami. Skoro v každej našli tie isté výjavy, aký sa dnes odohral v
            Ondrašovej. A divno. On zo svojho voza pozerá na ne už tak, ako bol pozeral vlani. Zdá
            sa mu, čo dnes zažil, že to už dávno, dávno minulo — jeho ovieva iný vzduch, iný život.
            Jeho do tých výjavov nič.
   </p>
   <p>
    Došli do mesta, zosadli v hostinci. Richtár im rozkázal jesť a piť, koľko hrdlo ráči;
            predložil im drahé cigary. Mišovi to prichodilo, ani čo by bol s otcom na jarmoku;
            zabudol na dedinu i na bôľ, ktorý ho krušil, keď ho z nej odvážali.
   </p>
   <p>
    Keď prišli na stanicu, našli na nej veľký zástup ľudu. Zväčša mladí, ako oni — pri
            nich starí s tanistrami, ako tu ich otcovia. Richtár poodstúpil od nich a podáva si ruky
            s chlapmi, čo majú v ruke dlhé palice, práve tak sú vysmiati, červení ako on; i tak v
            sviatočnom oblečení. To sú richtári, tiež doviezli svojich regrútov.
   </p>
   <p>
    Zacengalo sa. Všeobecný pohyb.
   </p>
   <p>
    Mišovi srdce tuho zabúchalo. Stál pred ním otec, vysoký; len hlava mu bola naklonená.
            Všetko, čo myslel, že už dávno minulo, stálo znovu pred ním. Pocítil bôľ práve tak
            prudký, ako keď sa v dedine lúčil. Zdalo sa mu, že dedinu až teraz tratí spred očí. Jeho
            otec akoby zakľučoval v sebe celú dedinu…
   </p>
   <p>
    „Majte sa dobre, ňaňo. Pozdravte mi mater a…“ Zajakol sa a položil hlavu na plece
            otcovo.
   </p>
   <p>
    Ten ho privinul k sebe.
   </p>
   <p>
    „No, nič — neplač! Azda sa vrátiš zdravý.“ Mišo pozrel na otca a videl tie jeho sivé
            oči podliate slzami. „Neboj sa: my na teba nezabudneme, i modliť sa budeme…“ Tu ho slzy
            zaliali, že nestačil si ich stierať päsťou. „A toto si vezmi — peniaze. A šanuj si ich.
            Tuto tiež tanistru si opatri, aby ťa neokradli!“ To doložil tónom triezvym, bežným.
            Mišovi dobre padlo ho počuť ešte raz od otca.
   </p>
   <p>
    „No, Boh ťa sprevádzaj!“ A tu podal synovi ruku.
   </p>
   <p>
    Pristúpil k nemu richtár. V ostatný čas mnoho s ním obchodil a obľúbil si ho.
   </p>
   <p>
    „Ďakujem vám, richtár, za všetko!“
   </p>
   <p>
    Starý Horniak podal mu tiež ruku. A on ju stisol. Zdalo sa mu, že je to človek celkom
            blízky, ba rodina jemu. Nie ten starý Horniak, o ktorého dosiaľ ani sa neobzrel.
   </p>
   <p>
    „Sadať! Čo sa tu mrvíš — cúg
    <sup>
     [
     <a class="footnote" href="#ftn.id2506862" name="id2506862">
      3
     </a>
     ]
    </sup>
    ťa nechá!“ kričí ktosi od perónu, kde mašina odfukovala.
   </p>
   <p>
    „Beszállani! Einsteigen!“
    <sup>
     [
     <a class="footnote" href="#ftn.id2506877" name="id2506877">
      4
     </a>
     ]
    </sup>
   </p>
   <p>
    Mišo chytil tanistru do ruky a teperil sa na perón spolu s druhými. Keď už prešiel
            dvierka ohrady šrankovej, starého Miša čosi akoby drglo. Pretisol sa k dvierkam a chcel
            synovi ešte raz stisnúť ruku.
   </p>
   <p>
    „Kartu! Ukáž kartu!“
   </p>
   <p>
    Starý sa obzrel, pri ňom stál sluha železničný.
   </p>
   <p>
    „Karty nemám — chcem Mišovi čosi povedať!“
   </p>
   <p>
    „Marš, nezavadzaj tu!“ štopil ho lakťom.
   </p>
   <p>
    Mišo obzrel otrhaného proletára, i jeho čiapku so štítkom
    <span class="bold">
     <strong>
      „Ks.
                Od.“
     </strong>
    </span>
    <sup>
     [
     <a class="footnote" href="#ftn.id2506927" name="id2506927">
      5
     </a>
     ]
    </sup>
    a dnes prvý raz vzkypela v ňom krv. Človek, ktorý včera možno žobral, dnes
            sa opováži jeho, vážneho občana, znevažovať. Bol by sa pustil s ním do reči, ale prúd
            odsotil ho nabok.
   </p>
   <p>
    On chcel syna ešte raz vidieť. Prišlo mu na um, že vlak pôjde krížom cez hradskú.
            Zavolal richtára a Gabaného, sadol si i starý Horniak a pohli.
   </p>
   <p>
    Mišo s tanistrou tmolil sa po peróne. Nešiel ešte železnicou; nevyznal sa, kam
            vysadnúť.
   </p>
   <p>
    „Regrúti sem!“ kričal ktosi z jedného vozňa tam pri samom konci vlaku. Mal vojenskú
            čiapku, za ňou zelenú chvojku. „Sem, chlapci — pôjde nás viac!“
   </p>
   <p>
    Vošli do vagóna, do ktorého sa ledva pratali. Celé stôsy batohov boli po kútoch. Dym
            bol taký, že ho bolo možno krájať, a zápach ako v korheľni.
   </p>
   <p>
    „Vitajte, kamaráti! Či i vy k regimentu?“ pýtal sa ich ten v čiapke.
   </p>
   <p>
    „I my. Ďakujeme pekne!“
   </p>
   <p>
    „No, sadnite si!“
   </p>
   <p>
    Poniektorí sa rozosmiali na vtipe, lebo vo vozni nebolo lavíc. Iní zádumčivo pozerali
            pred seba.
   </p>
   <p>
    „Nate chvojky; nech každý vie, že sme vojaci!“
   </p>
   <p>
    Mišo i Maťo založili si za klobúky chvojky. Obdivovali tohto človeka, ktorý i v takom
            krušnom okamžení vie byť veselý.
   </p>
   <p>
    „Ej, hora, dolina — moja milá mámilá, sama si si príčina…“ začal spievať mocným,
            trochu už zachrípnutým hlasom, a poniektorí mu pomáhali.
   </p>
   <p>
    Mišo pritlačil sa k obloku a vyzeral na perón. Oči sliedili po tlupe chlapov, ktorí
            stáli tam za šrankami. Otca medzi nimi nevidel.
   </p>
   <p>
    ,Odišiel — nedočkal ma!‘ Zmocnil sa ho nesmierny žiaľ. Nikdy nepocítil tak tuho, čo je
            to osamelosť. Zdalo sa mu neprirodzeným, že nevidí otca pri sebe. ,Či to už vždy tak
            bude?‘ Nemohol uveriť, že by on bez živej duše z domu mohol prežiť tri roky.
   </p>
   <p>
    ,Že ma tak nedočkali!‘ To sa mu zdalo ako veľký hriech. ,Aspoň keby ho raz videl, keby
            mi aspoň zakýval…‘
   </p>
   <p>
    Zacengali. Trúbka zatrúbila.
   </p>
   <p>
    „Mehet!“
    <sup>
     [
     <a class="footnote" href="#ftn.id2507053" name="id2507053">
      6
     </a>
     ]
    </sup>
   </p>
   <p>
    Mašina zapískala, zafučala, zavzdychala a perón so staničným domom šinul sa nazad.
            Tváre stojacich sa zmiešali.
   </p>
   <p>
    Mišo neodstúpil od okna, hľadel na mesto. Tu je hradská, po ktorej sa doviezol do
            mesta. A hľa, na nej voz. Dobre pozná dámy Gabaného po stužkách, vpletených do hrív
            koňom. A vo voze stojí on — starý Mišo, i starý Horniak, kývajú čiapkami. Sňal klobúk a
            zamáchal ním vo vzduchu. Otec ho poznal, kýva naň rukou, hľadí, usmieva sa. Ach, aký je
            to dobrý ten otec! Pán Boh ťa požehnaj, že si sem prišiel syna vyčkávať.
   </p>
   <p>
    „Dobre sa majte, otec môj, dobrý!“ zavzdychal Mišo a slzy mu vypadli.
   </p>
   <p>
    Vlak uhol na stranu, hradská i voz jedným razom zmizli. Mišovi bolo, akoby mu srdce
            napoly roztrhol. Bol by sa nedbal vyšinúť oblokom a padnúť pod kolá…
   </p>
   <p>
    „Čože plačeš?!“ zvolal ktosi jemu za chrbtom. Pritom čiasi ruka zvrtla mu na hlave
            klobúk.
   </p>
   <p>
    Mišo sa obrátil srdito, kto je ten posmešník. Teraz by ho hneď zadrhol. Bol to ten
            istý, čo mu podal chvojku. Jeho živé oči sa usmievali na Miša a bolo v nich čítať i
            trochu súcitu.
   </p>
   <p>
    „To ti bol otec?“ pýtal sa Miša.
   </p>
   <p>
    „Hej,“ odpovedal mu spurne.
   </p>
   <p>
    „Jo
    <sup>
     [
     <a class="footnote" href="#ftn.id2507125" name="id2507125">
      7
     </a>
     ]
    </sup>
    — a nie hej! Od tohto času ti bude všetko jo…“
   </p>
   <p>
    „Nuž jo,“ riekol Mišo po prvý raz v živote, a bolo mu veselšie…
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2523517" name="ftn.id2523517">
        2
       </a>
       ]
      </sup>
      <span class="emphasis">
       <em>
        galún
       </em>
      </span>
      — tkanica
     </p>
    </div>
    <div class="footnote">
     <p>
      <sup>
       [
       <a class="para" href="#id2506862" name="ftn.id2506862">
        3
       </a>
       ]
      </sup>
      <span class="emphasis">
       <em>
        cúg
       </em>
      </span>
      — (z nem.) vlak
     </p>
    </div>
    <div class="footnote">
     <p>
      <sup>
       [
       <a class="para" href="#id2506877" name="ftn.id2506877">
        4
       </a>
       ]
      </sup>
      <span class="emphasis">
       <em>
        Beszállani! Einsteigen!
       </em>
      </span>
      — (maď. a nem.)
                    Nastupovať!
     </p>
    </div>
    <div class="footnote">
     <p>
      <sup>
       [
       <a class="para" href="#id2506927" name="ftn.id2506927">
        5
       </a>
       ]
      </sup>
      <span class="emphasis">
       <em>
        „Ks. Od.“
       </em>
      </span>
      — (z maď. a nem.) Kassa—Oderberg (Košice —
                    Bohumín), značka názvu vtedajšej súkromnej Košicko-bohumínskej železnice
     </p>
    </div>
    <div class="footnote">
     <p>
      <sup>
       [
       <a class="para" href="#id2507053" name="ftn.id2507053">
        6
       </a>
       ]
      </sup>
      <span class="emphasis">
       <em>
        mehet
       </em>
      </span>
      — (maď.) môže ísť, odchod
     </p>
    </div>
    <div class="footnote">
     <p>
      <sup>
       [
       <a class="para" href="#id2507125" name="ftn.id2507125">
        7
       </a>
       ]
      </sup>
      <span class="emphasis">
       <em>
        jo
       </em>
      </span>
      — (z nem.) áno
     </p>
    </div>
   </div>
  </div>
 </body>
</html>
