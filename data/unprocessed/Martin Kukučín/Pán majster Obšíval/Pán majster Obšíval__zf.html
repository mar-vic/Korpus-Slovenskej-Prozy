<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2506857">
       </a>
       1
      </h2>
     </div>
    </div>
   </div>
   <p>
   </p>
   <p>
   </p>
   <p>
    Hneď ako sa vchodí do Ráztok, dediny to ležiacej vo Vysokých Tatrách, vidíme za malým
      potôčkom malý, úhľadný domček, akoby bol len včera zo škatuľky vyskočil. Na ňom zrejmá všetka
      možná okrasa, akú len môže poskytnúť macošská príroda Tatier a umenie tam zosústredené. Steny
      biele ako čistý šifón, z nich pekne vynímajú sa ale tmavorudé obloky. Ostatne v lúčoch letného
      slnka pre oko pozorovateľa neznesiteľný odblesk steny zjemnený bude zeleňou, ktorú poskytnúť
      má práve vzchodiaca fazuľa. Pri každom jej korienku pripevnený je už špagát, ťahajúci sa až na
      nízky krov. Záhradka čo do zovňajšku súladne spojuje krásne s dobrým.
   </p>
   <p>
    K domu nepatria žiadne hospodárske stavy, ba aj dvorík je veľkosti, vlastne maličkosti
      domku úplne primeraný; veď tu nebýva gazda, ale pán Mikuláš Obšíval, poctivého remesla
      krajčírskeho majster. On ale nenie pestiteľom tejto krásnej záhradky, ani jeho pani Fánika —
      oni majú dosť roboty vôkol remesla — ale ich chovanica Julka. Táto vzala si na mladú hlavu
      zapustenú záhradôčku a pretvorila ju na maličký raj, malý, ale pre ňu samu až príliš veľký.
      Našiel by v ňom dosť miesta aj Janko… no ale s tým teraz pokoj!
   </p>
   <p>
    Pán majster Obšíval má — ako podotknuté — vždy dosť roboty. Veď v Ráztokách on je jediný
      predstaviteľ svojho remesla a ako taký už sám zaokrýva potreby celej dediny. Predtým ako na
      púť chodili k nemu zákazníci i zo susedných obcí, ba i z mestečka; lež teraz skvie sa tam už
      novopečená firma: Nathan Fried, Herren-Kleidermacher, ktorý všetok bývalý zárobok Obšívalov k
      sebe narazil. Od tých čias, čo sa táto firma zjavila, nemá starý Obšíval pokojnej hodiny,
      cítiac sa byť zo sedla vyhodeným ani nie vyučeným krajčírom, lež špekulantom, ani nie
      pravoverným kresťanom, lež židom. Horkosť cíti ale najviac oproti bývalým zákazníkom svojim,
      ktorí sa dali od neho tak zvábiť.
   </p>
   <p>
    „No ale,“ teší sa Obšíval, „veď ja ich ešte poučím, kto lepší majster, či starý Obšíval a
      či Fried.“
   </p>
   <p>
    No poučka, bársako často sľubovaná, akosi neskoro chodí. Teraz vžil sa už v obmedzenejšie
      pomery, majúc už len pár objednateľov z mestečka, všetko už obstarných pánov, ktorí i ďalej
      verne u Obšívala vytrvali; ale tým jeden oblek i tri roky trvá. Zato ale nemrie on hlady, ani
      nezaháľa, lež šije na dediny ženskú robotu. Nik nezná tak pekne vycifrovať ženské kabátiky,
      živôtiky, a vesty ako starý krajčír z Ráztok; preto všetka takáto robota ide k nemu na úval a
      náš majster šije, až sa len tak hory zelenajú.
   </p>
   <p>
    I teraz sedí pri šijacom stolíku. Proti nemu šije učeň Miško. Pán majster stačí len kde-tu
      pozrieť na učňa alebo do obloka. Drobnučkou ihlou ozbrojená ruka dobre zvykla k tejto práci,
      lebo už len mechanicky mihá sa vo vzduchu; cverna tiež kratučká; hja, Obšíval tiež objavil
      tajomstvo, pomocou ktorého prevládal krajčír v šití čerta. Na pravý bok začesané vlasy len
      nedokonale zakrývajú veľkú lysinu Obšívalovi; vzdor ich plavej farbe už povážlive prekvitajú
      šedinami. Tvár, nakoľko ju zboku možno rozoznať, je vráskovitá, ale prívetivá a dobrosrdečná;
      postava sama sebou mohutná, u krajčírov až zriedkavá.
   </p>
   <p>
    Pán Obšíval nenie dnes tak dobrej vôle ako obyčajne, lebo dnes je utorok. Včera zadržal
      verne modrý pondelok, idúc do Krapňov, kde má byť pozajtre svadba. Krapeň je ráztocký švec,
      žení jediného syna, a to veľmi dobre. Nahotovili teda na svadbu mnoho koláčov, i pozval
      Obšívala okúsiť ich; veď sú vlastní švagrovia. Bolo čosi i hriatej, no a bez tej nesvedčilo sa
      Krapňovi švagra prepustiť, a Obšíval nebol nikdy núkaný. Núkali ho veľmi a on, súc mäkkého
      srdca, poslúchol i zalieval pilne tie trampoty života. Včera mu nebolo nič, ale dnes dostavili
      sa neblahé následky: má ťažkú hlavu ako cent, bolí ho a pritom zabožil by sa, že je celkom
      prázdna, hučí mu v nej ukrutne, akoby tisíc chrústov v nej mlynčekom bzučalo. Majstrovi ťažko
      to už vytrpieť, odloží robotu z kolien na susedný stolec, a chytiac ubolenú hlavu do oboch
      dlaní, oprie lakte o stolík a stene. Učeň Miško trpí hrozné muky, lebo nadchodí ho smiech na
      majstrovi. Hej, keby bol von, ale by poplašil smiechom svojím kury v celej dedine. No tu
      nesmie, vediac, že je blízko trže.
    <sup>
     [
     <a class="footnote" href="#ftn.id2507019" name="id2507019">
      1
     </a>
     ]
    </sup>
    Smiech zdržiava v hrdle, ako len vládze. Majster je inak dobrý človek, no posmech
      od učňa neznesie. Ak by len raz na ňom kútik utiahol, vedel by s ním i ukrutne naložiť. Ale
      Miško je mocný chlapec, vie premôcť v sebe svojvoľného smejka.
   </p>
   <p>
    Pán majster obrátil teraz svoj skalený zrak na učňa. Tomuto ihneď prešiel smiech pri
      spatrení tej smutnej tváre. Majster povie mdlým hlasom:
   </p>
   <p>
    „Chlapče, dones vody a zavolaj sem pani majstrovú.“ Chlapec odbehol a o chvíľu už niesol
      krčiažtek s vodou a postavil ho pred majstra na stolík. Zápäť za ním prihrnula sa aj pani
      majstrová.
   </p>
   <p>
    Kedysi musela byť veľmi hodná, i teraz sa môže rátať medzi krásne ženské, hoci už päť
      krížikov ju tlačí.
   </p>
   <p>
    „Nuž ale nemala ako ostarieť,“ vravia neuznanlivé susedy.
   </p>
   <p>
    „My, čo sa nahrdlujeme, a ona sedí sebe v chládku ani veľkomožná.“
   </p>
   <p>
    No na jej rukách tiež poznať, že susedy samochtiac nechcú pravdu znať.
   </p>
   <p>
    Obšíval, počujúc tichý krok ženy, pozdvihol smutne hlavu spomedzi dlaní a rozľútosteným
      okom zrelého starca pozrel na svoju šľachetnú ženu.
   </p>
   <p>
    „Kde je Julka? Chcem ju ešte raz vidieť, kým úplne nezahodím ihlu. Už som tam!“ hodil
      starec rukou v tú stranu, kde ležal cintorín.
   </p>
   <p>
    Fánika nepreľakla sa ešte toľme choroby mužovej, akoby sme právom očakávali. Už vedela,
      aká to choroba sužuje Obšívala v utorok, a bola zbehlá vo vede lekárskej natoľko, že znala,
      aké lieky hodia sa na ten deň. Preto viac len z lekárskej obyčaje sa pýtala:
   </p>
   <p>
    „Starký môj, povedz, čo ti je? Čo ťa bolí? Zdúver sa mi, ako to Pán Boh dobrým manželom
      prikázal.“
   </p>
   <p>
    Na tento milý rozhovor bol Obšíval razom strhnutý spiatky už z brán smrti, ale ešte vždy s
      bolesťou povedal:
   </p>
   <p>
    „Mne už márna pomoc. Ja som už — bútľavý peň. Už iba rýľ a motyka mi spomôže. Záha ma v
      ústach pečie ako v ohni, hlava sa mi ide bôľom rozskočiť, a v ušiach mi hučí, sťa keď sa včely
      roja.“ Obšíval rád chorobu žene svojej opisoval: veď ona vedela tak milo poľutovať, že už
      kvôli tomu by sa bolo vyplatilo ochorieť. I jej mužovi hneď polovica choroby odpadla.
   </p>
   <p>
    Fánika položila ruku na čelo mužovo, hľadiac po lekársky do kúta s celkom vážnou tvárou;
      potom vravela:
   </p>
   <p>
    „Horí to, staričký, ako u kováča. Vidíš, to je za včerajšok. Ó, ten modrý pondelok, bohdaj
      by tam skazu vzal i s tým ešte, kto ho prvý vymyslel! A ty, apíček, držíš naň viac než na
      božie slovo. Od mladi, ako som u teba, každé ráno sa modlím päť otčenášov, tri zdravas a jedno
      verímboha, aby si sa od neho odučil, a to všetko darmo. Včera som ťa tiež ako prosila: nechoď;
      a Obšíval šiel.“
   </p>
   <p>
    „Môžem ja z toho, že ma volajú? Už včera ráno pevne som si umienil, že nepôjdem nikam. Ale
      na nešťastie prišiel tvoj brat Krapeň, tak ma pekne volal, toľko mi toho nasľuboval, až som
      šiel. A čo by som bol za rodina, keby som nešiel ani len koláče okúsiť, čo švagriná synovi k
      svadbe nahotovila?“
   </p>
   <p>
    „Žabu čo po samom zlate vodiť budeš, predsa nájde mláku — keď chce. Tak i ty každý
      pondelok musíš nájsť príčinu, aby si mohol zadržať kantátum.“
    <sup>
     [
     <a class="footnote" href="#ftn.id2507182" name="id2507182">
      2
     </a>
     ]
    </sup>
   </p>
   <p>
    „Už, mamička, nepôjdem viac nikdy ani na piaď,“ uisťoval ženu. Volali sa apíčkom a
      mamičkou, aspoň takto chcejúc predstaviť si rodičovské blaho, ktoré z riadenia božieho nikdy
      neokúsili.
   </p>
   <p>
    „Čím raz hrniec navrie, tým vždy páchnuť bude! Najtiaž ti chorobu prestáť, hneď zabudneš
      svoj sľub. Každý utorok mi to sľubuješ a každý pondelok to zrušíš. Ale dobre, pre mňa drž si
      ty svoje pondelky. Na záhu bude dobrá trimfólia,
    <sup>
     [
     <a class="footnote" href="#ftn.id2507208" name="id2507208">
      3
     </a>
     ]
    </sup>
    ktorá sa uvarí a odvarok Obšíval vypije.“
   </p>
   <p>
    „Bože, veď je to ako blen!“ vzdychol Obšíval. „Fánika, hľadaj lepšiu medicínu.“
   </p>
   <p>
    „Zlé zlým, starký. Proti záhe trimfólia, proti hlavyboleniu…“ premýšľala žena.
   </p>
   <p>
    „Na hlavu studené handry,“ doplňoval úsudok ženin, skúmajúc vážnu tvár jej. Nazdal sa, že
      jej nemôže obligátny liek na um zísť.
   </p>
   <p>
    „Hlavu si uviažeš o — koleno, a prestane ťa bolieť,“ zasmiala sa majstrová. Aj Obšívalova
      tvár sa trochu obveselila. Ľahol si do postele a žena išla po kuchyni zháňať sľúbené lieky;
      starý Obšíval ale chrápal už ako peň.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2507019" name="ftn.id2507019">
        1
       </a>
       ]
      </sup>
      blízko
      <span class="emphasis">
       <em>
        trže
       </em>
      </span>
      — zvady, hádky
     </p>
    </div>
    <div class="footnote">
     <p>
      <sup>
       [
       <a class="para" href="#id2507182" name="ftn.id2507182">
        2
       </a>
       ]
      </sup>
      <span class="emphasis">
       <em>
        cantatum
       </em>
      </span>
      — spievané, spev; v prenesenom význame veselá nálada,
          dobrá vôľa
     </p>
    </div>
    <div class="footnote">
     <p>
      <sup>
       [
       <a class="para" href="#id2507208" name="ftn.id2507208">
        3
       </a>
       ]
      </sup>
      <span class="emphasis">
       <em>
        trimfólia
       </em>
      </span>
      (nesprávne z latinského trifolium) — ďatelina
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2507250">
       </a>
       2
      </h2>
     </div>
    </div>
   </div>
   <p>
   </p>
   <p>
   </p>
   <p>
    Pán majster Mikuláš Obšíval bol ráztocký rodák. Jeho rodina stadiaľto pochodila od
      nepamäti sveta. Otca mal hlásnika dedinského, ktorý bol spolu aj hrobárom. Syna svojho tiež k
      tomuto remeslu nútil, no ten nemal k nemu žiadnej chuti; potratil ju vtedy, keď otca jeho raz
      ukrutne strestali, že zameškal o polnoci hlásiť. Pokuta bola tá, že hneď v nasledujúci deň
      musel na pravé poludnie medzi zhonom mládeže vyhlásiť polnoc, a to s rozsvieteným lampášom. I
      umienil si hneď vtedy mladý Obšíval, že nebude obecným služobníkom, ale sám sebe pánom. Keď
      teda vychodil školu, dali ho k dedinskému krajčírovi Krapňovi za učňa. Tam sa dokonale vyučil
      a pobral sa na vandrovku. Tá trvala len tri mesiace. Bol na Dolniakoch, nemohol privyknúť ani
      na vodu, ani na papriku, ani na slaninu; pritom nesmierne túžil za majstrom a — Fánikou,
      majstrovou dcérou. Uspokojac sa tým, že vedel dvojakú cifru na nohavice prišiť, pobral sa
      domov. Vzal si Fániku, s Krapňom začal na jednu ruku, a pretože nik nevedel takú cifru na
      nohavice prišiť ako on, hrnulo sa všetko len k nemu s robotou. I bolo Obšívalovi dobre i s
      jeho Fánikou.
   </p>
   <p>
    Fánika vedela z remesla viac než bársaký tovariš, i pomáhala mužovi pri šití. Remeslo im
      šlo ani z partesov; mešec sa plnil; Obšíval si dom i roľu kúpil, ktorú až posiaľ má: vôbec
      prichodil k vážnosti. Len jedno, jedno vrúcne si tí manželia žiadali. No darmo, Pán Boh
      nechcel s tým zhliadnuť na nich: dieťa nemali. Obšíval, ako pravý kresťan, vzal jednu sirotu
      za učňa a ako za svojho. Chlapec vyrástol, vyučil sa dobre, prišla cholera — umrel. Zostali
      zas samotní. Pretože im samotným bolo veľmi otupne, vzali si švagrovo, Krapňovo dievčatko za
      svoje. U Krapňov mali toho síce na výber, ale Fánika vzala si ešte len dvojročné, krásne
      dievčatko, Julku. Chcela ho od malička vychovať a tak byť mu opravdivou matkou. Obšíval vzal
      ešte jedného chlapčeka, ktorý len starú babičku mal, za učňa. Tento nový prírastok v dome
      Obšívalovskom veľmi dobre znášal sa. Hoci Janko už bol desaťročný šuhaj, keď Julka mala tri
      roky, predsa nemal väčšej radosti, ako keď sa mohol po robote s malou Julčou zabaviť. Keď sa
      Janko Verný stal tovarišom, Julka práve vtedy vychodila školu. Teraz už prestal medzi nimi
      dúverný pomer, ba stránili sa jeden druhého. Janko prišiel do lósov,
    <sup>
     [
     <a class="footnote" href="#ftn.id2507327" name="id2507327">
      4
     </a>
     ]
    </sup>
    i vzali ho na vojnu. Teraz, keď prišlo sa im rozlúčiť, Julka usedave plakala, ba
      dala mu i malý krížik na pamiatku; ani mladý regrút nehanbil sa utierať slzy a privinúť k sebe
      Julku čo rodnú sestru. Tak teda musel Janko svojho otca i mater i krásnu Julku opustiť; musel
      sa rozlúčiť s tým domom, ktorý ho tak pohostinsky bol prijal do náruče svojej.
   </p>
   <p>
    Kto opíše ale žiaľ pána Obšívala! On už bol starobou skľúčený, Janka už za vlastného syna
      považoval; už úfal sa, že podarí sa mu s Julkou spojiť ho, keď mu ho zlá náhoda odňala. Potom
      znajúc vojenský stav len z dopočutia, o vojakovej mravnosti utvoril si veľmi tmavý pochop.
      Hrýzla ho neistota, či aj jeho dobrý Janko nenavráti sa domov čo také „vojačisko“. Bál sa oňho
      sťa pravý otec i modlil sa za šťastný návrat jeho. Avšak nadišla ho ešte tá nehoda, že hneď po
      odchode Jankovom usadil sa v mestečku onen Nathan Fried, a od týchto čias život Obšívalovi bol
      odporný. Keby nebol mal Julče a Fániky a toho modrého pondelku, bol by sa už ťahal do hrobu,
      ale tieto tri faktory viazali ho ešte k životu.
   </p>
   <p>
    Potešovalo ho ešte i to, že Janko prvý rok písal veľmi často. Druhý rok prichádzali redšie
      listy. No v tretí rok nedajbože listu od neho dostať.
   </p>
   <p>
    „No ale,“ tešil sa Obšíval, „už aspoň príde; o desať mesiacov už tu bude.“
   </p>
   <p>
    Prešiel rok, ostatní ráztockí mládenci navrátili sa, no Janko neprišiel. Ba nevďačnosť
      jeho siahala až tak ďaleko, že ani len listu mu neodpísal, lež len odkázal, že ide preč. Tí
      svätosväte tvrdili, že šiel do Krakova s tými vyslúžilci, ktorí sa do žandarmérie zverbovali.
      Toto bol ukrutný úder, ktorý mu život o desať rokov skrátil; tvár jeho zvráskovatela, vlasy
      ošediveli, lysina zväčšila sa. Už bola tam všetka radosť zo života, a on presvedčený bol, že
      jeho krásny Janko pokazil sa na špatného vojačiska, ktorý už za tichým domovom netúži, ale i
      naďalej chce sa čmýriť v bahne
    <sup>
     [
     <a class="footnote" href="#ftn.id2507421" name="id2507421">
      5
     </a>
     ]
    </sup>
    skazenosti mravnej. Keď na Julku a jej bledú tvár a vyplakané oči pozrel, necítil
      viac radosť, ale ťarchu. Ľutoval, že ju vyrval z domu rodičovského a starosť o jej budúcnosť
      na hlavu si vzal. Bol by ju vďačne navrátil rodičom, ale či mu to mohlo svedomie dopustiť?
   </p>
   <p>
    *
   </p>
   <p>
    Poludnie bolo už len na vrabčí skok, ale starý Obšíval, ležiac na posteli, roztvoril oči.
      Choroba už celkom minula, ba i súdny deň omnoho ďalej sa mu zdal byť než zaránky. Svet zjavil
      sa mu už vo svetlejšej farbe, ba i ten márny život tešil ho. Ako ležal na chrbte, držiac ruky
      pod hlavou, blúdilo oko jeho najprv po povale. Keď už tam zo šesť ráz všetky trámy počítal,
      skúmal svoju peknú izbičku. Pozrie k malému stolku i vidí tam, kde obyčajne on sedáva,
      mladistvé dievča. Oblečené je v svetlých jarných šatách, na hlave šatka, stiahnutá až na oči,
      aby pred jasným slnkom clonila. Pretože majster ležal jej za chrbtom, šatka dovoľovala mu
      vidieť iba obrys okrúhleho líca. Ale aké to líce! Myslel bys’, že to alabaster, keby ten mal
      tú prirodzenú farbitosť; ale žiaden umelec nemohol by podať ten kyprý život, prúdiaci sa pod
      priehľadnou kožtičkou. Okrúhle ramená obnažené po lakeť, no ruky ihlou dobádané. Starý Obšíval
      pri spatrení tohto zjavu zmladol o päť rokov; vrásky na tvári zdali sa miznúť; tvár žiarila
      pravým rodičovským blahom. Obšíval sa potichu zdvihol; natiahol ruku, potrhnúc dievča za
      šatku.
   </p>
   <p>
    Obrátila sa k nemu mladá, kvetúca tvár. Stopy smútku z nej ihneď stratili sa. Vôkol malých
      ústok poletoval úsmev, tvoriac malé jamky na dievčinej tvári.
   </p>
   <p>
    „Vy už, otec, hore? Kým vy hlavu si lámete na žartoch, ja sa trasiem, že už umierate.“
   </p>
   <p>
    „A ty by si bola rada, keby sa to stalo. Pekne! Ale ja neumriem prv, kým si nezaskočím na
      Julčinej svadbe.“
   </p>
   <p>
    Dievča sa usmialo, no smutne. Podalo starému ruku, pomocou ktorej on zdvihol sa a zišiel z
      postele. Vytiahol sa lenivo, ako to majú obyčaj všetci denní spáči, a sňal z police v plátne
      zakrútenú látku na šaty. Vtom vstúpila do majstrovej izby čiasi slúžka, nesúca na ruke
      obnosené hábočky. Po zvyčajnom pozdrave pristúpila k stolu, vraviac:
   </p>
   <p>
    „Pán Wein pozdravujú vás a posielajú tieto šaty Arpáda, aby ste ich obšili.“
   </p>
   <p>
    Krajčírovo čelo zachmúrilo sa sťa nebo pred letnou búrkou. S opovržením pozrel na slúžku i
      na šatočky ňou donesené:
   </p>
   <p>
    „Povedz svojmu gazdovi, že moja ihla neobšíva handry od cudzieho krajčíra. Keď nové vedel
      Fried ušiť, prečo nezná i staré vechte plátať? Fuj, celý dom smrdí mi cesnakom! Ale tí si
      myslia: Obšíval nezná nové ušiť, môže aspoň staré plátať. Dobre!“ A s tým vychytiac šaty z rúk
      slúžky, bežal k Julke, ktorá tam pre bratovu nevestu šila sobášne šaty.
   </p>
   <p>
    „Pozri, Julka, je to švík? Ale ako by aj mohol byť lepší, keď to rukou nezošije. Veď i
      ihla toho pekelníka (stroja) ani neprejde cezeň. Jedna cverna naspodku a druhá navrchu, a to
      sa jedna o druhú zachytáva, a to má byť krajčírska robota! Ja, keď šijem, chcem, aby to bolo
      mocné; moja ihla len jednou cvernou šije, ale tá drží viac než takýchto desať. Hej, ľudia sa
      Bohu protivia! Predtým bol majstrom len ten, kto sa tomu vyučil; teraz je ním bárskto, nech
      len vie koleso na bársakej mašine krútiť: teda aj šlajfiar. Povedz svojmu pánovi, že ak jeho
      majster tou mašinou prišije záplatu tak dobre, ako ja na tieto handry, že ho až potom uznám za
      poriadneho majstra, ale prv nie!“ A s tým hodil korisť slúžke, ktorá sa brala preč.
   </p>
   <p>
    Starec bol celý rozhorlený. Koľkokoľvek ráz pomyslel na Frieda, toľko ráz sa nahneval. I
      teraz teda rozhnevaný začal rozkrúcať na stole pohodený balík. Objavil sa z neho kus čierneho
      zamatu. Prestrel si ho na dlaň a tešil sa jeho hladkosti, pretiahnuc po ňom pár ráz kostnatou
      rukou. Pozrel naň proti obloku, skúmajúc jeho čiernu, do belasa hrajúcu farbu. Teraz ho
      prestrel na dlhý stôl, a chytiac do ruky merťuk a ríf, začal po látke kriedou značiť cestu
      nožniciam. Náš majster cítil veľkú nechuť k novotám, lebo ony zapríčinili, že podľahol
      Friedovi. Preto i meter vyhodil zo svojej dielne, berúc mieru jedine papierom na dlhú stužku
      vystrihnutým a niťou zbodnutým. Čo jemu meter? On krajčírskymi nožnicami si odstrihne papier,
      svojou niťou zbodne ho a zas nožnicami urobí na ňom znaky, akým ani Fried nerozumie. Meter ta
      v čerty, do sklepu kupcovi, alebo najviac novopečenému krajčírovi! I teraz tam je zakrútená v
      balíku miera na dlhom papieri. On vlastnoručne meral vestu pre jednu dievčicu na vydaj. Ale
      vie, že taká dievka si to zná zavarovať; to bude snáď i jej potomkom; teda radšej pri meraní
      popustí na jeden palec. No ale i tak látky dosť, načo budú pozostalé franforce, teda i pri
      strihaní ide poza merťuk.
   </p>
   <p>
    „Ale nechže ju Pán Boh živí, aby to zodrala,“ pohodí rukou majster, ktorému v robote už
      prešiel všetok hnev, „nech vidí, že jej prajem,“ i strihá a pripúšťa. A tak Obšíval iba raz
      strihá, ale dvakrát pripúšťa.
   </p>
   <p>
    Celý kus krásneho zamatu je už postrihaný. Keby v izbe bol laik v umení krajčírskom, už by
      ho majster oslovil, tie kúsky poskladať, ale tu sedí Julka, do tajností remesla dobre
      zasvätená; tá by to už vedela; darmo by sa pred ňou vynášal. Miesto toho ale prihovoril sa
      jej:
   </p>
   <p>
    „Čo si tak smutné, dievča? No ale čo mi dáš, ak uhádnem, čo ti chybí?“ pokúšal ju. Ale
      dievča začerveňané ani len oka nepodvihlo zo šitia, len sa usmialo.
   </p>
   <p>
    „Uhádnite a dostanete — plátať handry od Frieda.“
   </p>
   <p>
    „Dievča, mlč mi s tým. Radšej počuj, čo ti chcem povedať: snívalo sa mi veľmi pekne s
      tebou. Už musíš uznať, keď si ty bola tam, že to bolo pekné.“
   </p>
   <p>
    A tu pristúpil k Julke, nechajúc zamat zamatom. Ale tá chvatom šila, ako čo by zajtra už
      nesvitol deň. On jej zastavil ruku, takže voľky-nevoľky pozdvihla zapýrenú tvár. On prešiel
      dlaňou po nej a objavil, že je hladšia než zamat a horúca, horúca.
   </p>
   <p>
    Obšíval, ako len mohol, vyjasnil tvár svoju a doložil:
   </p>
   <p>
    „Bol v tom sne i Janko.“
   </p>
   <p>
    Julka cítila na tvári horúčosť pahreby. Jej oko dôverne spočinulo na milých ťahoch starca
      a skoro šeptom tázala sa:
   </p>
   <p>
    „Ktorý?“
   </p>
   <p>
    „Ktorý!“ opakoval rozzlobený starec, zazlievajúc jej, že mu nechce rozumieť.
   </p>
   <p>
    „Akoby si ty nevedela! Dobre ty znáš, koho volajú Jankom. Chválim Hospodina, že takým
      falošným stvorám, ako vy ženy, nenalial do žíl bezfarbej vody, ale červenej krvi. Čo vaše
      krátke rozumy tajiť by chceli, že ona to vyzradí. Snívalo sa mi, že ste si v záhradke sedeli a
      tam rozprávali. Čo? To som už zabudol; ale pamätám, že to všetko bolo veľmi krásne.“
   </p>
   <p>
    „Sny sú — sny,“ odvetila s ľahkým povzdychom Julka. „O čom najviac myslíme, to sa nám
      prisníva. V sne sme často šťastní, a keď pominie, stojí pred nami triezva skutočnosť.“
   </p>
   <p>
    „To nenie pravda,“ bránil sa starý. „Čo sa mne raz prisnije, to sa splní do litery, lebo
      ja som sa na Mikuláša narodil. Ja som myslel o svojej chorej hlave a predsa neprisnili sa mi
      kapustné hlavy, ale tvoj Janko. Uvidíš, že ti príde.“
   </p>
   <p>
    Toto bolo prvý raz, čo pestún dotkol sa rozboleného srdca schovanky svojej. Hej, bol by on
      mlčal, keby bol tušil, akú vzbudí búrku v jej aj tak rozladenej duši. Pred rokmi dúfala, ale
      teraz už zriekla sa najvyššieho blaha, ktoré žena stavia za cieľ života. Naučila sa zoznámiť s
      najvyššou cnosťou: zriecť sa toho, čo si najvrúcnejšie žiadame. A jedine povedomie tejto
      cnosti udržovalo ju v rovnováhe a pokoji. Starý ale nerozvažite opovážil sa nezasvätenou rukou
      siahnuť naň. Lebo istota sľubných slov jeho nebola dostatočná vzbudiť nové nádeje, po ktorých
      len sklamanie chodí. Dievča tak pevne verilo v slová otcove, ako v evanjelium, chytilo sa ich
      oboma rukami. Pablesk vzbudenej nádeje ožiaril jej celú dušu; čo by mohlo urobiť jej
      vyplnenie?
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2507327" name="ftn.id2507327">
        4
       </a>
       ]
      </sup>
      prišiel do
      <span class="emphasis">
       <em>
        lósov
       </em>
      </span>
      — odobrali ho na vojenčinu, vybrali
     </p>
    </div>
    <div class="footnote">
     <p>
      <sup>
       [
       <a class="para" href="#id2507421" name="ftn.id2507421">
        5
       </a>
       ]
      </sup>
      <span class="emphasis">
       <em>
        čmýrit
       </em>
      </span>
      v bahne — pohybovať sa, hmýriť sa
     </p>
    </div>
   </div>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2505128">
       </a>
       3
      </h2>
     </div>
    </div>
   </div>
   <p>
   </p>
   <p>
   </p>
   <p>
    Cestou k Ráztokám kráča mladý pútnik. Tvár jeho jemná, pleť až ženskobiela, takže by sa
      pravý muž musel hanbiť za ňu. Považovali by sme ho za ženu, v mužský šat preoblečenú, keby
      tvár nebola pokrytá hustou bradou a silným, plavým fúzom. Nebo vyjasnené ako duša decka; ani
      nemožno si krajšieho dňa májového predstaviť ako dnes. Cesta ide kľukatými zákrutami cez
      hlbokú dolinu, ktorou hučí čistá, bystrá voda. Nad hradskou visia mohutné skaliská; obával by
      si sa, že zrútia sa dolu. Každým okamžením ukážu sa v novej a novej podobe, takže oko
      cestovateľa nestačí ich poňať dokonale, lež mimovoľne užasne nad toľkými krásami horskej
      prírody. Oko mladíka nášho rozkošou usmieva sa nad všetkým týmto. Koľko ráz premeral on už
      túto dolinu! Ale nikdy mu tak jej krásy nenapadli, ako dnes. Pred každou skalou a každým
      vodopádom s obdivom zastavil sa. Zdalo sa mu, že od tých čias, čo toto nevidel, tie skaly
      narástli a tá voda zbystrela. Jeho sprievodca, sedliacky šuhaj zo susednej dediny, nesúci
      mladíkov kufrík, divil sa tomu mladému pánovi, čo môže na tých skalách vidieť tak zvláštneho,
      keď sa im tak prizerá. On už koľko ráz šiel popri nich, a nikdy nevidel nič.
   </p>
   <p>
    Tuhľa už posledná zákruta, ešte len dvadsať krokov a pred iskriacimi očima mladíka ležia
      rozložené Ráztoky. Svojím ramenitým zjavením sa prekvapili ho. Pred ním stál kraj ako v
      pohádke, súci skôr do rámu než do skutočnosti. Tie vrchy s ich tmavozelenou jedličinou sú
      prirodzeným rámom, zeleň vzchodiaceho obilia v poli svetlým úzadím, z ktorého vystupujú
      Ráztoky s ich vybielenými, skvúcimi sa domkami. Cestovateľ zastal, utrel si slzu radosti. A
      nezazlievajme to Jankovi — lebo to bol Janko Verný — keď po šesťročnom potĺkaní sa pohnutý je
      až do základov duše, vidiac rodnú viesku svoju.
   </p>
   <p>
    Janko nenačúva už hovor sprievodcov, nevšíma si krás prírody; ba i krásna panoráma Ráztok
      musela ustúpiť v úzadie pred morom rozpomienok, s rodnou dedinkou úzko spojených. Radosť i
      očakávanie, nádej i predtucha možného sklamania mihali sa jedna za druhou v pohnutej duši
      jeho. Tri roky minuli už, čo sem nepísal, ani odtiaľto listu nedostal. Umienil si stratiť sa a
      potom razom, neočakávane zjaviť sa a príchodom svojím všetkých prekvapiť. Od troch rokov tešil
      sa na okamžik tento, a teraz, keď je už tu, trasie sa pred závažnosťou jeho. Čo, ak starý i so
      ženou zomrel a Julka sa vydala? Či nemala k tomu úplné právo, keď ani len jednou litierkou
      nezmienil sa jej o citoch svojich? Koho teda prekvapí svojím náhlym, nečakaným príchodom?
      Vynorili sa mocné výčitky, ktoré mu srdce sťa kliešťami zvierali, že načo tak chlapčensky,
      nezrelo pokrýval sa pred tými, ktorí mu boli všetkým na svete. S ťažkým srdcom vstúpil i do
      dediny. Avšak jej sviatočná tvárnosť potešila ho trochu. Všade vidí nasadené máje, vence,
      zeleň, na jednom preddomí vidí malý oltárik, tam ďalej druhý. Iba teraz zišlo mu na um, že
      dnes najväčší sviatok, deň Božieho tela.
   </p>
   <p>
    Teraz obrátil svoj zrak nad dedinu k malému vŕšku. Tam stojí kostolík ráztocký, zahalený v
      jasnú zeleň líp. Cesta od dediny až k nemu vysadená májmi a posiata voňavým, čerstvým kvietím.
      Nemohol už odolať mocnému hnutiu srdca, i obrátil sa v tú stranu. Sprievodca nevdojak
      nasledoval ho. Z kostola ozýval sa naďaleko spev, zmiešaný s melodickými zvuky organa. Jak
      dávno nepočul domáceho spevu, jak lahodil jeho ušiam, jak zodpovedal jeho citom! Preniknutý
      nábožnosťou, sňal klobúk pred dreveným krížom, stojacim pri kostole, a pobozkal ho. Vošiel
      dnu. Tu všetko ozdobené je lipovými konármi, takže ten ľud, kľačiaci v kostole, zdá sa byť v
      slobodnom. Aromatická vôňa mladej, prebudenej prírody súladne spojuje sa s tuhou vôňou
      kadidla, ktoré vo veľkých kotúčoch dvíha sa pri oltári a rozlieva po celom priestore chrámu.
      Prekrižľoval sa svätenou vodou a kľakol si pri dverách na studenú dlažbu. Vyňal ruženec, ktorý
      mu ešte stará mať bola darovala, a vysielal k Bohu city vrúcej vďačnosti. Nik z prítomných
      nevšímal si príchodzieho, veď každý bol zaujatý sám sebou. V tajomstvennom pološere
      starobylého chrámu stratia sa všetky pozemské myšlienky a duša na mohutných perutiach viery
      vznáša sa k Stvoriteľovi Všehomíra.
   </p>
   <p>
    Na chóre je veselo. Starý Obšíval má dnes veľa práce, ani nezná, kde mu hlava stojí. On má
      dnes dvojitú úlohu: na kostolnom bubne bubnovať a pri procesii podnebie nosiť. Je teda vo
      svojom živle. Drží v rukách paličky, pozorujúc napäto, kedy ich bude mať upotrebiť. V
      záležitostiach kostolných je Obšíval ešte vždy vo vážnosti; hoci čo remeselník mnoho utratil,
      tu ho ešte nik dosiaľ nemohol vytisnúť. On poprával ešte kostolné rúcho a prikrývadlá, ba i
      velebníčkovi on prišíval gombíky na reverende; on bol jeho krajčírom. A to mu lichotilo. K
      týmto svojim prednostiam ľnul s prítulnosťou, s akou staroba vinie sa k rozpomienkam zašlej
      mladosti. Žiadal si, aby ho Nathan Fried aspoň len raz videl v tejto sláve a presvedčený bol,
      že by bol protivník jeho, vzdor tomu, že premohol ho už na poli priemyslu — sňal pred ním svoj
      moderný klobúk. Preto s veľkou starosťou vyklepal staromódne šaty, aby sa vážnosti svojej
      dnešnej úlohy zodpovedajúce mohol pred svetom ukázať.
   </p>
   <p>
    Vírenie bubna ozvalo sa kostolom; Janko ihneď poznal, že to starý Obšíval. Veď kto by
      vedel tak zachodiť s bubnom, ako on? Na hlas trúb zdvihlo sa celé zhromaždenie a zriaďovalo sa
      k procesii. I Janko už povstal a až teraz zbadal, že začína vzbudzovať pozornosť zvedavého
      ľudu. Pozrel po sebe i zahanbil sa, že v cestovnom obleku, zaprášený opovážil sa vniknúť do
      svätyne božej. Odvrátil tvár od ľudu von sa tisnúceho, a vo všeobecnej tlačenici nepozorovane
      vytratil sa von a kráčal rovno k domu majstra svojho.
   </p>
   <p>
    I u Obšívalov na preddomí jest malý oltárik. Janko mechanicky sklonil pred ním koleno. Na
      oltári obraz s nevinným obličajom Spasiteľa, ktorý obnažuje a ukazuje svetu svoje srdce láskou
      plápolajúce. Vence, obrazy práve tak sú umiestnené, ako on to s Julkou za oných časov
      robieval. Či i teraz jej ruky priprávali to? Bolo mu to veľmi vážnou otázkou!
   </p>
   <p>
    Zvuky spevu blížili sa už k nemu. On, nechcejúc byť na očiach diváctva, pobral sa do
      dvora. Dvere pitvorné zapreté, všetci sú v kostole. Hej, dobre vie on, kde býva kľúčik! Siahne
      nad oblok, a hľa, už ho má v ruke. Ani čo by len včera bol odišiel stadiaľto, s takou istotou
      odomkol dvere. Sprievodcu poslal domov, kufrík schoval pod lavičku pri kachliach, aby ho nik
      nevidel. Obzerá sa po izbe, všetko len po starom. Či i obyvatelia sú tí starí?… Spev sa už
      značne blížil k Obšívalovmu domu, tu mala pred oltárikom procesia zastať a stadiaľto vrátiť sa
      do chrámu k zavŕšeniu dnešnej slávnosti. Sprievod kľakol už pred oltárom, i počul Janko hlas
      modliaceho sa šedivého, dobre známeho kňaza. Nad hlavou jeho klenutie, ktoré štyria pyšne
      držia; medzi nimi prvý Obšíval, druhý Krapeň, švec, tretí mlynár a štvrtý richtár-sedliak.
      Teda roľnícky i remeselnícky stav je tu zastúpený. Krátka modlitba skončená i berie sa nazad
      procesia do chrámu. Obšívalová i Julka — obe videl Janko; div mu srdce od radosti nevyskočilo
      — odtrhli sa od tlupy, súc už pri dome, a brali sa dvorkom do izby. Janko rýchlosťou blesku
      uchýlil sa za kasňu, v ktorej sa ušitý tovar zdržiaval, aby ho prichodiace ženštiny nevideli.
   </p>
   <p>
    Stará Fánika len-len že neskamenela strachom, nájduc zotváraný dokorán dom. Šípila i s
      Julkou, že dáki zlodeji vkradli sa dnu i pobrali, čo našli; veď takí bohaprázdni ľudia práve
      vtedy na zlom hlavy si lámu, keď iní pobožní kresťania Pánu Bohu slúžia! Julka, hnaná strašnou
      predtuchou, hrnie sa ku kasni, a otvoriac jej obe krídla, skúma nazhromaždené šatstvo, aby
      konštatovala, čo chybí. Ráno bola plná novou robotou, ak by to tak všetko bolo zhynulo! Veľmi
      sa jej poľahčilo na srdci, vidiac, že nič nenie ani len dotknuté.
   </p>
   <p>
    Vtom zvolá majstrová:
   </p>
   <p>
    „Divný to zlodej! Pozri, Julka, ten nič neukradol, ale nám tuto kufrík položil. Čo to asi
      znamená?“
   </p>
   <p>
    Práve sa chcela zadivená Julka obrátiť v tú stranu, keď vystúpil jej z úkrytu natešený
      Janko. S hrúzou pocítila Julka mocné ramená muža, ako ju zvierajú. V prvom preľaknutí chcela
      sa mu vymknúť, mysliac, že to zlodej; pozrela mu ale do tváre i zatmilo sa jej prekvapením v
      očiach. Ale ten zlodej už kradol sladký poľubok z úst omráčenej devy. V sladkom, blaženom
      záchveve i ona odpovedala naň a mocne stisla okrúhlymi ramenami šiju vrtohlavého tohto
      nevďačníka. Potom spamätajúc sa, pustila razom Janka, a zahanbená nad spáchaným skutkom,
      hodila sa na stolec, a skryjúc červenú tvár do dlaní, plakala. Janko iba teraz zbadal
      zahanbenie dievčaťa, i bolo mu ľúto, že on to zapríčinil. Stará Fánika nemala mu za zlé, že
      šiel prv k Julke než k nej, ale on robil si výčitky, že sa dal prvému návalu citov zachvátiť,
      nechajúc pestúnku po boku. Preto šelmovsky zvolal na Julku, akoby ju za mamu považoval:
   </p>
   <p>
    „Ako sa máte, mama?“ Tu sa ale pretváral, akoby len teraz bol zbadal svoj omyl: „Či si to
      ty, Julka?! Cele sa ponášaš na mamu, a preto odpusťte, že som ju miesto vás vybozkával,“
      pokračoval Janko, objímajúc usmievajúcu sa Fániku, ktorá veľmi dobre prehliadla Janka. No ale
      nehnevala sa preto, ba rástla od radosti. Janko s opravdivým citom synovským ľúbal dobré ruky
      pestúnky. Ani vydýchnuť nestačila v náručí jeho.
   </p>
   <p>
    „Vitaj, dieťa moje. Smrti bych sa bola skôr pozdala, ako príchodu tvojmu. Veď si ty ako z
      neba spadol.“
   </p>
   <p>
    Slzy rodičovského blaha tiekli jej vyjasnenou tvárou. I tvár Julkina divno sa vynímala. V
      očiach slzy hrali, a na ústach smiech. To je pravý dojem dúhy nebeskej.
   </p>
   <p>
    Sotva sa ako-tak spokojili, už sa tam pod stenou ozvali ťažké kroky. Srdce Jankovo stislo
      sa výčitkou, prečo týchto dobrých ľudí tak zavádzal. Vážnym krokom šiel Obšíval domov,
      netušiaci ani zďaleka, aké ho čaká doma prekvapenie. Bol by sa inak ponáhľal; lež teraz, i
      potom, keď zaspieval kňaz: „Ite Missa est!“
    <sup>
     [
     <a class="footnote" href="#ftn.id2505467" name="id2505467">
      6
     </a>
     ]
    </sup>
    mal mnoho upratúvania v kostole. Zástavy musel odložiť, podnebie tiež schovať na
      patričné miesto a iba potom odmeraným krokom išiel domov. Tu vidiac Janka, zastal vo dverách
      ako skamenelý. Teraz ale rozovrel náručie a prijal doň navrátivšieho sa syna.
   </p>
   <p>
    „Hej, ty nevďačník! Poď sem, poď, dám ti kľačať.“ Ale miesto splnenia vyhrážky tisol na
      prsia svoje drahého schovanca. Potom s výčitkou doložil:
   </p>
   <p>
    „Čo si tak zabudol na nás?“
   </p>
   <p>
    „Oj, nie, otec, nezabudol. Chcel som vás len prekvapiť príchodom svojím.“ A na tvári
      všetkých mohol vyčítať, jak znamenite sa mu to zdarilo.
   </p>
   <p>
    „Nezabudol on na nás, apíček, zvlášte na tamto tú,“ ukázala stará na Julču; „vyobjímal ti
      najprv tú, pre mňa len zvyšok zostal“
   </p>
   <p>
    „Stalo sa to nedopatrením,“ bránil sa Janko, „lebo Julka veľmi sa ponáša na mamu.“
   </p>
   <p>
    „Odpúšťame!“ ozval sa majster. „Vidíš, dievča, že sa mi sen splnil. Za to, že som bol tak
      dobrým prorokom, chcem odmenu.“ A už nastavoval svoju vráskovitú tvár. Julka skočila, chcejúc
      vyplniť žiadosť pestúna, ale ten bránil sa proti nej chudými rukami:
   </p>
   <p>
    „Mne sa, Julka, toho už dosť dostalo, kým bol Janko preč; preto právo na tvoj bozk
      popúšťam jemu, on to lepšie bude vedieť oceniť. Čo to vidím, zdráhaš sa? Pozrite len na ňu!
      Predtým vedela to vykonať, a keby to chcel i otec vidieť, nuž zdráhať sa bude.“ Potom v
      ramenách priviedol Julku k Jankovi, ktorý vďačne prijal i tento posledný, ale aj najdrahší dar
      z rúk pestúna svojho, zovrúc ju do náruče svojej, a v jednom blaženom bozku spojili sa obe
      láskou roznietené duše. Starý Obšíval i so ženou pristúpil k nim a požehnal ich.
   </p>
   <p>
    „Teraz už rozprávaj nám, zblúdilý človeče, kde si chodil za tri roky? Dobre sa ti vodilo
      pri žandarmérii?“ pýtal sa zvedavý Obšíval.
   </p>
   <p>
    „Pri akej žandarmérii?“ opakoval otázku s podivením Janko.
   </p>
   <p>
    „Naši mladíci, vrátiac sa z vojny domov, rozprávali nám, že si šiel do Galície
    <sup>
     [
     <a class="footnote" href="#ftn.id2505562" name="id2505562">
      7
     </a>
     ]
    </sup>
    k žandárom. Mne to bolo divné, ale mysliac, že si na vojne prišiel o jedno
      koliesko — uveril som to.“
   </p>
   <p>
    Verný sa pustil do srdečného smiechu nad týmto nepravým chýrom:
   </p>
   <p>
    „Bol som síce v Krakove,“ hovoril, „ale nie žandárom, lež krajčírom. Keď sme tri roky
      doslúžili, ráztockí kamaráti poberali sa domov. Mňa volali sebou, lež ja som im povedal, že
      idem do Krakova. Ale pretože niektorí z vyslúžilcov, ktorí sa k žandárom boli zverbovali,
      spolu so mnou ta išli, teda ráztockí vrstovníci uverili si, aj vám to uveriť dali, že i ja
      chcem byť v Krakove žandárom. To je veru pekné! V Krakove som bol len asi pol roka, potom som
      išiel rovno do Viedne, kde som pol treťa roka pracoval a mnohému sa podučil.“
   </p>
   <p>
    Obšíval až teraz srdečne objímal schovanca, keď počul, že sa verne pridŕža remesla. Luzné
      nádeje skrsli v starej lebke Obšívalovej.
   </p>
   <p>
    „Čo,“ myslel si, „keby môj učeň teraz už porazil bezočatého Frieda; keby sa to jemu
      podarilo, keď je zbehlý v módnej robote!“
   </p>
   <p>
    Táto myšlienka zohrievala staré prsia jeho, v pýche nesmiernej nad hodným schovancom
      nadýmali sa prsia jeho. Vtom ale zišlo čosi Obšívalovi na um:
   </p>
   <p>
    „Povedz mi, na čom ty šiješ?“
   </p>
   <p>
    „Na ševke, ako aj iní krajčíri.“
   </p>
   <p>
    „Nebojíš sa Boha pokúšať bezbožnými mašinami?“
   </p>
   <p>
    „Oj, otec môj, požehnaný to stroj! Kým vy ihlou vyštepíte jediný švík, ja zošijem pomocou
      ševky celý kabát. A aká to rovná robota! Srdce vám bude nad ňou rásť od radosti. A potom i
      robota padne objednateľovi oveľa lacnejšie než pri ručnej práci. Ja som si z Viedne dal ševku
      doniesť. Už je na železničnej stanici.“
   </p>
   <p>
    Obšíval si nedal pre ten stroj pokaziť dnešnú radosť. Teraz bol ešte istejší víťazstva nad
      babravým Friedom; veď jeho schovanec tiež vie so ševkou zaobchodiť a vandroval po inakšom
      meste než špekulant Fried. Prišiel rovno z Viedne! A aký hodný, urastený, biely ako namaľovaná
      panenka! Ženy tiež nevedeli sa dosť nadívať na tú krásnu postavu a celkom zabudli sa v
      horlivom načúvaní reči jeho. Vtom ich ale zburcoval surový hlas Obšívala:
   </p>
   <p>
    „Ženy do kuchyne! Či chcete so studenou kuchyňou vítať svojho hosťa? Choďte a zavolajte
      Krapňa; sem, čo najlepšie máte, dnes chcem držať — modrý pondelok.“
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2505467" name="ftn.id2505467">
        6
       </a>
       ]
      </sup>
      <span class="emphasis">
       <em>
        Ite Missa est!
       </em>
      </span>
      — Choďte, je po omši! — slová, ktoré hovorí
          katolícky kňaz pri zakončení omše
     </p>
    </div>
    <div class="footnote">
     <p>
      <sup>
       [
       <a class="para" href="#id2505562" name="ftn.id2505562">
        7
       </a>
       ]
      </sup>
      do
      <span class="emphasis">
       <em>
        Galície
       </em>
      </span>
      — do Haliče, juhovýchodnej časti Poľska, ktorá patrila
          Rakúsko-Uhorsku
     </p>
    </div>
   </div>
  </div>
 </body>
</html>
