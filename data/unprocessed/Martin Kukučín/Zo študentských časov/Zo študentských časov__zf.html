<html>
 <body>
  <div>
   <div class="titlepage">
    <div>
     <div>
      <h2 class="title">
       <a name="id2506487">
       </a>
       Zo študentských časov
      </h2>
     </div>
    </div>
   </div>
   <p>
   </p>
   <p>
   </p>
   <p>
    <span class="emphasis">
     <em>
      (Črta)
     </em>
    </span>
   </p>
   <p>
   </p>
   <p>
    Bol som sa usalašil vo veľkom rohovom dome v Karlovej ulici, alebo, ako ju na Kráľovských
      Vinohradoch úradne volajú, v Karlovej „třídě“. Táto „třída“ obnášala vtedy ledva sto krokov
      dĺžky a viedla rovno do poľa, pokrytého teraz už snehom. Item
    <sup>
     [
     <a class="footnote" href="#ftn.id2506522" name="id2506522">
      1
     </a>
     ]
    </sup>
    Kráľovské Vinohrady boli ešte vtedy „in statu nascendi“.
    <sup>
     [
     <a class="footnote" href="#ftn.id2506534" name="id2506534">
      2
     </a>
     ]
    </sup>
    Býval som spolu s Dušanom. Dušan bol vtedy vo veľkom priateľstve s Lacom, ktorého
      úprimne obdivoval a čítal s ním Shakespeara v pôvodine. Ja som sa teda začal kamarátiť hneď s
      celým „národom“, no predsa, som sa najviac vodil s naším Jankom. Ešte vtedy nemal mena.
      Pozdejšie Škop ho nazval Chórmajstrom.
   </p>
   <p>
    „Národ“ bol vtedy dosť veľký. Vodcom národa bol náš Alchymista.
    <sup>
     [
     <a class="footnote" href="#ftn.id2506570" name="id2506570">
      3
     </a>
     ]
    </sup>
    V Česku, ako vieme, národ musí mať vodcu; musel ho mať teda i náš národ.
      Alchymistom ho nazval náš Škop, ktorý vedel každému nájsť smiešnu stranu a prišiť mu prezývku.
      No zo všetkých prezývok táto Alchymistovi pristala najlepšie. Keď bol v svojom byte, za stolom
      so štósom hrubých medicínskych kníh, držal ustavične čiernu čiapočku na vrchhlave, ako to
      nosia obyčajne mnísi. Bol počal plešivieť náš Alchymista. Vlastne máločo mu už na temene
      ostalo vlasov. No i táto čiapočka bola dielo jeho vlastných rúk. Vykrojil ju bol z dna
      čierneho klobúka a pristrihol, ako patrí. Alchymista nosil dlhú bradu, pokrývala mu hruď a
      často siahala skoro do pása — bradu peknú, hustú, vlnitú, čiernu ani žúžol, pýchu nielen nášho
      vodcu, ale i celého národa. Áno, všetci sme sa honosili jeho bradou, akoby bola naša. Nachodil
      sa práve „in stadio rigorosorum“;
    <sup>
     [
     <a class="footnote" href="#ftn.id2506619" name="id2506619">
      4
     </a>
     ]
    </sup>
    niet divu, že drvil od rána do noci a vyzeral následkom toho bledý a chudorľavý.
      Ozajstný askét! V byte i na ulici mal ustavične „Kaiserrock“,
    <sup>
     [
     <a class="footnote" href="#ftn.id2506634" name="id2506634">
      5
     </a>
     ]
    </sup>
    čierny alebo aspoň hodne tmavý. To sa rozumie, že ten domáci bol už náležite
      ošúchaný, ale nie na lakťoch. On ho na lakťoch veľmi šanoval. Skrútil rukáv okolo jeho osi,
      takže čo by malo byť na lakti, padlo mu do zhybu lakťového, a následkom toho obšúchala sa tá
      partia, ktorá je obrátená k prsiam. I krídla „Kaiserrocka“ vedel na zvláštny spôsob preložiť,
      takže mu pokryli stehno až do kolien. Bol to zvláštny zjav v našom národe, jeho vonkajšok ozaj
      typický, originálny. Pri štúdiu fajčil dosť tuho. Doma najviac z bielej gypsovky na dlhom pipasári.
    <sup>
     [
     <a class="footnote" href="#ftn.id2506666" name="id2506666">
      6
     </a>
     ]
    </sup>
    Tabak držal v geletke, v ktorej mu bola z domu bryndza prišla. Na túto geletku rád
      písal aforizmy, ktoré mu zišli na um medzi štúdiom. Jeden aforizmus vydobyl si takú slávu, že
      ho vedel celý národ naspamäť. Znel: „Láska a arzenik, to sú dve mocnosti: jedna žerie kosti,
      druhá vnútornosti.“ No zas nadišli i obdobia, keď náš Alchymista postavil gypsovku do kúta a
      geletku blízko lebky, ktorá cerila zdravé zubiská z vysokej skrine na každého, kto vstúpil do
      tohto kabinetu starožitností.
   </p>
   <p>
    No i okrem Alchymistu bolo tam ešte dakoľko „starých“. No k nim sme zriedka dochodili my
      noví. Cyril bol priúsečný, rezervovaný, než aby si sa mu bol mohol priblížiť. Intímne
      priateľstvá nevyhľadával. No beztak mal málo slobodného času; bol oblečený ako elév a najviac
      trávil svoj čas v „garnizonšpitáli“.
    <sup>
     [
     <a class="footnote" href="#ftn.id2506702" name="id2506702">
      7
     </a>
     ]
    </sup>
    V svojej uniforme, počerný, s pristrihnutou briadkou a s cvikerom, vyzeral viac
      ako ,schneidig‘
    <sup>
     [
     <a class="footnote" href="#ftn.id2506725" name="id2506725">
      8
     </a>
     ]
    </sup>
    oficier než budúci doktor. Jožko Menší tiež sa dal zriedkakedy vidieť. Od rána do
      noci bol na prednáškach a kurzoch. My sme ho volali „snaživec“. V ten rok mal absolvovať a bol
      si umienil, že na takto rok v novembri musí mať promóciu: kúsok naozaj heroický, keď druhí
      potrebujú po absolutórium
    <sup>
     [
     <a class="footnote" href="#ftn.id2506745" name="id2506745">
      9
     </a>
     ]
    </sup>
    i dvadsať semestrov, kým odkýchajú nekonečné praktiká a teoretiká. Zato, ak
      zatáral sa medzi nás, nekazil nikdy dobrú vôľu, ani nedržal, ako druhí takí snaživci, dlhé
      rozhovory o medicíne. Radšej nám rozprával mnoho o výbojoch medzi dámami. A musel byť dosť
      podnikavý šuhaj: všetky ošetrovateľky vo Všeobecnej nemocnici a pôrodnici škúlili za týmto
      drobným, ale čiperným donchuanom.
    <sup>
     [
     <a class="footnote" href="#ftn.id2506768" name="id2506768">
      10
     </a>
     ]
    </sup>
    Bol človek zásad; jedna taká zásada bola: Keď drieť, nuž drieť, a keď sa zabávať,
      nuž zabávať sa. Preto na týždňových schôdzkach sotva predseda vyriekol: „Schôdzka je týmto
      skončená!“ — sotva policajný komisár zobral klobúk a palicu, Jožko Menší zalomil hlavu,
      natiahol hrdlo a zaspieval: „Ej, škoda ťa, šuhajko, dudy-dudy-dudy-dom…“ Môj Janko zaraz
      vyvrátil oči dohora, chytil si prstami cviker, ktorý sa mu na nose triasol pri speve, a ťahá
      svojím pekným-tenorom dohora. Škop oprie zas hlavu do dlane, zatvorí oči a ťahá prvý bas tu
      tuho, tu potichšie. Števo naduje hrdlo a derie druhý bas vytrvale a statočne, ani čo by ho
      najal. Jožko Veľký, ak hrdlo bolo preliate ako-mak, pripojil sa tiež k spevu, socajúc zo seba
      čudné zvuky, ktoré často prebíjajú celou harmóniou sťa výstrely z kanóna. My ostatní sme tiež
      pomáhali — fušovali sme do všetkého pomaly. V nižších polohách držali sme sa tenora, vo
      vyšších sme uskočili k basistom. Iba Alchymista sa obyčajne zamlčal, hľadiac dumne pred seba,
      otierajúc popol viržinky nervóznymi pohybmi. O čom dumal v taký čas? Hádam mu zišli na um
      krásne vŕšky okolo Ladzian a Nemiec, alebo rovina okolo Terian, ktorej už tak dávno nevidel.
      Dosť na tom, naša veselosť nebola mu často po vôli preto sa mu pôvod takých zábav, Jožko
      Menší, nepáčil. Ostatne, Jožko bol viazaný k domu. Býval u bezdetného, starého krajčíra, ktorý
      ho už začal považovať ako za svojho. S ním a jeho tučnou polovicou, prívetivou matrónou, musel
      v nedeľu a vo sviatok popoludní ísť do „Štajgrů“ alebo do „Primasů“ a stráviť s nimi tam celý
      večer.
   </p>
   <p>
    Nuž bolo národa dosť a v ňom sme tvorili my dvaja, totiž môj Janko a ja, akýsi zvláštny
      svoj kruh. Prečo? Sám by som nevedel určite povedať: a možno i z mnoho príčin. Pripomeniem len
      tieto. Boli sme oba nováci v Prahe, oba prvoroční, zapísaní na medicíne, oba vo financiách
      náramne šťúpli, alebo, ako náš Alchymista obrazne rád sa vyslovoval: oba sme boli chudoba de
      Badin, psota de Garamseg…
    <sup>
     [
     <a class="footnote" href="#ftn.id2506825" name="id2506825">
      11
     </a>
     ]
    </sup>
    Teda dosť pások bolo medzi nami. A spomeniem ešte tieto. Obedy nám dávali ,U
      Kornelů‘ z Radhošťa, no zato večere museli sme odbaviť neraz frugálne,
    <sup>
     [
     <a class="footnote" href="#ftn.id2506844" name="id2506844">
      12
     </a>
     ]
    </sup>
    o kúsku chleba a jablku alebo o pohári čaju, rozumie sa, bez rumu. Treba zas
      vyznať i to, že nás často na večeru pojali sebou druhí z národa, sami, sponte sua… To bolo od
      nich pekné, áno, vznešené; no predsa to nemenilo na veci, že totiž oni boli bezstarostní,
      zabezpečení buržoa, kdežto my dvaja cele obyčajní proletári. Aspoň tak by asi kvalifikovala
      náš pomer k bohatým dnešná tlač, presiaknutá zásadami zdravého i nezdravého socializmu.
   </p>
   <p>
    Škop dostával z domu hodne groší a riadne, okrem toho mu posielali — viem dobre — často i
      pod zuby, koláčov a klobás. Števovi, ktorý s ním býval, tiež posielali cele riadne mesačný
      plat, i znamenitú bryndzu-jasienku v geletkách, ktorej sme bývali i my neraz účastní, i
      chýrečné ich syrce. Či dostával okrem toho z domu i hurky a klobásy, ja veru neviem; ak ich
      dostával, tak ich so Škopom tajne i pojedol. Len to viem, že ani hurky, ani klobásy pri ňom
      som nikdy nevidel. Dušan dostával svoj príspevok riadne, na prvého, ani čo by bol úradník.
      Okrem toho on bol, myslím, prvý odberateľ bryndze, čo sa týče totiž množstva objednávok, pri
      bryndziarni svojho otca. V časoch všeobecnej biedy a hladu prihodilo sa často, že sa celý
      národ zhromaždil okolo gelety Dušanovej a robil krátky proces s bryndzou a chlebom. Škoda, že
      bol Dušan už vtedy hydrofilných náhľadov
    <sup>
     [
     <a class="footnote" href="#ftn.id2506888" name="id2506888">
      13
     </a>
     ]
    </sup>
    a náklonností. Pri pohári piva sedel celý večer a chlipkal z neho bez porozumenia,
      ba možno skôr s odporom. Števo vyriekol o ňom rozsudok, že nebude nikdy z neho na dačo súci
      kamarát, „do sklenky“. Následkom koketovania s vodou i po bryndzi dával nám vodu piť.
   </p>
   <p>
    Laco dostával tučné subsídiá
    <sup>
     [
     <a class="footnote" href="#ftn.id2506921" name="id2506921">
      14
     </a>
     ]
    </sup>
    z domu, v mesačných dávkach. Okrem toho otvorila z času na čas i mama svoju štedrú
      ruku. Cyril, nikto nevedel, koľko vlastne dostával z domu — no na každý spôsob mal toľko, že
      nepocítil biedy. Jožko Menší od počiatku štúdia dostal sa náhodou do domu bezdetného krajčíra
      a ostal u neho až do konca na byte i na koste. Pani majstrová futrovala ho pečlive buchtami a
      ,vdolečkami‘, takže on sedel v sadle po hrdlo. Jožko Veľký býval zas so strýcom; ten ho držal
      síce v reze, no zato bol zabezpečený. Čo mama tu i tu poslala, to ostalo Jožkovi na dohán a už
      i na ten pohár piva „U Štajgrů“ alebo „U Primasů“. Alchymista dosť často zápasil s biedou. On
      nedostával mesačne, lež v dlhších obdobiach svoju prípomoc. Tak sa zdá, nebol on najlepší
      gazda, lebo týždne veľkej hojnosti zamieňali sa u neho zas týždňami všakovej biedy a
      nedostatku. Zato vedel biedu znášať s filozofickým kľudom. Na večeru takzvaná „houska“,
    <sup>
     [
     <a class="footnote" href="#ftn.id2506962" name="id2506962">
      15
     </a>
     ]
    </sup>
    slaný haring a pohár čistej „pramenitej vody“… V také dni, keď ho bieda veľmi
      prikvačila, vybral sa na výskumné cesty. Prišiel napríklad k Dušanovi, okolkoval čosi a
      konečne vyrukoval: „Nemáš ty, braček, náhodou dačo zaháľajúcich groší?“ A Dušan, duša
      metodická vo všetkom, obyčajne vše našiel niečo v tajných záhyboch svojej tobolky.
   </p>
   <p>
    Nuž všetci boli zaopatrení, jedni hojne, druhí dobre a iní aspoň len obstojne; iba my
      dvaja, môj Janko a ja, neraz sme museli pýtať sa starostlive jeden druhého: „Co budeme jísti,
      co budeme píti?“
   </p>
   <p>
    To nás prirodzene zbližovalo, bárs vo všetkom druhom sme sa rozchádzali. On bol Lipták a u
      nás v Orave je príslovie: „Ľupták — ľapták“. Oravec vôbec je predpojatý proti Liptákovi. Potom
      on vyštudoval na Morave, v mestečku tichom, pod vplyvom českej akurátnosti; ja v Šoporni, kde
      sa žije slobodne, takže si mohol každý večer, ak sa ti ráčilo, ísť k Manzingerovi na „túrós csusza“,
    <sup>
     [
     <a class="footnote" href="#ftn.id2507006" name="id2507006">
      16
     </a>
     ]
    </sup>
    ba i do divadla na „Schöne Helena“.
    <sup>
     [
     <a class="footnote" href="#ftn.id2507018" name="id2507018">
      17
     </a>
     ]
    </sup>
    On sa počeštil do špiku, české frázy samy od seba tisli sa mu na jazyk i v
      rozhovore so mnou. Hrozné „ř“ vyhováral, ani čo by sa bol narodil v Čáslavi. No nadovšetko
      delili sme sa v tom, že on bol syn meštiansky, vo vystupovaní uhladený, jemný, s nádychom
      grandezze, kdežto ja zostával som vždy viac-menej sedliak…
   </p>
   <p>
    Ale nás ešte zbližovalo niečo! Boli sme oba oduševnení za Čechov, za vzájomnosť
      česko-slovenskú. Ja zo zásady, on následkom českej výchovy. Prvé týždne, keď len bolo
      slobodného času, blúdili sme ulicami, obdivovali milú matičku Prahu, všímali si každého výjavu
      na ulici s takou pečlivosťou, s akou si český turista na Slovensku zapisuje každú cibuľu a
      cesnak, čo nájde v kdektorej záhradke. A tak sa zdá, že sme mali i jednaké ciele, totožné
      výhľady a nádeje — že totiž prichytíme sa dákosi, že vybŕdneme, ba hádam ešte prídeme tu ku
      cti a sláve. Nárokovať si také výdobytky mali sme oba právo. On je Slovák, čo maturoval na
      Morave, ja spisovateľ, ktorého „Rysavá jalovica“ pásla sa v tie časy na bujných nivách srbských.
    <sup>
     [
     <a class="footnote" href="#ftn.id2507072" name="id2507072">
      18
     </a>
     ]
    </sup>
   </p>
   <p>
    No ja som sa akosi skoro presvedčil, že také nároky sú utópie. Dľa toho som i zariadil
      ďalšie pokračovanie. No môj Janko bol nevyliečiteľný optimista. Jeho snaha bola: vyhľadávať
      takzvané „styky“. Navštevoval všetky možné schôdzky, zábavky, večierky, „venečky“ a pikniky.
      Vždy v nádeji, že naďabí na dakoho mocného, vplyvného, slovom, že nájde záštitu, že sa s ním
      spozná, spriatelí a pomocou jeho vyšvihne sa na zelenú ratolesť. A všade našiel niečo, čo
      pozdejšie ukázalo sa, že to nebolo „to pravé“. I mňa zvádzal na takéto miesta. Bol som s ním
      na niekoľkých zhromaždeniach, takzvaných valných hromadách Moravskej besedy. No nenašiel som v
      nich nič povznášajúceho. Debaty o všedných veciach, o maličkostiach, o ničom, dlhé, nekonečné,
      do dvoch-troch hodín po polnoci, vedené s cicerónskym aparátom,
    <sup>
     [
     <a class="footnote" href="#ftn.id2507126" name="id2507126">
      19
     </a>
     ]
    </sup>
    smiešnou vážnosťou a dôležitkárstvom. V tie časy bola v Besede hojnosť rečníkov,
      najviac právnici: ľudia neústupní, hrozne húževnatí, ktorí vedeli veľmi šikovne kálať vlasy,
      mlátiť Čákyho slamu.
    <sup>
     [
     <a class="footnote" href="#ftn.id2507152" name="id2507152">
      20
     </a>
     ]
    </sup>
    Na „venečky“ ma neťahalo nič, a potom moja garderóba nebola k takým podnikom
      zariadená. Môj Janko mal úplný plesový oblek, vždy v poriadku, sťa vojak svoju zbroj. Čierne
      nohavice trochu opálali sa mu na tenkých nohách, čamara,
    <sup>
     [
     <a class="footnote" href="#ftn.id2507180" name="id2507180">
      21
     </a>
     ]
    </sup>
    tiež o dlhých krídlach, ktoré za ním pri polke poletovali. Na takých zábavách môj
      Janko vynikol veľmi skoro. Dievčence vedel dobre zabávať, uvádzať a prevádzať, gardedámam
      vedel lichotiť, až sa hory zelenali; a na mikulášskej zábave Moravskej Besedy pôsobil už
      zdarne ako člen „zábavního výboru“ a či „odboru“.
   </p>
   <p>
    Nemajúc schopností k spoločenskému životu, ja som si vybral iné pole. Mal som známosti v
      kruhoch literátov — úfal som sa, že s ich pomocou prebijem sa dákosi napovrch, že zabezpečím
      si dákusi existenciu. No sklamal som sa; známosti také sú náramne nespoľahlivé. Mnohí z nich
      ledva sa pamätali, že ma kedy videli! Alebo ma prijali náramne zdvorile so známou frázou: „Ah,
      velice mě těší! Jak se vám líbí tady, v naší Praze? Hezky, co?“
   </p>
   <p>
    Skutočnosť mi dosť skoro ochladila rozhorúčenú hlavu, rozohnala ružové sny a ilúzie.
      Nadišli i okamihy rozmýšľania, trpkosti, a nadovšetko naliehavých starostí. Také chvíle rád
      som odbavil sám — z vtedajších druhov netušil ani jeden, čo deje sa vo mne. A môj Janko
      najmenej. Ani nemal kedy tušiť, on, okrúžený ustavične hmlou ilúzií. On ešte vždy a pevne
      veril, že sa „uchytíme“, že preplávame, prerazíme…
   </p>
   <p>
    Ostatne také nádeje mal i omnoho skúsenejší človek a starší od môjho Janka. Nebohý Rudolf Pokorný.
    <sup>
     [
     <a class="footnote" href="#ftn.id2507235" name="id2507235">
      22
     </a>
     ]
    </sup>
    No i on bol veľký optimista, bárs ho zo všetkých strán potkalo sklamanie, takže i
      sám zápasil s mnohými ťažkosťami. Podobral sa na to, že mi pomôže prebŕdnuť. „Jen do toho!“
      posmeľoval ma, keď zbadal na mne zronenosť. „Nedejme se!“
   </p>
   <p>
    V tie časy, hneď po mojom príchode do Prahy, mali vyjsť v Květoch drobné štúdie Věšínove,
      všetko známe postavy z Istebného. Redaktor Květov poslal ich Pokornému, ako znateľovi
      Slovenska, aby napísal, alebo dal napísať k nim sprievodný text. Pokorný zveril teda mne túto
      úlohu a ešte ma vyzval, aby som napísal dačo i do jeho Palečka.
    <sup>
     [
     <a class="footnote" href="#ftn.id2507277" name="id2507277">
      23
     </a>
     ]
    </sup>
    O istebnianskych črtách dodal ešte: „Jen ať to bude něco hodně veselého a ať to
      bude — krátké.“
   </p>
   <p>
    Bol som vo vytržení. Nie blázon — dostať sa do Květov! Bolo mi známo, že do Květov nemohol
      sa všantročiť hocikto; ich redaktor bol človek hrozne prísny, hoci spravodlivý a objektívny.
    <sup>
     [
     <a class="footnote" href="#ftn.id2507318" name="id2507318">
      24
     </a>
     ]
    </sup>
    On nedal sa strhnúť ani do jednej z mnohých klík literárnych, čo vtedy jedna proti
      druhej brojili v Prahe a vôbec v Češku. Stál od všetkých ďaleko, osamelý, ale nie izolovaný.
      Literáti si ho ctili a vážili, obecenstvo ho zbožňovalo. Rozličným vlivom vyhýbal tak
      úzkostlive, že so svetom spisovateľským pretrhol vôbec všetky styky. Radšej ostal sám ako
      prst, než aby sa bol zamiešal do boja, ktorý predsa len bol viac-menej boj o chlebíček.
   </p>
   <p>
    Do tých Květov som sa mal teda hneď spočiatku dostať. Nič ma to netrápilo, že som sa mal
      do nich vkradnúť, držiac sa Věšína za kabát. Iba mi bolo nepríjemné, že slovenský text musel
      byť preložený do češtiny. Čitateľov Květov urážala by slovenská próza. Zato sa sám Pokorný
      ponúkol, že mi ho preloží. No i tak bolo mi ťažko predstaviť si, ako nastoliť niektoré
      zvláštnosti istebnianskeho Maderu alebo Pašku v českom rúchu? A potom akým svedomím ja mám
      kradnúť drahý čas na nepatrný preklad človeku, ktorý je zapriahnutý vo vlastnej, ťažkej
      robote, od svitu do noci, ktorý má dosť svojich starostí?
   </p>
   <p>
    I ten pokyn, že to má byť „něco hodně veselého a krátkého“! Už na objednávku niečo
      poriadneho napísať nie je vec ľahká, dakomu vôbec nemožná. A tu ti ešte objednajú, aká má byť
      dĺžka a fazóna: sťa keď sa u krajčíra rozkáže kabát. Ale čo robiť? Každý počiatok ťažký, treba
      sa prispôsobiť…
   </p>
   <p>
    Črtice som sklepal po nesmiernych námahách, po dlhom skracovaní a pripilovaní. Myslím, že
      som skazil na ne viac papieru než Svatopluk Čech na svojho pána Broučka.
    <sup>
     [
     <a class="footnote" href="#ftn.id2507396" name="id2507396">
      25
     </a>
     ]
    </sup>
    A keď som ich ostatný raz prečítal, prepísané načisto, cítil som, že veselosť je
      nasilu, nejde zo srdca; je asi ako veselosť šaša v cirkuse. Boli to naozaj črtice hrozne
      smutné, biedne, bez obsahu a formy. Keď som ich odovzdával Pokornému, začervenal som sa až po
      uši. A veru nie od hrdosti. On ich prečítal a rozsúdil: Dobré sú, ale ich načim pokrátiť…
   </p>
   <p>
    Onedlho vyšli skutočne v Květoch popri obrázkoch Věšínových. Pokorný ich prerobil,
      prispôsobil fazóne takých malých článočkov. Mne odľahlo nesmierne; toto už neboli črty moje,
      ja som nebol za ne zodpovedný…
   </p>
   <p>
    Tak som bol o jednu ilúziu chudobnejší. Hneď na prvom kroku som sa presvedčil, že na
      literárnom poli ja neurobím v Prahe kariéry. A pozdejšie som ani nebanoval. Zoznámil som sa i
      s druhými mladými literátmi, študentmi, ktorých kritika spočiatku vychytila, redaktori a
      nakladatelia ich obliehali svojimi „objednávkami“; šuhaji privykli životu blýskavému
      „nádejeplných talentov“, zabudli na štúdiá, vypísali sa, vyčerpali, čo doniesli so sebou z
      vidieka, a naostatok upadli do zabudnutia… To bola pritrpká výstraha, než aby bol túžil v ich
      stopách sa poberať. Krem toho ani osvedčeným literátom už nekvitli ruže. Z honorárov nedali sa
      stavať paláce, ba ani len domce. Ťažké časy na hospodárskom poli, cukrovarská kríza,
      nedostatok groša, malý odbyt na literárnom trhu, ktorý ešte k tomu zaplavila hyperprodukcia
      svojimi výrobkami. V tie časy totiž zjavilo sa akosi razom veľa „mladých talentov“ — literárne
      produkty utratili značne v cene…
   </p>
   <p>
    V takýchto okolnostiach priblížili sa Vianoce.
   </p>
   <p>
    V Dohviezdny deň ráno sňal som sa s mojím Jankom. Bol prihladený, ako vždy, usmievavý, hoc
      mu nebolo veľmi horúce v jeho zimníčku, tiež veru nie bohvie-koľme ťažkom.
   </p>
   <p>
    „Kde budeme večerať, Janko?“ pýtam sa ho.
   </p>
   <p>
    Tu mi on rozložil, kam všetko dá sa ísť. Tak hneď do Radhošťa, ktorý nám dával obedy. I
      Akademický čtenářský spolek chystá sa dať večeru svojim členom, ktorí ostali na sviatky v
      Prahe. Ohlásili sme sa v Akademickom spolku. Sluha práve vyprázdnil čitáreň a vnáša do nej
      dlhé stoly. Vo výborovni sú koše a debny s darmi pre študentov. Jesto už dosiaľ, bárs je len
      ráno, tu hŕba koláčov, takzvaných vianočiek, čo naposielali páni pekári, i múčnych jedál.
      Popoludní bezpochyby dostaví sa celý regiment rýb všakovak pripravených, ba i rakov a ustríc.
      Nejeden pivovar pošle súdok svojho piva, vinárne a hostinskí zase vína vo fľašiach. Nezabudne
      ani neúnavný dr. Zátka
    <sup>
     [
     <a class="footnote" href="#ftn.id2504906" name="id2504906">
      26
     </a>
     ]
    </sup>
    poslať dakoľko tuctov fliaš svojej sódovky a bezpochyby i dakoľko fliaš svojho
      šampanského, ktoré je síce neškodné, ako sódovka, ale predsa len búcha a kypí. Ten istý obraz
      nás čakal i ,U Kornelů‘, kde mal Radhošť v tie časy svoje stánky. Nuž či tu, či v Akademickom
      spolku, všade bude hojnosť všetkého i zajesť si i poctive zaliať. A ktovie, či sa nenájde i
      neznámy mecén a nestrčí pod servítku väčšiu alebo menšiu banknótu?
    <sup>
     [
     <a class="footnote" href="#ftn.id2504931" name="id2504931">
      27
     </a>
     ]
    </sup>
    Slovom — veselo to tu bude, zábavno, a možno i bujne a rozpustile. Vinovatosť
      nejsť, keď nič iného netreba, iba sa prihlásiť…
   </p>
   <p>
    Ja som sa zamyslel. Večery študentské, bujné a hlučné, nezodpovedali mojej nálade. V iný
      večer ešte, ešte — ale v svätvečer dohviezdny… nie, to už radšej sa utiahnuť, kde je tichšie,
      prítulnejšie. Veď ti nejde o to, aby si sa dobre najedol a napil, ale skôr aby si okrial; keď
      nemôžeš v kruhu rodiny, teda aspoň v teplom zákutí s ľuďmi súrodnými. Ja by bol najradšej,
      keby sa tak bol spojil celý „národ“, keby sme boli mohli spoločne večerať. No to sa nedalo
      previesť. Každý mal známosť, priateľov po meste; rozchytali si ich po rodinách.
   </p>
   <p>
    Tu som začal prehovárať môjho Janka, aby sme my dvaja spoločne večerali, v utiahnutosti.
      Jemu bolo náramne ťažko. V Radhošti i v Akademickom spolku mal on mnoho známych, všetko
      svojich Moravanov, s ktorými biedil v gymnáziu. S nimi by sa dalo rúče pozabaviť…
   </p>
   <p>
    A Janko pristal. Odriekol sa všetkých tých pôžitkov kvôli mne. Naostatok sa začal i
      radovať, ako nám bude útulne v kútiku daktorého reštaurantu pri pohári piva a slanom haringu,
      ak sa nezmôžeme na dačo lepšieho.
   </p>
   <p>
    Bol som uveličený, že mám takého spoločníka. Dobrá vôľa chytila sa i môjho Janka; akási
      nová nádej sa v nás rozhojnila. Akoby predtucha, že nás dnes očakáva šťastie, radostné
      prekvapenie… Ohlásili sme sa vo Všeobecnej nemocnici. V lóži portýrovej preštudovali sme
      lajster, kde boli mená, na ktoré prišla peňažná poukážka. Nášho mena sme tam nevideli, a ani z
      „národa“ nebolo tu ani jedného mena. Akoby bolo Slovensko vonkoncom zabudlo na nás, stratené
      svoje deti!
   </p>
   <p>
    No nič to: nedali sme sa mýliť. Blízko nemocnice býva náš Alchymista. Vybrali sme sa k
      nemu — snáď naďabíme uňho na „zaháľavý groš“. Od týždňov bol navštívený haringovým obdobím;
      dosť ľahko, že zas započne obdobie hojnosti. Po hontianskych vŕškoch museli vymlátiť pšenicu a
      predať; nebolo by divu, keby práve k Vianociam prikvitla podpora.
   </p>
   <p>
    Keď sme vstúpili k Alchymistovi, videli sme na stole mašinku na čaj, kúsok slanej „housky“
      — všetko znaky, že tu nenastal ešte prevrat. Alchymista sedel za stolom s gypsovkou v ústach,
      v oblaku dymu — pred ním Albertova chirurgia.
   </p>
   <p>
    „No, bračekovci, akože je? Nech sa vám páči!“ A ukázal nám do kúta, kde stáli dve-tri
      gypsovky, a pomkol nám geletku s komisným dohánom. „Zapáľte si!“
   </p>
   <p>
    Ej, keby tu bolo groší, náš vodca by nás bol ponúkol viržinkami! Pozreli sme jeden na
      druhého a poberali sa preč.
   </p>
   <p>
    Vyprevádzajúc nás na chodbu, ľutoval náš vodca, že nemôže stráviť dnešný večer s nami. Bol
      pozvaný do rodiny svojho priateľa a súdruha.
   </p>
   <p>
    „No, nič preto,“ teší ma môj Janko. „Tých pár šestákov už zoženiame, čo ako. Pôjdem medzi
      Moravanov!“
   </p>
   <p>
    Moravanov on držal za veľkých boháčov a za vzor všetkých cností.
   </p>
   <p>
    „Najhoršie obed,“ pokračuje on. „V Radhošti niet dnes obeda a do hostinca niet peňazí. Ah,
      čo, poďme my do Myslíkovej kaviarne.
    <sup>
     [
     <a class="footnote" href="#ftn.id2505064" name="id2505064">
      28
     </a>
     ]
    </sup>
    Vypijeme kávu a zjeme po dve bábovky — obed by bol hotový.“
   </p>
   <p>
    No ako ísť do Myslíkovej kaviarne bez peňazí? Chodíme ta síce dosť často, ale najviac so
      staršími. Alchymista tam má i nevyčerpateľný kredit. No, on má i bradu, ako málokto v Prahe!
      Čo môže dať nedôverčivý sklepník na moju koziu briadku alebo na páper, čo nosí môj Janko
      miesto brady? A vystaviť sa potupe, aby nám pán Jozef odoprel — to už nie, za celý svet!
   </p>
   <p>
    Pozostáva nám posledné útočište — anglický prostriedok: Pomoc sám sebe!
   </p>
   <p>
    Povymetali sme vrecká a našli: ja dva grajciare, on tri. Teda predsa len niečo!
   </p>
   <p>
    „Kúpime chleba za päť grajciarov, ja mám čaj, uvarím teda čaju,“ sľubuje môj Janko.
      „Nebudeme predsa bez všetkého. A večera sa už len nájde. Pôjdem k Babánkovi; viem, Babánek
      dostal groše.“
   </p>
   <p>
    Našu sumu som ja vstrčil do vrecka. Ohlásime sa v Žitnej ulici u nášho pekára, ten má
      veľmi dobrý, ,zdravotný‘ chlieb, pečený dľa zásad veľaznámeho dr. Zátku. A takto uspokojení
      prechádzali sme sa Karlovým námestím, ktoré rozprestiera sa pod Všeobecnou nemocnicou, k. u.
      k. garnisonšpitálom a kostolom sv. Ignáca z Loyoly. Námestie chudobných, nešťastných a chorých
      vo dne; večer zas a v noci útulok zaľúbených párikov. Jesto tam dosť zátišia a kútikov, kam sa
      môže ukryť prenasledovaná láska pred očami zvedavých a polície. Dnes sa i chorých premáva
      málo. I ambulancie vo Všeobecnej nemocnici sú redukované na minimum. Kto sa môže obísť, nejde
      dnes na ambulanciu, starší a prvší doktori všetko odišli na sviatky a na klinikách tmolia sa
      iba ich substitúti — doktori i praktikanti, čo majú ďaleko domov. Vlastne i tí usalašili sa v
      izbičke, ktorá je za skliepkom pána Šulca, známeho kupca s delikatesami, kde pijú svoju kvaterku
    <sup>
     [
     <a class="footnote" href="#ftn.id2505143" name="id2505143">
      29
     </a>
     ]
    </sup>
    vína alebo kalištek koňaku. Iba dolu, pred poprsím Hálkovým,
    <sup>
     [
     <a class="footnote" href="#ftn.id2505156" name="id2505156">
      30
     </a>
     ]
    </sup>
    je čosi živšie. Tam rozložil svoje stánky kupec s jedličkami. Tak sa zdá, v
      ostatnú hodinu robí veľmi dobrý obchod, i máločo ostane z jeho nešťastných smrečkov.
   </p>
   <p>
    My sme si umienili, že zídeme na Ferdinandovu třídu a potom Ovocnou ulicou a Václavským
      námestím že sa vrátime na Kráľovské Vinohrady. Ulice tieto, s nádhernými výkladmi, vo
      vianočnom rúchu vábili i nás, nových synov „matičky Prahy“.
   </p>
   <p>
    Aby nám bolo kratšie, pustili sme sa Zděrazom, že sa vnoríme do Pštrossovej uličky.
    <sup>
     [
     <a class="footnote" href="#ftn.id2505194" name="id2505194">
      31
     </a>
     ]
    </sup>
    Zděraz je ulička tesná, medzi starými, drobnými domcami, ktoré stoja jeden opretý
      o druhý. Túto uličku bol som si hneď od počiatku obľúbil. Vedel som, že Zděraz prežil mnoho
      storočí a prežije ich ešte mnoho. Veru nezatára sa sem tak ľahko ani jeden architekt, tento
      úhlavný nepriateľ, a či skôr kat takýchto zákutí: Zděraz stojí trochu na stranu a architekti
      radi vyhľadávajú okázalé miesta. Na rohu jedného z týchto domov je okrúhly kameň, hneď
      neďaleko brány, vykresaný na starosvetsky spôsob, opretý o uhol domu, aby ho snáď pomohol
      pridŕžať. Na tomto kameni som zakaždým videl sedieť starú babičku, slepú, a prehrabávať sa v
      pátrikách. Patrne sedávala tu v zime — v lete od svitu do mraku, modlila sa, a ak kto čo dal,
      odniesla domov. Inu, jesto všakovej biedy na tomto svete! O almužnu nikdy neprosila, nikoho
      neoslovovala a ani nepristavovala. Sedávala tu nehybne, pohrúžená v modlitbách a možno i
      milých — smutných rozpomienkach. Keď som len mohol, prešiel som popri nej, keď som čo mal,
      hodil som jej do lona. Dobre mi padlo z jej bledých úst tiché, smutné: „Zaplať pán bůh!“ Jej
      prázdne, bez výrazu oko, zastreté temnotou, pripomínalo mi milé oko, tiež pohrúžené v
      mrákotách, z ktorého kedysi toľká láska žiarila na mňa…
   </p>
   <p>
    I teraz sedí tam babička temná, zababušená v hrubom ručníku, trasúc sa od zimy a
      prehrabávajúc sa v pátrikách.
   </p>
   <p>
    „Eh, čo, Janko!“ riekol som ja, zazrúc starenu. „My sme mladí, zdraví — a táto tu je
      slepá.“ A prv než sa môj Janko mohol vzoprieť, vhodil som jej našich päť grajciarov do lona.
   </p>
   <p>
    Bolo mi v tú chvíľu akosi ľahko. Zdalo sa mi, že ja a môj Janko sme najväčší boháči
      kráľovskej Prahy.
   </p>
   <p>
    „A teraz už čo?“ zvolal môj Janko s výčitkou, kým za nami znelo: „Zaplať pán bůh
      nastokrát!“ z úst slepej ženy. „Nemáme teda ani chleba!“
   </p>
   <p>
    „Štedrý deň je, Janíčko; i jej sa zíde chleba…“
   </p>
   <p>
    „Ale všetkých päť! To je predsa len primnoho!“
   </p>
   <p>
    „Moc je, keď bijú,“ zasmial som sa ja. Bol som si istý, že by bol dal starene piatku, keby
      bol mal na bydle piatku. Nuž ale čo si počneš? Malá krava, málo mlieka!
   </p>
   <p>
    No i Janko sa pomaličky rozveselil. V dobrej nálade dostali sme sa na jeho byt. Jeho izba
      bola ešte menšia než moja, chodilo sa do nej cez kuchynku jeho panej. V kuchyni bolo horúco;
      do nosa nám udrela vôňa čerstvého pečiva, čo sa smažilo kdesi v rúre. Zato izbička môjho Janka
      bola ako ľadoveň. Nebolo čím dnes ráno zakúriť…
   </p>
   <p>
    Janko, žartujúc a štebotajúc veselo, ako to už on vedel, napravil mašinku, zažal špiritus,
      rozostavil poháre s dvoma kvadrátkami cukru, štrngajúc lyžičkami. O chvíľu vrela voda a izbou
      sa rozšírila vôňa čaju, ktorý pochádzal zo skladu Stankovho.
   </p>
   <p>
    Vtom sa i otvorili dvere a domáca pani vstúpila do našej izby. Bola červená, už či od
      horúčavy a či od rozpakov. Na stôl postavila tanier s buchtami, vypečenými na červeno. V
      rozpakoch nám oznámila, že to jej dar, aby sme probovali z jej koláčov.
   </p>
   <p>
    „No, tak teda, Janko: či ešte banuješ za tými päť grajciarmi?“ pýtam sa ho, keď sme si
      začali ujedať z našich buchiet.
   </p>
   <p>
    „Ja? Ani vtedy som vlastne nebanoval za grajciarmi. Ja jej ich žičím od srdca, nie tých
      päť grajciarov, ale päť zlaták, stovák, tisícok. Nech si tam má. Pre mňa nech celý svet pláva
      v hojnosti a blahobyte. Ja by vďačne nameral každému po prešporskej miere
    <sup>
     [
     <a class="footnote" href="#ftn.id2505333" name="id2505333">
      32
     </a>
     ]
    </sup>
    dukátov, len keby ich mal. Mne bolo ľúto za chlebom dr. Zátku. Ale pretože máme
      teraz buchty, ja som spokojný s čarou, vo vytržení som, braček! Vzdor tomu, že sú toto celé
      obyčajné buchty, kdežto chlieb dr. Zátku je zdravotný. No my i bez toho chleba sme,
      chvalabohu, dosť zdraví…“
   </p>
   <p>
    Nuž vyfutrovali sme dušu dokonale teplými buchtami, zaliali ju čajom, a pretože som ja mal
      i dohánu, zapálili sme si. Keby bolo bývalo v izbe teplejšie, nuž veru neviem, čo by nám ešte
      bolo chýbalo.
   </p>
   <p>
    No i tá večera! Hneď napoludnie vybrali sme sa na poľovačku za pôžičkou. Janko navštívil
      Babánka, Zapletala, Zatloukala, Oščádala a neviem, koho ešte. No ani žírna Morava nemala v ten
      deň fondov, aby priskočila na pomoc „úbohému Slovensku“. Starosť o večeru začínala byť čím
      diaľ naliehavejšia. Nešlo nám toľme o večeru, koľme o poníženie, že sa dozvie moja domáca,
      jeho domáca, že sme strávili Štedrý večer bez večere. Lebo kam sa uchýliť do desiatej,
      jedenástej večer? Ulice budú pusté, prázdne a na nich je tak zima!
   </p>
   <p>
    Prechodiac Karlovou třídou, skočil som na môj byt, či nenájdem tam čo. Janko ma čakal
      dolu. A vrátil som sa k nemu natešený, s drobným lístkom… Keď ho prečítal, tvár sa mu
      zaskvela. Rudolf Pokorný mi píše, že čaká mňa a Janka na večeru…
   </p>
   <p>
    Že prečo sme sa tak rozradovali? Bolo nám, akoby sme mali ísť domov. Jeho dom i za ten
      krátky čas, čo sme bývali v Prahe, stal sa nám ako vlastným domovom. Ja som sa vrátil na môj
      byt, on skočil zas do svojho, a o pol hodiny sňali sme sa na hornom konci Žitnej ulice, kde
      práve boli rozobrali ohromnú drevenú búdu, zbitú z hriad a dosák, do ktorej sa bolo utiahlo
      Národné divadlo a kde začali kopať fundamenty na poriadny kvadrát činžových domov. Janko, ako
      obyčajne pri takých príležitostiach, vyhladený, v čamare, s novou kravatou.
   </p>
   <p>
    Nemohli sme odolať, aby sme sa nezastavili u dakoho z „národa“. Nech sa dozvie národ, že
      sme i my pozvaní! Srdce nás najväčšmi ťahalo k Alchymistovi. Ohlásili sme sa uňho. Jeho
      zvláštna osobnosť najväčšmi nás pútala.
   </p>
   <p>
    I jeho sme našli v čiernom. Ani čo by mal ísť predstaviť sa kantorom pred rigorózom.
      ,Kaiserrock‘ o dlhých krídlach dodáva vážnosti jeho osobe. Dlhá čierna brada sa leskne,
      vyhladená, rozčesaná. On sám je premenený. Nervóznymi pohybmi hladí si hybké fúzy, splývajúce
      jednou vlnou s bradou. Vyráža sa mu v tvári veselosť, sebavedomie; čierne oko, inokedy i
      melancholické a často ustarané, iskrí sa radosťou.
   </p>
   <p>
    „Vitajte, bračekovci!“ zvolal srdečne. „Sadnite! Alebo nie — sedieť nejdeme. Päť hodín —
      hm, najlepšie kuknúť do Myslíkovej a potom na tú večeru… Ah, ozaj! Čo zamýšľate, šuhajci? Čiže
      mi je ľúto, že som sa zadal v inú stranu. Mohli sme byť spolu. Poďme do Myslíkovej…“
   </p>
   <p>
    Tak sme sa pobrali do našej kaviarne. Už zďaleka nám kynula prívetive, sťa stará dobrá
      známa. Ona, kde sa tak milo, útulne sedávalo na úzkych kožených laviciach a neraz i veselo
      zabávalo. Menovite v nedeľu, keď sa popoludní zhromaždil celý „národ“ okolo mramorového stola
      v jednej priehlbine, kde je veľký oblok. Šli sme s ním, privyknutí slúchať vodcu, bez
      ostýchania. A keď sme vstúpili, pán Jozef poklonil sa hlboko „pánu doktorovi“, nám čosi menej
      hlboko a doprevadil nás k „nášmu“ stolu.
   </p>
   <p>
    Ledva sme sadli, už nesie pikolo Národnie noviny, Černokňažníka, Pohľady.
    <sup>
     [
     <a class="footnote" href="#ftn.id2505474" name="id2505474">
      33
     </a>
     ]
    </sup>
    Kaviareň predplácala sa na ne kvôli nám. Pán Jozef, vysoký, chudorľavý, s hlavou
      bielou a vyleštenou sťa zrkadlo, doniesol nám kávu a znáša na misiách čerstvé rožky,
      rozkrájanú vianočku, bábovku, torty a vôbec všetko, čo má lepšieho pod zuby.
   </p>
   <p>
    „Vezmite si, bračekovci, jedzte, ja som veru tiež hladný,“ ponukuje nás Alchymista,
      sŕkajúc svoju kávu, rozumie sa, čiernu. Bielej on nikdy nepije. Možno zato má takú peknú, dlhú
      čiernu bradu. Nezajedá ničím, bárs vraví, že je hladný. „Hm, skutočne ma teší, že ste mi
      nadbehli. Práve som vás chcel ísť pohľadať,“ rozkladá nám svojím trhaným spôsobom, vyťahujúc
      slamku z viržinky, ktorá je na stole ani kanón, čakajúc, kedy jej podložia luntu.
    <sup>
     [
     <a class="footnote" href="#ftn.id2505524" name="id2505524">
      34
     </a>
     ]
    </sup>
    Toto zapaľovanie, ako všetko, čo on robil, vykonáva so zvláštnou pečlivosťou. „Že
      vám ponúknem večeru. No ale vy u Pokorného budete sa mať sto ráz lepšie. A potom, on je náš
      človek… A takto, šuhaji, koľko by vám bolo treba?“ spytuje sa, prihnúc hlavu proti nám nad
      stôl, tajomne šepkajúc sťa sprisahanec.
   </p>
   <p>
    Ja a Janko pozreli sme jeden na druhého v rozpakoch.
   </p>
   <p>
    „Nuž dľa toho…“ ozval sa Janko.
   </p>
   <p>
    „No, dobre!“ prisvedčil Alchymista hlavou. Na nej svieti čelo, nadflikované plešinou,
      ktorá sa rozkladá temenom sťa Kráľova hoľa. „Tak predbežne tu máte… Keď vám bude treba,
      príďte…“ A vstrčil Jankovi do ruky papierik, náramne skrkvaný. „Nota bene,
    <sup>
     [
     <a class="footnote" href="#ftn.id2505562" name="id2505562">
      35
     </a>
     ]
    </sup>
    po večeri, o jedenástej, dvanástej, príďte. Musíme sa zísť. Najlepšie tuná… Bolo
      by zharangovať
    <sup>
     [
     <a class="footnote" href="#ftn.id2505576" name="id2505576">
      36
     </a>
     ]
    </sup>
    národ. No ja som im povedal, podajedným. Šuhajci prídu, zavolajú ostatných…“
   </p>
   <p>
    Alchymista hneď po šiestej vytratil sa svojím drobným, strmým krôčkom, pozapínajúc svoj
      ťažký, solídny zimník pod samú bradu.
   </p>
   <p>
    „Jemu nežiaľ, Alchymistovi,“ začal môj Janko. Dakedy nadišla ho vôľa rozjímať a uvažovať.
      „O pár mesiacov doktor, a dobrý doktor on bude, ja viem: pohľad mu je skúmateľský. A my?
      Doktori in embryone,
    <sup>
     [
     <a class="footnote" href="#ftn.id2505605" name="id2505605">
      37
     </a>
     ]
    </sup>
    vystavení búrkam a nepohodám života!“ Pokýval obrvami, napravil si cviker, a už
      boli zahnané peče a starosti. On vôbec ich ľahko vedel striasť zo seba. On, majiteľ pokrkvanej
      bankovky, čo mu dal Alchymista, zavolal pána Jozefa a pohybom aristokrata položil bankovku
      pred seba (piatka to bola!) a zvolal: „Platiť!“
   </p>
   <p>
    Pán Jozef poklonil sa pred ním hlboko, čajsi mu i bankovka zaimponovala a riekol ponížene:
      „Placený, pane doktor!“
   </p>
   <p>
    Janko pokýval hlavou, i akosi zamyslene i veselo. Natiahli sme naše zimníčky, pozapínali
      ich a vyšli tiež na ulicu.
   </p>
   <p>
    „Nuž tak, Janíčko môj!“ zakončil som ja nahlas svoje rozmýšľanie, ktoré ma bolo dosiaľ
      zamestnávalo, idúc po trotoári Spálenej ulice. „Tá vianočka, čo sme jedli v Myslíkovej
      kaviarni, razila mi niečím — hm, podozrivým…“
   </p>
   <p>
    „A čím, preboha?“ zľakol sa môj Janko. On totiž veľmi pečoval o svoje zdravie a ľahko sa
      naľakal i maličkosti. „Vari si spozoroval dačo?“
   </p>
   <p>
    „No, no, Janko! Neľakaj sa zaraz! Tá vianočka mi nesmierne razila hontianskou pšenicou. Či
      si ty nezbadal? Mne sa všetko vidí, že bola z hontianskej pšenice…“
   </p>
   <p>
    Môj Janko sa rozosmial. Schytil ma pod ruku a natriasa ma, ako to už on má obyčaj, keď je
      bujarej mysle. A oba sme boli veselí. Alchymistova piatka nás šteklila. I nebolo pokoja, kým
      sme ju nepremenili. Janko skočil do trafičky a načal ju, kúpiac päť sultánok.
    <sup>
     [
     <a class="footnote" href="#ftn.id2505673" name="id2505673">
      38
     </a>
     ]
    </sup>
    Sebe dve, mne dve, a jednu za ustávanie…
   </p>
   <p>
    Prv, než sme šli na večeru, chceli sme vidieť ruch veľkomestský bezprostredne pred
      večerom. Pobrali sme sa zas Ferdinandovou,
    <sup>
     [
     <a class="footnote" href="#ftn.id2505693" name="id2505693">
      39
     </a>
     ]
    </sup>
    Ovocnou ulicou a na Priekopy, sebavedome, smejúc sa a trkocúc bezstarostne, i my
      dvaja boháči, kapitalisti. Ulice tieto večer poskytujú ešte skvelejší obraz než vo dne.
      Priekopami zvlášte ťahá sa rad trojramenných kandelábrov, husto nasadených na jednej i druhej
      strane. I dlhočizné Václavské námestie vyníma sa nádherne v bohatom osvetlení, s radmi
      svetiel, ktoré tamhore pod Vinohradmi temer dovedna splývajú. K tomu sa spúšťa večerom na
      mesto hmla, a či je to skôr dym z nepočetných komínov, ktorý dodáva predmetom neurčitosti v
      obrysoch a predstavuje ich obrovskými…
   </p>
   <p>
    No dnes večer stará, pošmúrna Praha sa vyfintila sťa pani sládková v nedeľu. Povykladala
      do skvelých výkladov všetko, čo sa v nej nachodí pekného a vkusného. Ako taká stará, varovčivá
      dáma vo všedné dni skryje svoje bohatstvo a vyrukuje s ním v nedeľu a sviatok. Húfy sveta hrnú
      sa po širokých trotoároch z jednej i z druhej strany v dvoch protivných prúdoch. Každý spechá,
      ako len dopúšťa stisk, podvihnutý golier na zimníku, hlava napred, skoro každý nesie pod
      pazuchou pak s vianočnými darmi. I najväčšiemu skupáňovi odmäklo srdce, i on hľadí prekvapiť
      dakoho, spôsobiť radosť. A všetko to hrnie sa domov, pod záštitu stromca, ktorý čochvíľa ide
      sa zajagať v celej svojej vianočnej sláve…
   </p>
   <p>
    Starou bránou vstúpili sme do šedého domu, širokými, drevenými schody vyšli sme na chodbu.
      Tu na jedných dverách je na bielej table červený nápis: „Administrace Palečka“. Tými dverami
      vstúpili sme do priestrannej izby, kde je redakcia, administrácia a expedícia listu. V dňoch
      expedície musí tu bývať živý ruch, hoci i Paleček v ostatné roky pocítil ťažkosti tej
      spomenutej literárnej krízy a stagnácie. Z mnoho a mnohotisíc predplatiteľov ostalo už len
      dakoľko sto…
   </p>
   <p>
    Tu nás prijal sám domáci pán, Rudolf Pokorný, majiteľ listu. Ako vždy, i vtedy sedel pri
      stolíku môj protektor, veľký priateľ Slovače, priateľ ozajstný, bez bočných ohľadov a
      výpočtov, priateľ obetivý, ktorý z toho priateľstva nemal žiadneho osohu. Tvár sa mu vyjasnila
      dobroprajným úsmevom, keď nás zočil, srdečnosť a úprimnosť mu žiarila z očí. Na prvý pohľad
      môžeš zbadať, že to človek, ktorý sa nenarodil vo veľmeste, nenasiakol egoizmom a
      bezohľadnosťou, vlastnosti, bez ktorých nemožno prebiť a ešte menej udržať sa na površí. On
      sám to nahliadol, žiaľ, trochu pozde, a utiahol sa z mesta na vidiek, ktorý nemal nikdy
      opustiť, z ktorého nemal sa dať nikdy vyvábiť…
   </p>
   <p>
    Zavítalo čosi i druhých hostí. Domáca pani, tiež srdečná, vľúdna, zavolala nás za bohatý
      stôl. Izbu ožiaril vianočný stromec, pod ktorým čakajú vianočné dary i pre nás dvoch „úbohých
      Slováčkov“. Nasledovala večera, dlhá, bohatá. Nebolo opekancov, ani oblátok s medom, ani
      druhých vecí, čo na Slovensku dodávajú tej večeri zvláštneho starosvetskeho rázu, a povedzme i
      toľkej poézie. Zato nás prekvapila rozmanitosť, s ktorou Česi vedia priprávať ryby. Boli
      studené i teplé, pečené i smažené, s omáčkou i slané; iným slovom: ryby na bielo, červeno,
      modro, čierno… Všetko tučné kapry z rybníkov kniežaťa Schwarzenberga v Třeboni,
    <sup>
     [
     <a class="footnote" href="#ftn.id2505817" name="id2505817">
      40
     </a>
     ]
    </sup>
    ktorých došla ohromná masa vo velikánskych kadiach do Prahy na vianočný trh. Dnes
      každý nádenník musí mať na stole svoju rybu, ako musel mať každý Francúz svoju kuru v hrnci za
      časov Henricha IV.
    <sup>
     [
     <a class="footnote" href="#ftn.id2505842" name="id2505842">
      41
     </a>
     ]
    </sup>
   </p>
   <p>
    Ryby sme sprvu zalievali plzenským „od Ježiška“, no dosť skoro sme nahliadli, že to nie
      ich živel. „Huba, ryba, dyňa, sviňa…“ zišlo nám na um. Chytili sme sa červeného mělníckeho.
      Pivo skormucuje niektoré povahy — k nim som patril i ja, a tak sa zdá i náš Alchymista. Pri
      pohári piva sme my dvaja bývali najviac zamyslení, ak nie práve smutní. I Laco býval pri pive
      zlej vôle, príkry a spurný mnoho ráz. Števo býval zas záderčivý, rád vyvolal dišputu a potom
      už neupustil od svojho, čo bys’ ho bol rozsekal. No, tu červené mělnícke,
    <sup>
     [
     <a class="footnote" href="#ftn.id2505878" name="id2505878">
      42
     </a>
     ]
    </sup>
    bárs neškodné, rozviazalo nám jazyk. Dostavila sa dobrá vôľa, veselosť; Janko i ja
      trkotali sme až milá vec. A keď boli taniere odnesené, môj Janko vyvrátil razom oči do povaly,
      prichytil cviker, ktorý sa mu knísal na nose, bárs nos bol stvorený nosiť na sebe cviker, a
      začal svojím jasným trasľavým tenorom: „Anička, dušička, nekašli…“ Mňa zas pochytil lokálny
      patriotizmus; hneď za ním zanôtil som, trochu po rechtorsky síce, ale to nerobí nič: „A ja som
      z Oravy debnár…“
   </p>
   <p>
    To bolo prvý raz, že som sa pocítil v Prahe ako doma… Veselí, rozjarení vstali sme od
      stola. Nám dvom zažiarili sa líca, sťa keď sa zora zapáli, uši horeli. Zdalo sa nám všetko tak
      krásne a jednoduché, čo bolo prvej mrzké a skomolené… Iba domáci pán zvážnel akosi. A keď sme
      sa mali lúčiť, akoby ho boli nadišli rozpaky. Mňa pristavil v svojej administrácii pri písacom
      stole a vtisol mi do ruky chumáč papierikov. Pozriem — a vidím, čo som beztoho tušil, že sú to
      zlatky, aké sa len môžu sňať v šuplíku literáta…
   </p>
   <p>
    „Honorár za črty v Květoch…“ vysvetľuje mi s úsmevom, ktorým hľadel zakryť rozpaky.
   </p>
   <p>
    „Moje črty?“ zadivil som sa. A veselosť mi prešla; zišiel mi na um osud mojich črtíc k
      Věšínovým obrázkom: ich nezručnosť, holota, bezobsažnosť. Polial ma rumenec studu, a prvý
      pohyb bol, že hodím klbko tých zlaták na písací stôl. No — neurobil som tak…
   </p>
   <p>
    Svitlo mi v hlave, že to nie je žiaden honorár, ale cele druhý manéver: snaha neuraziť
      moju citlivosť ponúknutím podpory. Domáci pán bol by sa zarmútil, že sa mu hra nevydarila,
      keby som bol dal znať, že som uhádol, aké sú to zlatky. Ten okamih bol nám trápny, obom
      jednako: možno jemu viac než mne. Skrátil som ho čím väčšmi, vybľabotajúc čosi ako
      poďakovanie, a vstrčil som „honorár“ do vrecka. Na tvári hostiteľa rozliala sa radosť a
      spokojnosť. Spadol mu, ako vidno, ťažký kameň zo srdca. So zvláštnou vrúcnosťou stisol mi ruku
      na rozlúčku. Akoby mi chcel ďakovať, že som prijal jeho „honorár“, nevyložil na zlú stranu
      jeho priateľskú pomoc. A ja, vyznám úprimne, necítil som poníženia, necítil som urazenú svoju
      hodnosť; naopak, akoby ma o jednu mocnú pásku viac viazalo k tomuto milému, šľachetnému
      človeku.
   </p>
   <p>
    Zamyslene poberal som sa popri mojom druhovi. On, rozjarený, širokej vôle, trkotal
      ustavične, drmal a šteklil ma, pripomínal najveselšie momenty večere. A ja som myslel zas na
      môjho hostiteľa, na jeho zamyslenosť, ktorá skrsla medzi naším veselým smiechom; na rozpaky,
      keď som stál s ním zoči-voči a on sa mi bál otvorene ponúknuť pomocnú ruku; na radosť konečne,
      keď sa mu pozdalo, že sa mu vydarila lesť… Bolo mi voľne, ľahko na srdci. Matička Praha,
      pošmúrna, studená, teraz sa mi zdá prívetivou, milou, pečlivou matičkou, kde ozaj nemá miesta
      egoizmus, kde nie sme predsa tak opustení. A všetky tie chmáry z obzoru mojej duše zahnal
      jediný srdečný pohľad môjho hostiteľa, vyhnal trpkosť z mojej duše akoby divom…
   </p>
   <p>
    Myslíkova kaviareň bola plná, hlučnejšia než po iné dni o tomto čase. No nás neokúzľoval
      ruch a huk kaviarne. Naše oko padlo najsamprv k „nášmu“ stolu a srdce nám zabúchalo radosťou.
      Celý „národ“ sedí za stolom, in corpore,
    <sup>
     [
     <a class="footnote" href="#ftn.id2506006" name="id2506006">
      43
     </a>
     ]
    </sup>
    všetko druhovia veselí, úprimní, v sviatočnej nálade. I Jožko Menší sa dostavil;
      neviem, ako uskočil svojmu bezdetnému krajčírovi, Jožko Veľký tiež sa doredikal až hen z Malej
      Strany, kde strávil so strýcom Štedrý večer. Pán inžinier prišiel z Karlína, vytrhnúc sa z
      kruhu rodiny, aby posvätil hodinku i tejto druhej, širšej rodine… Števo a Škop, nerozluční,
      ako vždy, sedia i teraz jeden pri druhom. Števo nie je pošmúrny, nedišputuje, akoby dišputoval
      v iný večer, nezadiera do nikoho. Sedí s usmievavou tvárou, načúvajúc, čo sa hovorí, alebo
      hádam ťahá paralelu medzi dvoma kardinálmi: Richelieu a Mazarin.
    <sup>
     [
     <a class="footnote" href="#ftn.id2506016" name="id2506016">
      44
     </a>
     ]
    </sup>
    Laco je tiež krotkejší, v úsudkoch zhovievavejší: nie je mu všetko „egal“,
    <sup>
     [
     <a class="footnote" href="#ftn.id2506028" name="id2506028">
      45
     </a>
     ]
    </sup>
    ako obyčajne. Všetci prišli, všetci, do nohy; i tichý Dušan, ktorý bezpochyby
      ťažko nesie, že nie je za stolom otca svojho, kde ich večeralo dnes večer najmenej tridsať…
   </p>
   <p>
    No za vrchstolom sedí náš Alchymista, natešený, s prívetivým svitom v živom čiernom oku.
      Rukávy na „Kaiserrocku“ okrúca pečlive, aby sa mu na lakťoch nehobľovali. Viržinka v nervóznej
      ruke vrtí sa a podchvíľou otiera sa o popolnicu. Bledé, asketické líce tiež sa mu zažiarilo…
   </p>
   <p>
    „Šuhajci, nože, čo by ste tak?“ spytuje sa nás z príchodu. „Kávu, absint, knikebajn? Alebo
      hádam čaj, alebo punč?“
   </p>
   <p>
    „Dajte si slivovice,“ radí nám Števo, omočiac pery v kalíšku. „Dobrá je, slavonská. Alebo
      rrhum!“
   </p>
   <p>
    Nuž i my stali sme sa účastní požehnania, ktoré doniesla na národ divná metamorfóza, že
      totiž z hontianskej pšenice vystane, čo len chceš. I káva, i čaj, i absint a napokon i
      slivovica.
   </p>
   <p>
    Po polnoci sme zas in corpore išli „na Slovany“.
    <sup>
     [
     <a class="footnote" href="#ftn.id2578115" name="id2578115">
      46
     </a>
     ]
    </sup>
    Už zďaleka doliehal spev zhromaždeného množstva. I Števo, ba i Laco dali sa
      strhnúť prúdom a vstúpili do osvetleného chrámu. V ňom sa rozliehala starobylá pieseň:
      „Narodil sa Kristus pán…“ Môj Janko hneď pridružil svoj zvučný, trasľavý tenor k piesni
      množstva, my ostatní mlčíme, každý zaujatý svojimi myšlienkami. I Števo pozerá akosi divne k
      oltáru, pred ktorým liturguje mních, okrúžený druhými mníchmi. Nad oltárom je nápis v
      polokruhu, vyvedený zo svetál plynu, trblietavých a podskakujúcich: „Gloria in excelsis Deo!“
    <sup>
     [
     <a class="footnote" href="#ftn.id2578149" name="id2578149">
      47
     </a>
     ]
    </sup>
    A ktovie, na čo myslí Števo v svojej duši, ktorú považuje za cele skeptickú!
      Možno, že ani nemyslí na kardinálov Richelieua a Mazarina, vidiac skromné jasle na oltári a
      toto ohromné množstvo, ktoré s vrúcnosťou a úfaním hľadí k nim…
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2506522" name="ftn.id2506522">
        1
       </a>
       ]
      </sup>
      <span class="emphasis">
       <em>
        item
       </em>
      </span>
      (lat.) — aj, práve tak
     </p>
    </div>
    <div class="footnote">
     <p>
      <sup>
       [
       <a class="para" href="#id2506534" name="ftn.id2506534">
        2
       </a>
       ]
      </sup>
      <span class="emphasis">
       <em>
        Kráľovské Vinohrady boli ešte vtedy „in statu nascendi“
       </em>
      </span>
      — štvrť
          Prahy, v ktorej ešte pred polovicou minulého storočia boli len osamelé usadlosti v
          poliach, neskôr tu otvorili parky. Obec Kráľovské Vinohrady zriadili až roku 1849 a na
          mesto boli povýšené až roku 1879. Odvtedy sa datuje ich prudký vzrast; in statu nascendi
          (lat.) — v zárodku, na počiatku.
     </p>
    </div>
    <div class="footnote">
     <p>
      <sup>
       [
       <a class="para" href="#id2506570" name="ftn.id2506570">
        3
       </a>
       ]
      </sup>
      <span class="emphasis">
       <em>
        Alchymista
       </em>
      </span>
      — človek, zaoberajúci sa alchýmiou, to jest pomýlenou
          stredovekou chémiou, ktorá sa usilovala zmeniť jeden prvok na druhý alebo vyrobiť „elixír
          života“ na predĺženie života, „kameň mudrcov“ na získanie múdrosti ap. Súčasne to bola aj
          tajná časť lučby, ktorá sa zaoberala vyrábaním kovov, najmä zlata. Tu žartovná prezývka
          medika.
     </p>
    </div>
    <div class="footnote">
     <p>
      <sup>
       [
       <a class="para" href="#id2506619" name="ftn.id2506619">
        4
       </a>
       ]
      </sup>
      <span class="emphasis">
       <em>
        „in stadio rigorosum“
       </em>
      </span>
      (lat.) — v štádiu prísnych skúšok
     </p>
    </div>
    <div class="footnote">
     <p>
      <sup>
       [
       <a class="para" href="#id2506634" name="ftn.id2506634">
        5
       </a>
       ]
      </sup>
      <span class="emphasis">
       <em>
        „Kaiserrock“
       </em>
      </span>
      (z nem.) — cisársky kabát
     </p>
    </div>
    <div class="footnote">
     <p>
      <sup>
       [
       <a class="para" href="#id2506666" name="ftn.id2506666">
        6
       </a>
       ]
      </sup>
      <span class="emphasis">
       <em>
        gypsovka na dlhom pipasári
       </em>
      </span>
      — fajka z gypsu na dlhej čutore,
          rukoviatke
     </p>
    </div>
    <div class="footnote">
     <p>
      <sup>
       [
       <a class="para" href="#id2506702" name="ftn.id2506702">
        7
       </a>
       ]
      </sup>
      <span class="emphasis">
       <em>
        „garnizonšpitál“
       </em>
      </span>
      (z nem.) — nemocnica vojenskej posádky, ktorú
          vybudovali z barokového jezuitského internátu pri Všeobecnej nemocnici (Ide o Všeobecnú
          nemocnicu na Karlovom námestí v budove, ktorá patrila pôvodne ústavu šľachtičiek,
          založenej r. 1790. Do všeobecnej nemocnice chodieval Kukučín s ostatnými medikmi na
          prax.)
     </p>
    </div>
    <div class="footnote">
     <p>
      <sup>
       [
       <a class="para" href="#id2506725" name="ftn.id2506725">
        8
       </a>
       ]
      </sup>
      <span class="emphasis">
       <em>
        „schneidig“
       </em>
      </span>
      (nem.) — prísny
     </p>
    </div>
    <div class="footnote">
     <p>
      <sup>
       [
       <a class="para" href="#id2506745" name="ftn.id2506745">
        9
       </a>
       ]
      </sup>
      <span class="emphasis">
       <em>
        absolutórium
       </em>
      </span>
      (lat.) — prepúšťacie vysvedčenie o zakončených
          skúškach na vysokej škole
     </p>
    </div>
    <div class="footnote">
     <p>
      <sup>
       [
       <a class="para" href="#id2506768" name="ftn.id2506768">
        10
       </a>
       ]
      </sup>
      <span class="emphasis">
       <em>
        donchuan
       </em>
      </span>
      — záletník, podľa Dona Juana, hrdinu španielskej legendy
          zo 14. storočia; typ nebezpečného a smelého zvodcu žien
     </p>
    </div>
    <div class="footnote">
     <p>
      <sup>
       [
       <a class="para" href="#id2506825" name="ftn.id2506825">
        11
       </a>
       ]
      </sup>
      <span class="emphasis">
       <em>
        chudoba de Badin, psota de Garanseg
       </em>
      </span>
      — posmešne: chudoba z Badína,
          psota z Hronseku, podľa kedysi chudobných obcí neďaleko Banskej Bystrice
     </p>
    </div>
    <div class="footnote">
     <p>
      <sup>
       [
       <a class="para" href="#id2506844" name="ftn.id2506844">
        12
       </a>
       ]
      </sup>
      <span class="emphasis">
       <em>
        frugálne
       </em>
      </span>
      (z lat.) — skromne, triezvo, jednoducho,
          primerane
     </p>
    </div>
    <div class="footnote">
     <p>
      <sup>
       [
       <a class="para" href="#id2506888" name="ftn.id2506888">
        13
       </a>
       ]
      </sup>
      <span class="emphasis">
       <em>
        Škoda, že bol Dušan už vtedy hydrofilných náhľadov
       </em>
      </span>
      — Dušan
          Makovický ako tolstojovec bol antialkoholik, žartovne: bol hydrofilných to jest
          vodomiľných náhľadov; presne hydrofília je schopnosť tkanív organizmu prijímať vodu,
          viazať a udržiavať ju.
     </p>
    </div>
    <div class="footnote">
     <p>
      <sup>
       [
       <a class="para" href="#id2506921" name="ftn.id2506921">
        14
       </a>
       ]
      </sup>
      <span class="emphasis">
       <em>
        subsídiá
       </em>
      </span>
      (z lat.) — podpory, výpomoc
     </p>
    </div>
    <div class="footnote">
     <p>
      <sup>
       [
       <a class="para" href="#id2506962" name="ftn.id2506962">
        15
       </a>
       ]
      </sup>
      <span class="emphasis">
       <em>
        „houska“
       </em>
      </span>
      (čes.) — žemľa
     </p>
    </div>
    <div class="footnote">
     <p>
      <sup>
       [
       <a class="para" href="#id2507006" name="ftn.id2507006">
        16
       </a>
       ]
      </sup>
      <span class="emphasis">
       <em>
        „túrós csusza“
       </em>
      </span>
      (maď.) — tvarohové rezance
     </p>
    </div>
    <div class="footnote">
     <p>
      <sup>
       [
       <a class="para" href="#id2507018" name="ftn.id2507018">
        17
       </a>
       ]
      </sup>
      <span class="emphasis">
       <em>
        „Schöne Helena“
       </em>
      </span>
      (nem.) — Krásna Helena, názov operety Jacqua
          Offenbacha (1819 — 1880) z roku 1864
     </p>
    </div>
    <div class="footnote">
     <p>
      <sup>
       [
       <a class="para" href="#id2507072" name="ftn.id2507072">
        18
       </a>
       ]
      </sup>
      <span class="emphasis">
       <em>
        spisovateľ, ktorého „Rysavá jalovica“ pásla sa v tie časy na bujných nivách
            srbských
       </em>
      </span>
      — Kukučínova poviedka Rysavá jalovica vyšla už roku 1886 v
          chorvátskom časopise Stražilevo (č. 47) pod názvom Šarena junica. Slika iz slovačkoga
          narodnoga života.
     </p>
    </div>
    <div class="footnote">
     <p>
      <sup>
       [
       <a class="para" href="#id2507126" name="ftn.id2507126">
        19
       </a>
       ]
      </sup>
      <span class="emphasis">
       <em>
        debaty… vedené s cicerónskym aparátom
       </em>
      </span>
      — t. j. odborne; nazvané
          podľa rímskeho spisovateľa a rečníka Cicera (106 — 43 pred n. l.), ktorý svoje súdne reči
          podkladal dôkladným dôkazovým materiálom a podával ich dokonale vybrúsenou rečou.
     </p>
    </div>
    <div class="footnote">
     <p>
      <sup>
       [
       <a class="para" href="#id2507152" name="ftn.id2507152">
        20
       </a>
       ]
      </sup>
      <span class="emphasis">
       <em>
        mlátiť Čákyho slamu
       </em>
      </span>
      — tárať, hovoriť do sveta; vzniklo z povesti
          o Ladislavovi Čákym († 1655), majiteľovi vígľašského panstva a hlavnom županovi Zvolenskej
          stolice, ktorý vraj dovoľoval na svojom panstve každému brať si slamu v neobmedzenom
          množstve.
     </p>
    </div>
    <div class="footnote">
     <p>
      <sup>
       [
       <a class="para" href="#id2507180" name="ftn.id2507180">
        21
       </a>
       ]
      </sup>
      <span class="emphasis">
       <em>
        čamara
       </em>
      </span>
      (z franc.) — čierny kabát so šnúrami
     </p>
    </div>
    <div class="footnote">
     <p>
      <sup>
       [
       <a class="para" href="#id2507235" name="ftn.id2507235">
        22
       </a>
       ]
      </sup>
      <span class="emphasis">
       <em>
        Rudolf Pokorný
       </em>
      </span>
      — (1853 — 1887), český básnik, priaznivec a
          podporovateľ Slovákov. Vydal Potulky po Slovensku (1883, 1885; zmieňuje sa v nich i o
          začínajúcom Kukučínovi) a iné práce so slovenskou tematikou. Vydával Knihovnu
          československú. Od roku 1885 redigoval humoristický časopis Paleček, ktorý vychádzal v
          rokoch 1872 — 1887 v Ottovom nakladateľstve.
     </p>
    </div>
    <div class="footnote">
     <p>
      <sup>
       [
       <a class="para" href="#id2507277" name="ftn.id2507277">
        23
       </a>
       ]
      </sup>
      <span class="emphasis">
       <em>
        mali vyjsť v Květoch drobné štúdie Věšínove, všetko známe postavy z
            Istebného… sprievodný text… zveril teda mne túto úlohu a ešte ma vyzval, aby som napísal
            dačo i do jeho Palečka
       </em>
      </span>
      — po roku 1884 bolo v Květoch uverejnených mnoho
          obrázkov zo Slovenska najmä z Oravy, českého maliara Jaroslava Věšína (1860 — 1915),
          tvorcu anekdotického žánru niekedy i so smelým politickým zameraním. Na augustovom
          zhromaždení roku 1887 v Martine v paulinyovskom dome bola výstava jeho diela, ktorá mala
          neobyčajne veľký úspech a ohlas. Iba pod jedným z textov k obrázkom je uvedené Kukučínovo
          meno (VIII, 2, 321 — 323). V Palečku vôbec nie je.
     </p>
    </div>
    <div class="footnote">
     <p>
      <sup>
       [
       <a class="para" href="#id2507318" name="ftn.id2507318">
        24
       </a>
       ]
      </sup>
      <span class="emphasis">
       <em>
        redaktor bol človek hrozne prísny, hoci spravodlivý a objektívny
       </em>
      </span>
      — Květy (1879 — 1915) založili a redigovali Svatopluk Čech (1846 — 1908), Vladimír Čech
          (1848 — 1905) a Servác Bonifác Heller (1845 — 1922). Do roku 1899 bol Svatopluk Čech
          „usporiadiateľom básní a pôvodnej krásnej prózy“ v Květoch.
     </p>
    </div>
    <div class="footnote">
     <p>
      <sup>
       [
       <a class="para" href="#id2507396" name="ftn.id2507396">
        25
       </a>
       ]
      </sup>
      <span class="emphasis">
       <em>
        viac papieru než Svatopluk Čech na svojho pana Broučka
       </em>
      </span>
      — narážka
          na poviedkový cyklus Svatopluka Čecha s hlavnou postavou pražského filistra. Vychádzali
          šesť rokov: Výlet páně Broučkův do měsíce (1886), Pravý výlet pana Broučka do měsíce
          (1888), Nový epochální výlet pana Broučka tentokráte do patnáctého století (1888), Pestré
          cesty po Čechách prací Matěja Broučka a jeho společníků (1891) a Matěj Brouček na výstavě
          (1892)
     </p>
    </div>
    <div class="footnote">
     <p>
      <sup>
       [
       <a class="para" href="#id2504906" name="ftn.id2504906">
        26
       </a>
       ]
      </sup>
      <span class="emphasis">
       <em>
        dr. Zátka
       </em>
      </span>
      — dr. August Zátka (1847 — 1935), český advokát,
          priemyselník z Českých Budejovíc, ktorý má zásluhy na rozvoji českého školstva i
          hospodárstva
     </p>
    </div>
    <div class="footnote">
     <p>
      <sup>
       [
       <a class="para" href="#id2504931" name="ftn.id2504931">
        27
       </a>
       ]
      </sup>
      <span class="emphasis">
       <em>
        banknóty
       </em>
      </span>
      — bankovky, papierové peniaze
     </p>
    </div>
    <div class="footnote">
     <p>
      <sup>
       [
       <a class="para" href="#id2505064" name="ftn.id2505064">
        28
       </a>
       ]
      </sup>
      <span class="emphasis">
       <em>
        do Myslíkovej kaviarne
       </em>
      </span>
      — dom u Myslíků na Myslíkovej ulici
     </p>
    </div>
    <div class="footnote">
     <p>
      <sup>
       [
       <a class="para" href="#id2505143" name="ftn.id2505143">
        29
       </a>
       ]
      </sup>
      <span class="emphasis">
       <em>
        kvarterka
       </em>
      </span>
      — štvrtka, dutá miera (10,5 litra)
     </p>
    </div>
    <div class="footnote">
     <p>
      <sup>
       [
       <a class="para" href="#id2505156" name="ftn.id2505156">
        30
       </a>
       ]
      </sup>
      <span class="emphasis">
       <em>
        pred poprsím Hálkovým
       </em>
      </span>
      — pomník českého básnika Vítezslava Hálka
          (1835 — 1874) od sochára B. Schnircha z roku 1881
     </p>
    </div>
    <div class="footnote">
     <p>
      <sup>
       [
       <a class="para" href="#id2505194" name="ftn.id2505194">
        31
       </a>
       ]
      </sup>
      <span class="emphasis">
       <em>
        Zděraz,… do Pštrossovej uličky
       </em>
      </span>
      — ulice neďaleko Karlovho námestia
          v Prahe
     </p>
    </div>
    <div class="footnote">
     <p>
      <sup>
       [
       <a class="para" href="#id2505333" name="ftn.id2505333">
        32
       </a>
       ]
      </sup>
      <span class="emphasis">
       <em>
        prešporská miera
       </em>
      </span>
      — dutá miera, 62 litrov
     </p>
    </div>
    <div class="footnote">
     <p>
      <sup>
       [
       <a class="para" href="#id2505474" name="ftn.id2505474">
        33
       </a>
       ]
      </sup>
      <span class="emphasis">
       <em>
        Národnie noviny, Černokňažník, Pohľady
       </em>
      </span>
      — najpopulárnejšie
          slovenské noviny a časopisy. Národnie noviny (1870 — 1947), redigoval počas Kukučínovho
          pražského štúdia Ambro Pietor; Černokňažníka, humoristický časopis (1876 — 1910), v
          osemdesiatych rokoch redigoval Juraj Čajda; Slovenské pohľady, časopis pre literatúru,
          politiku a umenie, začali vychádzať roku 1881, v osemdesiatych a deväťdesiatych rokoch ich
          redigovali Sv. Hurban Vajanský a Jozef Škultéty.
     </p>
    </div>
    <div class="footnote">
     <p>
      <sup>
       [
       <a class="para" href="#id2505524" name="ftn.id2505524">
        34
       </a>
       ]
      </sup>
      <span class="emphasis">
       <em>
        lunt
       </em>
      </span>
      (z nem.) — zápalná šnúra, knôt
     </p>
    </div>
    <div class="footnote">
     <p>
      <sup>
       [
       <a class="para" href="#id2505562" name="ftn.id2505562">
        35
       </a>
       ]
      </sup>
      <span class="emphasis">
       <em>
        nota bene
       </em>
      </span>
      (lat.) — dobre si zapamätaj; a ešte k tomu
     </p>
    </div>
    <div class="footnote">
     <p>
      <sup>
       [
       <a class="para" href="#id2505576" name="ftn.id2505576">
        36
       </a>
       ]
      </sup>
      <span class="emphasis">
       <em>
        zharangovať
       </em>
      </span>
      (z franc.) — zburcovať
     </p>
    </div>
    <div class="footnote">
     <p>
      <sup>
       [
       <a class="para" href="#id2505605" name="ftn.id2505605">
        37
       </a>
       ]
      </sup>
      <span class="emphasis">
       <em>
        in embryone
       </em>
      </span>
      (lat.) — v zárodku
     </p>
    </div>
    <div class="footnote">
     <p>
      <sup>
       [
       <a class="para" href="#id2505673" name="ftn.id2505673">
        38
       </a>
       ]
      </sup>
      <span class="emphasis">
       <em>
        sultánka
       </em>
      </span>
      — druh cigarety
     </p>
    </div>
    <div class="footnote">
     <p>
      <sup>
       [
       <a class="para" href="#id2505693" name="ftn.id2505693">
        39
       </a>
       ]
      </sup>
      <span class="emphasis">
       <em>
        Ferdinandova ulica
       </em>
      </span>
      — dnešná Národná trieda v Prahe, smerujúca k
          Vltave
     </p>
    </div>
    <div class="footnote">
     <p>
      <sup>
       [
       <a class="para" href="#id2505817" name="ftn.id2505817">
        40
       </a>
       ]
      </sup>
      144
      <span class="emphasis">
       <em>
        kapry z rybníkov kniežatá Schwarzenberga v Třeboni
       </em>
      </span>
      —
          šľachtickému rodu Schwarzenbergov, ktorý od roku 1670 mal titul ríšskych kniežat, patrili
          obrovské majetky v Rakúsku i v Čechách
     </p>
    </div>
    <div class="footnote">
     <p>
      <sup>
       [
       <a class="para" href="#id2505842" name="ftn.id2505842">
        41
       </a>
       ]
      </sup>
      <span class="emphasis">
       <em>
        musel mať každý Francúz svoju kuru v hrnci za časov Henricha IV.
       </em>
      </span>
      — Henrich IV., Bourbonský (1553 — 1610), francúzsky panovník (r. 1598 vydal Nantský
          dekrét, ktorý zaručoval protestantom slobodu vyznania). Za jeho vlády bol v krajine
          pomerne veľký blahobyt. Francúzsky ľud v povestiach rozpráva, že jeho želaním bolo, aby i
          roľník mal v nedeľu na obed sliepku.
     </p>
    </div>
    <div class="footnote">
     <p>
      <sup>
       [
       <a class="para" href="#id2505878" name="ftn.id2505878">
        42
       </a>
       ]
      </sup>
      <span class="emphasis">
       <em>
        červené mělnické
       </em>
      </span>
      — druh červeného vína z Mělníka, vinárskeho
          mesta v stredných Čechách
     </p>
    </div>
    <div class="footnote">
     <p>
      <sup>
       [
       <a class="para" href="#id2506006" name="ftn.id2506006">
        43
       </a>
       ]
      </sup>
      <span class="emphasis">
       <em>
        in corpore
       </em>
      </span>
      (lat.) — hromadne
     </p>
    </div>
    <div class="footnote">
     <p>
      <sup>
       [
       <a class="para" href="#id2506016" name="ftn.id2506016">
        44
       </a>
       ]
      </sup>
      <span class="emphasis">
       <em>
        Richelieu a Mazarin
       </em>
      </span>
      — francúzski kardináli a štátnici; Armand
          Jean Duplessis Richelieu (1585 — 1642), zakladateľ kráľovského absolutizmu; Julles Mazarin
          (Giulio Mazarini) (1602 — 1661), pokračovateľ Richelieuových snáh, ktorý zavalil
          obyvateľstvo krutými daňami.
     </p>
    </div>
    <div class="footnote">
     <p>
      <sup>
       [
       <a class="para" href="#id2506028" name="ftn.id2506028">
        45
       </a>
       ]
      </sup>
      <span class="emphasis">
       <em>
        egal
       </em>
      </span>
      (fr.) — jedno
     </p>
    </div>
    <div class="footnote">
     <p>
      <sup>
       [
       <a class="para" href="#id2578115" name="ftn.id2578115">
        46
       </a>
       ]
      </sup>
      <span class="emphasis">
       <em>
        Slovany
       </em>
      </span>
      — kláštor Na Slovanoch, Emauzy bol založený roku 1347
          Karolom IV. pre slovanských benediktínov so slovanskou liturgiou
     </p>
    </div>
    <div class="footnote">
     <p>
      <sup>
       [
       <a class="para" href="#id2578149" name="ftn.id2578149">
        47
       </a>
       ]
      </sup>
      <span class="emphasis">
       <em>
        gloria in excelsis Deo
       </em>
      </span>
      (lat.) — sláva Bohu na výsostiach; slová z
          evanjelia (Lukáš 2, 14), ktoré sa čítajú v kostole na Vianoce
     </p>
    </div>
   </div>
  </div>
 </body>
</html>
