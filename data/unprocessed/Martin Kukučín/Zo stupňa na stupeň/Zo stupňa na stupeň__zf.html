<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2517162">
       </a>
       1
      </h2>
     </div>
    </div>
   </div>
   <p>
   </p>
   <p>
   </p>
   <p>
    Boli sme na hradách. Ženy trhali rané konope a kládli v brázdach do snopov. Moja mať vzala
      si okuliare. Robotu okolo konopí a ľanu považuje za najprvšiu v celom gazdovstve. Ja som sa
      hanbil pomáhať materi. Postával som po úvratiach. Nuž, chcel som už byť chlapom.
   </p>
   <p>
    Na hradskej od mesta zahučalo, ako keď letí kočiar. Pozriem v tú stranu, i mať prestala
      konope trhať. Zjavil sa ľahký kočiarik ťahaný dvoma pejkami. Pred nimi beží veľký psisko,
      obzerá sa na pána a prská od radosti. Pán sedí na vysokom kozlíku a tríma liace. Bič sa kníše
      sem-tam, zatknutý do pošvy. Pán ešte nie starý, oholený, červenej tváre. Klobúk hodený na
      stranu a kosy tetrovca za ním trepotajú vo vetre. Slnko sa tuho odráža od bielej vesty a tiež
      bielych nohavíc. Na zadnom sedisku rozložil sa kočiš v šnurovanom dolománe, malom klobúčku —
      nuž ako panskí kočiši. Nemajúc roboty, zložil ruky na prsia a hľadí ospalým okom na tento
      svet, vyhriaty letným slniečkom.
   </p>
   <p>
    Koč prefrkol konča nášho konopiska, kone pohádzali hlavami. Pán a kočiš ani nepozreli na
      nás.
   </p>
   <p>
    „Kto je to?“ pýtam sa matere. Znal som okolitých pánov takto z videnia. Tohoto som ešte
      nikdy nevidel.
   </p>
   <p>
    „Ja — to je veľký pán,“ odpovedá výsmešne. Aspoň práve tým tónom vravieva otcovi, keď
      chudák dačo vyvedie, čo nemal: ,Ty si veľký majster!‘
   </p>
   <p>
    „A kto?“
   </p>
   <p>
    „Nuž exekútor, Martin Hudis.“
   </p>
   <p>
    „Martin Hudis?“ zahíkal som udivený.
   </p>
   <p>
    Znal som ho oddávna, bárs nie z videnia. Brat Mišo mi veľa rozprával o ňom. Hudis sa bol
      zatúlal do našej dediny a pritrel sa akosi v škole. Bol sirota, mať mu kdesi v svete umrela,
      potulujúc sa s dieťaťom. Otca neznal a nemal. Aspoň jeho mať nemohla udať celkom hodnoverne,
      ktorý bol jeho otec: či pán „osvícený“, či pán „veľkomožný“, či konečne pán „urodzený“. Medzi
      nižšími nemala ho čo hľadať, ako sa sama pýšila. Ale medzi tými bol iste ktorýsi on.
   </p>
   <p>
    Prischol teda našej dedine, vlastne škole. Pán rechtor Andreas Gregáň bol jeho materi
      strýk, či ujec, neviem už v ktorom kolene. Nemal detí, tak ujal sa malého Martina. Stáť ho to
      veľa nákladkov nestálo: čo chlapec zjedol a podral, to odmendíčil.
    <sup>
     [
     <a class="footnote" href="#ftn.id2523003" name="id2523003">
      1
     </a>
     ]
    </sup>
   </p>
   <p>
    Z toho času pochádzajú styky nášho Miša s Martinom. Otec totiž vzal si do hlavy, že bázeň
      božia je počiatok múdrosti. Múdrosti bolo u Miša málo, i bázeň pred otcom pomaly padala — otec
      ho dal k pánu rechtoru Gregáňovi do rezu, azda mu jej ten dačo naženie. Tak mendíčili spolu s
      Martinom. Chodievali po gregoráciách a blažeáciách,
    <sup>
     [
     <a class="footnote" href="#ftn.id2523028" name="id2523028">
      2
     </a>
     ]
    </sup>
    koledách, svadbách i kršteniach s piesňou i vinšmi, ktoré pán rechtor „z príkladu“
      vlastnoručne skladával. Všade ich uctili, takže chlapci z takýchto výprav vraciavali sa
      obyčajne posilnení na duchu i na tele.
   </p>
   <p>
    Ale najväčšmi spomínal brat jednu udalosť. Niesol s Martinom košík hrušiek a hrniec medu,
      čo pán rechtor poslal pastorkyni svojej, vydatej v Plačanoch. Kým do Plačian prišli, vyzobkali
      z hrušiek čo lepšie a med vylízali nadobro. Vrátili sa s lístkom od pastorkyne, v ktorom
      nevedieť, čo stálo. Iba feruľa v ten deň s Mišom i Martinom známosť veľmi citeľne obnovila.
   </p>
   <p>
    I mať sa naspomínala, ako Martin neraz prišiel do nás, prisadol k druhým, keď sa jedlo, a
      zmietol za pol opálky pečených zemiakov. Veľmi sa žalúval, že ho strynká hladom moria. Dosť
      možno, strynká ani netušila, koľko jej chovanec zvládze.
   </p>
   <p>
    Ja som už Martina neznal. I sestra ho spomínala a zle sa žalovala naň, koľko hrachu,
      šošovice, hrušiek a jabĺk navláčila sa mu do školy. Martin bol za jej časov už kustosom,
      pozdejšie preceptorom.
    <sup>
     [
     <a class="footnote" href="#ftn.id2523087" name="id2523087">
      3
     </a>
     ]
    </sup>
    Čo sestre chýbalo v hlave, musela nahrádzať takými potravnými článkami, ktoré
      nikto nevie, kam sa u preceptora dievali. Boli i takí, čo sa chceli vytiahnuť spod tejto kontribúcie.
    <sup>
     [
     <a class="footnote" href="#ftn.id2523104" name="id2523104">
      4
     </a>
     ]
    </sup>
    Ale nikomu sa to nevydarilo. Pán rechtor bol už starý, spravodlivosť prisluhoval
      výlučne preceptor. A tu vždy buričom dokázal, že švih nemusí byť jeden ako druhý. Na dakoho sa
      tuho zahnal, ale švihol slabo, na druhého sa tuho zahnal a švihol tiež, aby „dôjšlo“. Dakedy
      spozoroval, že veľmi ľupká — i našiel tam podstrčenú otcovu čapicu alebo materin kožuštek, na
      ktorom toľme ľupkalo. Inokedy zas nepobadal i keď ľupkalo a nepreviedol patričnú „visitacio
      personae ad faciem loci“.
    <sup>
     [
     <a class="footnote" href="#ftn.id2523126" name="id2523126">
      5
     </a>
     ]
    </sup>
   </p>
   <p>
    Vyšvihol sa v dedine na stupeň, aký len možno dosiahnuť. Pred ním boli už iba pán rechtor
      sám, richtár obce a bača. Naša obec, súc farou do Podkobylian, nemá farára. A postavenie svoje
      vykorisťoval ukrutne, ako svedčí moja sestra.
   </p>
   <p>
    Po smrti pána rechtora stal sa v obci ohromný prevrat. Úrady sa presypali, z organa
      vypadli dve najhlavnejšie píšťaly a mechom sám kurátor
    <sup>
     [
     <a class="footnote" href="#ftn.id2523156" name="id2523156">
      6
     </a>
     ]
    </sup>
    pani kurátorke kožuch poplátal. Martin Hudis vykvapol tiež z pomocníctva, lebo
      nový pán rechtor bol mladý a feruľou narábal vlastnoručne. Tak sa stratil kamsi, nikto nevedel
      kam. Len pamäť jeho žila medzi vrstovníkmi, recte
    <sup>
     [
     <a class="footnote" href="#ftn.id2523176" name="id2523176">
      7
     </a>
     ]
    </sup>
    „vekodruhmi“, a vďačným potomstvom.
   </p>
   <p>
    „Pán Boh pomáhaj!“
   </p>
   <p>
    Pri mne stojí krstný otec Jano Koreň. Ten, čo ma to vysadil na koňa a potom ho pošibal
      popod kolená. Od tých čias mám ho rád, lebo nosím šev na čele.
   </p>
   <p>
    „Akože sa vám, kmotra? A ty si tu, belko?“ Vložil mi dlaň na hlavu a ja som vykríkol. Moje
      vlasy zamotali sa mu medzi prsty a on ich naťahoval sťa dáke klky. „A ste videli, kmotra, toho ľapitkára
    <sup>
     [
     <a class="footnote" href="#ftn.id2523206" name="id2523206">
      8
     </a>
     ]
    </sup>
    na tej truhlici? Keby to bol aspoň koč, ako Pán Boh prikázal! Ale truhlica o
      štyroch kolesách a hrmoce ako všetci čerti. Ale sa vám prihovoril, kmotra?“
   </p>
   <p>
    „Ale taký pán?“ usmiala sa mať zas tým svojím spôsobom.
   </p>
   <p>
    „Veď pán, veď pán!“ pohadzuje krstný otec hlavou. „Taký, čo sa v kaštieli narodí, nuž
      aspoň sa na to narodí. Ale toto nevieš, odkiaľ vyšlo, spoza ktorého plota. Tiež ste sa
      nenazdali, čo z neho vykvitne, keď tú švábočku tak sádzal z tej opálky. Ja, tak sa robia páni
      — nuž tak!“
   </p>
   <p>
    „A ako?“ pýtam sa ho chtive. Oddávna som si lámal hlavu nad tou témou. Od tých čias, čo
      som videl Ištvána Krúpu v belasej mentieke so žltými šnúrami šabľu držať pred vidieckym domom.
      Nemal som inej myšlienky okrem tej: ako sa stať takým veľkým pánom.
   </p>
   <p>
    „Ľaľa, čo by chcel vedieť!“ smeje sa krstný otec a šibol mi do nosa frčku. V očiach sa mi
      zaiskrilo a potočil som sa nabok. „Ale už vieš hvízdať, krstný?“
   </p>
   <p>
    „Ešte nie!“ zreval som, utierajúc slzy.
   </p>
   <p>
    „No len zbieraj za tými ovcami; prvej sa nenaučíš, syn môj.“ A obrátil sa zas k materi.
      „Vedie si ani hlavnýšpán,
    <sup>
     [
     <a class="footnote" href="#ftn.id2523264" name="id2523264">
      9
     </a>
     ]
    </sup>
    a ľaľa, nevieme, ako k tomu prišiel.“
   </p>
   <p>
    „Z chudoby nabral,“ zvolala mať. „Pamätám, keď mal iba tú košieľku, i to samá diera.“
   </p>
   <p>
    „Rozprával mi vegmajster
    <sup>
     [
     <a class="footnote" href="#ftn.id2523285" name="id2523285">
      10
     </a>
     ]
    </sup>
    z Podkobylian, ako tento, tento veľkomožný hľadal službu. Len si povážte, ako sa
      chytil rozumu!“
   </p>
   <p>
    „Nuž?“
   </p>
   <p>
    „Pochodil pánov rad-radom, pýtal od nich dáku službu. Ale ani jeden veru sa nešiel
      pretrhnúť, že by mu službu vykonal. Tu on každému povedal čosi, čosi…“ A krstný otec sa
      usmieval a jedným okom žmúril náramne figliarsky na mater.
   </p>
   <p>
    „A čo?“
   </p>
   <p>
    „Nuž to, že mu je syn.“
   </p>
   <p>
    „Kto?“
   </p>
   <p>
    „Martin tomu pánovi.“ Rozosmial sa chutne, že kŕdeľ poľných vrabcov sa splašil a letel za
      hradskú, kde sadol do tŕnia v medzi. I mladá Máčanka hen zo susednej ralej obzrela sa spomedzi
      konopí a riekla svojej testinej: „Čože tára zas ten bláznivý Ďukýr, že sa tak rehoce?“ Ďukýrom
      ho volali preto, že na jednom krštení, keď si vypil, honosil sa vokabulami,
    <sup>
     [
     <a class="footnote" href="#ftn.id2523338" name="id2523338">
      11
     </a>
     ]
    </sup>
    ktoré sa kedysi učil: pap knez, kuťa pes, hamu popel, takoň sopel; derťa svíce,
      teb je více, fóka tuleň, ďukýr koreň. I mať sa musela zasmiať. Riekla konečne: „Veď vy len
      viete vymýšľať, kmotre! Bodaj vás čert vzal.“
   </p>
   <p>
    „No pravda je, tak urobil. A páni sa naľakali, že im stúpi do gazdovstva. Ani jeden by
      nebol chcel odprisahať, že je nie tak. Veď vieme, ľaľa, ako sa k nej rad-radom pritierali, k
      Mariene Hudisovie.“ Vytriasol popol zo zapekačky, ustavične sa smejúc, a doložil: „Nuž každý
      mu len sľúbil: ,no, syn môj, netráp sa, už ti len nájdem dáku službu.‘ A vidíte, pekne mu
      našli. Pomyslel si každý: krv je nie voda.“
   </p>
   <p>
    Pokýval hlavou, pozerajúc na mater. Tá mlčala a hľadela kamsi do diaľky. Naraz obrátil sa
      ku mne a chytiac ma pod bradu, riekol: „Povedz materi, čo i ona nie tak, ako tá Hudisovie.
      Mohol si byť pánom — a takto budeš iba švábočku lúpiť!“
   </p>
   <p>
    „Ba keby ste mali rozum, kmotre!“
   </p>
   <p>
    „A je nie tak? Nikdy ten pánom nebude!“
   </p>
   <p>
    Ovesil som nos. Zborila sa vo mne stavba, ktorú som tak dlho staval horko-ťažko. Jeho
      výrok rozmetal všetky túžby za cifrovanou mentiekou a šabľou. S výčitkou som pozrel na mater.
   </p>
   <p>
    „Nemusí ten byť pánom,“ riekla ona. „Môže ísť na remeslo, alebo za kotlára.“
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2523003" name="ftn.id2523003">
        1
       </a>
       ]
      </sup>
      <span class="emphasis">
       <em>
        odmendíčil
       </em>
      </span>
      — bol mendíkom, pomocníkom učiteľa a farára v ev.
          cirkvi
     </p>
    </div>
    <div class="footnote">
     <p>
      <sup>
       [
       <a class="para" href="#id2523028" name="ftn.id2523028">
        2
       </a>
       ]
      </sup>
      <span class="emphasis">
       <em>
        gregorácie a blažeácie
       </em>
      </span>
      — koledovanie, vyberanie darov pre učiteľa
          a farára na Gregora (12. marca) a Blažeja (3. februára)
     </p>
    </div>
    <div class="footnote">
     <p>
      <sup>
       [
       <a class="para" href="#id2523087" name="ftn.id2523087">
        3
       </a>
       ]
      </sup>
      <span class="emphasis">
       <em>
        kustos… praeceptor
       </em>
      </span>
      (z lat.) — dozorca… učiteľ
     </p>
    </div>
    <div class="footnote">
     <p>
      <sup>
       [
       <a class="para" href="#id2523104" name="ftn.id2523104">
        4
       </a>
       ]
      </sup>
      <span class="emphasis">
       <em>
        kontribúcia
       </em>
      </span>
      (z lat.) — daň, príspevok
     </p>
    </div>
    <div class="footnote">
     <p>
      <sup>
       [
       <a class="para" href="#id2523126" name="ftn.id2523126">
        5
       </a>
       ]
      </sup>
      <span class="emphasis">
       <em>
        visitatio personae ad faciem loci
       </em>
      </span>
      (lat.) — prehliadka osoby na
          tvári miesta
     </p>
    </div>
    <div class="footnote">
     <p>
      <sup>
       [
       <a class="para" href="#id2523156" name="ftn.id2523156">
        6
       </a>
       ]
      </sup>
      <span class="emphasis">
       <em>
        kurátor
       </em>
      </span>
      — člen predstavenstva evanjelickej cirkvi
     </p>
    </div>
    <div class="footnote">
     <p>
      <sup>
       [
       <a class="para" href="#id2523176" name="ftn.id2523176">
        7
       </a>
       ]
      </sup>
      <span class="emphasis">
       <em>
        recte
       </em>
      </span>
      — správne
     </p>
    </div>
    <div class="footnote">
     <p>
      <sup>
       [
       <a class="para" href="#id2523206" name="ftn.id2523206">
        8
       </a>
       ]
      </sup>
      <span class="emphasis">
       <em>
        ľapitkár
       </em>
      </span>
      — človek bez groša
     </p>
    </div>
    <div class="footnote">
     <p>
      <sup>
       [
       <a class="para" href="#id2523264" name="ftn.id2523264">
        9
       </a>
       ]
      </sup>
      <span class="emphasis">
       <em>
        hlavnýšpán
       </em>
      </span>
      — župan, správca administratívneho územia
     </p>
    </div>
    <div class="footnote">
     <p>
      <sup>
       [
       <a class="para" href="#id2523285" name="ftn.id2523285">
        10
       </a>
       ]
      </sup>
      <span class="emphasis">
       <em>
        vegmajster
       </em>
      </span>
      (z nem.) — cestmajster, cestár
     </p>
    </div>
    <div class="footnote">
     <p>
      <sup>
       [
       <a class="para" href="#id2523338" name="ftn.id2523338">
        11
       </a>
       ]
      </sup>
      <span class="emphasis">
       <em>
        vokabulami… pap knez, kuťa pes, hamu popel, takoň sopel, derťa — svíce, teb
            je více, fóka tulen, dukýr koreň
       </em>
      </span>
      (z lat., maď.) — slovíčkami…: žartovná
          veršovačka z maďarských a slovenských slov (pap = kňaz; kutya = pes; hamu = popol; takony
          = sopeľ; gyertya = svieca; több = viac; fóka = tuleň; gyökér = koreň)
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2523427">
       </a>
       2
      </h2>
     </div>
    </div>
   </div>
   <p>
   </p>
   <p>
   </p>
   <p>
    V tie časy som sa vodil s richtárovou Katrou a Koreňovie Zuzkou. Šiel som raz po Katru,
      ukázať jej, ako sa v ráštubni hláče chytajú. V noci zbehla veľká voda a mlynár musel vyraziť
      ju na jaze, takže jej v ráštubni bolo veľmi málo. U richtára som našiel plnú izbu ľudí. Za
      stolom sedel Martin Hudis, po stole porozkladané písma. Ľudia sedeli ticho, daktorí celkom
      smutne. Stará Dávidovie utiera si oči. Už som vedel, čo sa robí. Sedel tam i krčmár Samko,
      ktorého v dedine hrozne preklínali. Skoro každý gazda dostal „cúštelunk“
    <sup>
     [
     <a class="footnote" href="#ftn.id2523451" name="id2523451">
      12
     </a>
     ]
    </sup>
    čili „verbálku“, čo bol dlžen Samkovi. Samkova Fany sa mala vydávať, preto tak
      hýbal svoje kapitály.
   </p>
   <p>
    „Ja len neviem, richtár, ako mi dáte robiť toto!“ ozvala sa stará Dávidovie. „Majte aspoň
      už vy Boha pri sebe. Vy ste vedomý, že krava je moja, lebo ja som ju doviedla do domu. Každá
      dovedie aspoň tú kravu mužovi, a ja som už len nebola najpodlejšia. Akože mi ju dáte zapísať,
      keď je moja. Voly — tie mu zapíšte, pre mňa; ale krava je moja, richtár. Akože mi ju zapíšete,
      keď je dlh nie môj!“
   </p>
   <p>
    Richtár pohol plecom a hľadí do zeme. Konečne riekol:
   </p>
   <p>
    „Keď i voly sta už zapísané!“
   </p>
   <p>
    „Nuž nech mu už zapíšu, čo chcú, trebárs i dušu. Beztoho ju zapredal hentomu!“ Ďubla
      prstom v tú stranu, kde sedel natešený Samko v novom kabáte, s hrubou čugaňou v ruke.
      „Posmech! hanba!“ a na dôkaz toho vstala a napľula pred Samka; len toľko, že mu na čižmy
      nepadlo. „Vy ste nato, aby ste zastali chudobných a utisnutých. Bohatý sa zastúpi sám,“
      útočila Dávidka do richtára hlasom rozochveným. A pozrela po tom zanemenom zhromaždení,
      hľadajúc vari posilu dáku. Všade vidí nemú chladnosť alebo zbabelosť; nikde súcitu. Obracia sa
      znovu k richtárovi: „Veď vy viete, že z toho dlhu ani grajciara neurobila som ja.“
   </p>
   <p>
    Samko sa uškŕňa a dlube čugaňou do zeme.
   </p>
   <p>
    Tu Martin odložil pero a vyberá cigaru z koženého puzdra. Pozerá na Dávidovie starú
      chladne. „A ktože ho urobil?“ pýta sa, rozovierajúc penálik.
   </p>
   <p>
    „Nuž heno ten nabral — ten a ktože iný!“ Ukazuje na muža, ktorý sedí pri samom kozube. „I
      tá hodina bola nešťastná, keď som sa zaň zahrdúsila. Ako nám mohlo byť. A on do takého pádu i
      seba, i nás.“
   </p>
   <p>
    „Ale ste nevyliali ani vy, keď sa z krčmy donieslo,“ na to Hudis, lížuc vrchný list na
      cigarke, ktorý sa potrieskal.
   </p>
   <p>
    „Ja veru ani kvapky, pán veľkomožný. Nikdy! Čo by v potoku tiekla, čo by sa v nej po pás
      brodila — nie veru. Lebo neviem, čo mal na nej? Keby to dáka dobrota! Ale iba hlavu pomúti,
      rozum zatemní a spraví gazdu takého, takého — otroka. Ale že by ja? Čo mi chotár dajú, ani
      zavoňať ju nechcem, besnicu!“
   </p>
   <p>
    „No, no — len sa nezariekajte!“
   </p>
   <p>
    „A veru je tak, pán veľkomožný!“ pokračuje Dávidka rozjedovaná. „Verte, lebo neverte. Ja
      si dušu nepoškvrním a čo by hneď bolo desať kráv. Duša čistá a nepoškvrnená nadovšetko. I
      svedomie mám, chvalabohu! A na čistô svedomie môžem povedať, že grajciara som neborgovala. Veď
      ma i oni znajú, že som nie taká upriamená za tým trúnkom, keď boli v našej dedine u pána
      rechtora. I najesť som sa im dala neraz…“
   </p>
   <p>
    „Ja veru nepamätám, kedy by to bolo bývalo,“ odpovedá Hudis veľmi vľúdne. „A ak je pravda,
      tak si zachovajte, že sa to nemá vykričať. Nech nevie ľavica, čo činí pravica,
    <sup>
     [
     <a class="footnote" href="#ftn.id2506404" name="id2506404">
      13
     </a>
     ]
    </sup>
    nakladá nám biblia.“
   </p>
   <p>
    „Veď ja len tak — božechráň, pán veľkomožný,“ zahanbila sa Dávidovie stará. „Keď už raz
      neviem, čo robiť v tomto kríži. I vy, richtár, musíte uznať, lebo ste nato, aby ste súdili.
      Sedieť, do zeme pozerať — vie i henten,“ ukázala muža pri kozube. „Ale vy máte ako ten dobrý
      šafár v obci robiť.“
   </p>
   <p>
    „Ja vám ju neberiem,“ vraví richtár. „Na mňa darmo naskakujete. Na moje dlhy nejde vaša
      krava.“
   </p>
   <p>
    „Na moje ani tak,“ doložila ona.
   </p>
   <p>
    „Ale na mužove,“ ozval sa zas Hudis. „Akože sa budete odhadzovať od neho dnes, keď prišiel
      do tohoto úpadku! Veď viete, že i biblia vraví: čo Boh spojil, človek nerozlučuj.“ Vraví veľmi
      vľúdne a hlasom mäkkým. „A či myslíte, že biblia nevraví pravdu? Žena opustí otca i matku a
      nasleduje muža v radosti i súžení. Nuž a čo sa vy dnes cofkáte, keď to prišlo naňho? Či chcete
      trávu tlejúcu dopáliť a nalomenú trstinu dolomiť?“
   </p>
   <p>
    Stará Dávidka mlčí a len pozerá na Hudisa. Rozvažuje, čo jej ten povravel. Prišiel na ňu
      taký žiaľ, že nemožno jej tu obsedieť. Zobrala sa tíško a vytackala sa z izby ako opitá.
   </p>
   <p>
    Hudisovi pohrával úsmev okolo úst, keď ju videl odchádzať. Dopísal hárok, zrátal diurná,
    <sup>
     [
     <a class="footnote" href="#ftn.id2506478" name="id2506478">
      14
     </a>
     ]
    </sup>
    zložil písma a vyšiel tiež na ulicu.
   </p>
   <p>
    „Poďte, richtár, ohlásime sa u Samka.“ Richtár slúchol a pojal i vicerichtára. „Zaslúžite
      si vypiť,“ vraví im, usmievajúc sa. „Ja tiež mám záloh uňho.“ A u Samka v bočnej sedela mladá
      pani. Vstala, šaty jej zašušťali. Chcela skočiť k mužovi, ale sa zahanbila, vidiac sedliakov
      za mužom. „To je pán richtár a vicerichtár, Žanka,“ predstavuje jej úradských. „Nech im dačo
      nalejú, Samko. Zaslúžili po toľkej robote.“
   </p>
   <p>
    Richtár a jeho druh ostali len v korheľskej, zasadnúc za dlhý stôl. Hudis ostal v bočnej
      so ženou a krčmárovci.
   </p>
   <p>
    „Ale som skrotil tú Dávidku!“ smeje sa Hudis, vrtiac pohárik medzi prstmi. „Ako zatíchla!“
   </p>
   <p>
    „Ako len vedia tak hovoriť!“ diví sa Samko. „Také farárske reči. Ani farár by ich tak
      neposkladal. Sám som zostal tak — gerührt.“
    <sup>
     [
     <a class="footnote" href="#ftn.id2506529" name="id2506529">
      15
     </a>
     ]
    </sup>
   </p>
   <p>
    „Oni!“ Hudis sa rozosmial, hodiac sa na operadlo.
   </p>
   <p>
    „Na moj dušu, es hat mich gerührt.“
    <sup>
     [
     <a class="footnote" href="#ftn.id2506547" name="id2506547">
      16
     </a>
     ]
    </sup>
   </p>
   <p>
    „Ja — nie darmo som bol preceptorom u starého Gregáňa. Človek nevie, čo sa mu zíde. Malý i
      veľký katechizmus mám tuto.“ Nadvihol malý prst. „Dobrý to bol rechtor a učený, bárs ma bíjal
      ako hada. A verše aké vedel skladať! Ale ja ju zastať nemôžem. Sedliak len, aby ho každý
      zastával — a on zle-nedobre na teba. Viem, že ma preklínajú: a ja konám iba povinnosť. A svoje
      mám opustiť? Boh ma nepožehná, keď odhodím zárobok, čo mi príde. Ani sedliak neponecháva snopy
      na poli, aby ich chudobní pozbierali. Tie sú jeho, narástli na jeho roli. A moja roľa je
      toto,“ poklepal si na čelo.
   </p>
   <p>
    Samko veľmi prisviedčia, strežúc za každým jeho slovom.
   </p>
   <p>
    „A treba i gazdovať, na mladú ženu,“ doložil Hudis, ovinúc ramenom štíhly driek panej. Ona
      sa k nemu pritúlila, naklonila hlavu k nemu.
   </p>
   <p>
    „Poriadny familienleben je nadovšetko,“ vraví Samko. „Bez famílie je človek taký bludár.
      Lebo čo je za radosť bez famílie? Familienleben musí mať grunt. Hruška neťahá saft z luftu,
      ani família nevyžije len z takej — onô, liebe. I to je treba, lebo bez liebe sme nie ľudia,
      iba také opice: ale liebe musí mať grunt. Čo-to medzi rukami. Príde psota, núdza, nemáš raz do
      úst — veria mi, pán exekútor, tá — tá liebe sa im vykadí ako špiritus, keď fľašu nezapcháš.
      Strom sa i skaly chytí, ale uschne, lebo nemá, vedia, ten — nährung,
    <sup>
     [
     <a class="footnote" href="#ftn.id2506615" name="id2506615">
      17
     </a>
     ]
    </sup>
    a preto uschne ako nič. Vidia, oni budú vždy glücklich, lebo si robia ten grunt
      poriadny. Majú dom, gazdovstvo, kone a všetko.“
   </p>
   <p>
    „Nuž nechcem, aby môj syn musel sa priživovať po dedinských školách. Ten musí mať čoho sa
      chytiť.“
   </p>
   <p>
    Zatíchol a tvár sa mu zamračila. Ozvali sa rozpomienky na smutnú mladosť, plnú nedostatku,
      poníženia i ťažkých bojov. Ale to len na chvíľku. Predstupuje prítomnosť: sám sa diví, kde
      nabral sily tak chrabro pasovať sa s biedou a skrušiť ju na kusy. Vari to sám od seba? Nie,
      akási šťastná hviezda mu vyšla, doviedla ho k zdaru, víťazstvu. A ktovie, čo všetko hodí mu
      ešte do náruče! Ktovie, čo mu chystá budúcnosť, možno ešte šťastnejšia? Z tisícich bedárov on
      jediný vyštveral sa na tento stupeň, vyrástol z ich radu: či len nato, aby už vyššie nestúpal?
      Nie, nebude ani takto hlivieť. On verí v pokrok, vzrast, mohutnenie…
   </p>
   <p>
    Sadol do koča, pejky hádžu veselo hlavami a Fido šteká radostne, bežiac popri koči. Hudis
      rozpráva čosi panej, ktorá sa zase túli k nemu ako u Samka. Možno jej je zima, z hôr pofukuje
      čerstvý, večerný vetrík.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2523451" name="ftn.id2523451">
        12
       </a>
       ]
      </sup>
      <span class="emphasis">
       <em>
        „cúštelunk“ čiže „verbálka“
       </em>
      </span>
      (z nem. a lat.) — doručenie
     </p>
    </div>
    <div class="footnote">
     <p>
      <sup>
       [
       <a class="para" href="#id2506404" name="ftn.id2506404">
        13
       </a>
       ]
      </sup>
      <span class="emphasis">
       <em>
        Nech nevie ľavica, čo činí pravica
       </em>
      </span>
      — citát z biblie (Matúš 6,
          3)
     </p>
    </div>
    <div class="footnote">
     <p>
      <sup>
       [
       <a class="para" href="#id2506478" name="ftn.id2506478">
        14
       </a>
       ]
      </sup>
      <span class="emphasis">
       <em>
        diurná
       </em>
      </span>
      (z lat.) — plat na denné trovy úradníka na cestách,
          diéty
     </p>
    </div>
    <div class="footnote">
     <p>
      <sup>
       [
       <a class="para" href="#id2506529" name="ftn.id2506529">
        15
       </a>
       ]
      </sup>
      <span class="emphasis">
       <em>
        gerührt
       </em>
      </span>
      (nem.) — dojatý
     </p>
    </div>
    <div class="footnote">
     <p>
      <sup>
       [
       <a class="para" href="#id2506547" name="ftn.id2506547">
        16
       </a>
       ]
      </sup>
      <span class="emphasis">
       <em>
        es hat mich gerührt
       </em>
      </span>
      (nem.) — to ma dojalo
     </p>
    </div>
    <div class="footnote">
     <p>
      <sup>
       [
       <a class="para" href="#id2506615" name="ftn.id2506615">
        17
       </a>
       ]
      </sup>
      <span class="emphasis">
       <em>
        familienleben… saft… luft… liebe… nährung
       </em>
      </span>
      (z nem.) — rodinný
          život… šťava… vzduch… láska… výživa
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2506683">
       </a>
       3
      </h2>
     </div>
    </div>
   </div>
   <p>
   </p>
   <p>
   </p>
   <p>
    Čas! Ty večný, v dobrote neskonalý. Čo všetko Ty nedokážeš!
   </p>
   <p>
    Čo poviedkár šikovne zakosíli a rozuzliť vonkoncom nemôže, prídeš Ty a rozpletieš motaninu
      svojím nekonečným zubom času. Čím ranil osud (vlastne poviedkár) niektorého pravého hrdinu,
      Tys’ prišiel a vyliečil mu rany (najviac srdca) svojím divotvorným balzamom. I známo o Tebe,
      žes’ najlepší lekár.
   </p>
   <p>
    A to nie dosť. Nebohý Chronos pohltal vraj vlastné svoje deti.
    <sup>
     [
     <a class="footnote" href="#ftn.id2506719" name="id2506719">
      18
     </a>
     ]
    </sup>
    Ty, jeho nástupca, náš kresťanský Čas, musíš ich vydávať. Tys’ nevyčerpateľný.
      Koľko kapitol (v nedostatku inej látky) začal poviedkár Tebou! A Tys’ mu prispel svojimi quasi
      dietkami — reflexiami — tu novými, tu ponovenými iba. Ó, koľko ti je podlžná poézia!
   </p>
   <p>
    Hore ospievaný čas ubiehal i nad mojou bielou hlavou. Vlasy predtým úplne biele zafarbil
      asi tak, ako zájde nová doska, keď bola dlho na slnci. Nadovšetko vybil z hlavy sny o budúcom
      akomsi panstve. Zabudol som na šnurovaného Ištvána, a keď ho i vidím, nežiada sa mi už stáť
      tam na jeho mieste.
   </p>
   <p>
    Prišiel som na Veľkú noc domov. V druhý sviatok večierkom zašiel som do Koreňov. Zuzka
      moja vyrástla v šumnú dievčicu. Ja som zostal verný prvej svojej láske, ale Zuzka zabudla, že
      sme si prisahali kedysi vernú lásku i že budeme svoji. Vzdor tomu, že naši otcovia vypili
      nejeden žajdlík rozólišu na budúce svatovstvo, Zuzka len čo vyšla zo školy, začala kukať za
      veľkými mládenci. Na mňa ani pozrieť, bo hanbila sa za mňa. Ja som ju šiel kúpať a večierkom
      musel som prísť i na oldomáš.
   </p>
   <p>
    Našiel som u nich plnú izbu mládencov. Znechutený pobral som sa domov čo najskôr. Krstný
      otec vyprevadil ma na cestu, aby ma táto morálna frčka nebolela, ktorú mi jeho Zuzka vpálila
      na nos. Ako sa tak zhovárame, zadupocú za nami konské kopytá. Obzriem sa a, hľa, na koni akýsi
      pán sa mi usmieva.
   </p>
   <p>
    „Servus, Jani!“ pozdravuje ma a zastanúc nahýba sa z koňa a podáva mi ruku.
   </p>
   <p>
    „Služobník ponížený!“ ďakujem ja spletený, ako prídem k tejto známosti.
   </p>
   <p>
    „Vari ma neznáš!“ prihovára sa mi. „A ja ťa znám, hoci som ťa nevidel, len ako malého
      chlapca. Bol si ešte len vo vankúšiku, ale už ti múdrosť kukala z očí. Hodne si podrástol. (Ja
      som sa narovnával.) I fúzy ti šibú. (Zapálil som sa.) Budeš šuhaj, akých vidno málo. A onedlho
      budeš robiť matúru!“
   </p>
   <p>
    „Ešte som iba v piatej!“
   </p>
   <p>
    „Á — to ti už prichodí onikať. No nič to — ja starý známy môžem i dôverne. Neraz sa
      zastavím u vás. (,Len kto si!‘ trápim sa ja.) Ľaľa, nesiem si z vášho syrníka.“ A vytiahol z
      vrecka trojuholník pravoramenný, vykrojený z pagáča, ktorého základňa nebola čiara, ale oblúk
      okolo 40-50°. Natretý bol tou znamenitou miešaninou, ktorú naša mať na syrníky natiera.
      „Zastavil som sa u vás a pýtal si syrníka. Takého nemáš nikde pod slnkom. Čo som ich ja u vás
      pojedol! Rínok by si nimi vypľastroval.
    <sup>
     [
     <a class="footnote" href="#ftn.id2506840" name="id2506840">
      19
     </a>
     ]
    </sup>
    A švábky pečenej! Silberova pálenica ju za rok nevypáli.“
   </p>
   <p>
    Ľaľa — nože no!
   </p>
   <p>
    Poznal som ho konečne. Nikto iný, ako pán Hudis, exekútor… A v tvári sa tak veľmi
      nezmenil. Nuž chudší je čosi. Ale ináč s ním veľká zmena. Hľa, nesedí na koči, ale iba na
      koni. A kôň, že mu rebrá počítaš. A táto neobyčajná vľúdnosť a zhovorčivosť. Dávanie sa do
      známosti ľuďom neznámym — a povedzme otvorene — bezvýznamným. Ani šaty nepoukazujú na bývalú
      slávu. Ošúchali sa, vyplaveli na slnci a daždi. Ani matéria na nich nie je dáka fajnová. Je
      hrubá, akási chlpatá, bárs Veľká noc tu, slniečko prihrieva a žiadajú sa šaty letné. No i Fido
      je tu, tiež chudší čosi a tiež sa mi pritiera a pletie popod nohy. Vybehol z Koreňovie dvora,
      nebodaj prekutal všetky šafle a válovy. Z parádneho panského psa stal sa za ten čas celkom
      obyčajný dunčo.
   </p>
   <p>
    Pán Hudis nedal mi dlho rozvažovať. Hneď pokračoval: „Dobre, že si tu; budeš mi na dobrej
      pomoci. Už vyše polroka nadchodím do dediny, aby sa dali asekurovať,
    <sup>
     [
     <a class="footnote" href="#ftn.id2506898" name="id2506898">
      20
     </a>
     ]
    </sup>
    a nedajbože. (Koreň si odpľul.) Okrem fary, školy a kostola nedostal som nikoho.
      Ty si učený, znáš mnoho z kníh i sveta si skúsil. Vidíš, čo druhí nevidia, lebo si videl pekný
      kus sveta. (Začervenal som sa a sklopil oči.) Musíš im vysvetliť, že je to im k dobrému.
      Bezpeční môžu líhať, vstávať. Keď mu dom zhorí, náš ,Venus‘ vyplatí škodu na grajciar. Veď je
      to nie môj osoh, ale ich osoh. Čo by nedal človek, keď má úhlavného nepriateľa prikovaného na
      reťazi? A oheň je gazdovi úhlavný nepriateľ. Mocný a ľstivý. Mocný, lebo nič mu neujde, všetko
      olíže plamennými jazykmi; všetko zničí, zmárni, na popol obracia. A ľstivý! Číha sťa zlodej v
      svojom úkryte. Spí pod popolom celý deň, celú noc v iskierke ukrytý. Myslíš, že už zaspal
      naveky. Vysypeš popol na pôjd, padne doň chlp zrebí a už ti horí vlastný dom nad hlavou. Spí
      vo fajke, vytrúsi sa do sena, utají sa, tleje potajomne: len sa zdesíš, keď bijú na zvon a
      stavanie v plameni! Koľko žobrákov sa premelie v jeseni! Nezostalo im nič — ani čo na seba,
      ani do seba. Potĺkajú sa, nemajúc kde hlavy skloniť. Roky trvá, kým zhonobia, čo plameň zhltol
      v okamihu. Nie ti ich ľúto, neborákov? Mohli všetkého minúť za päť-šesť zlatých. Miesto
      starých humán, do ktorých premokalo, mohli si vystaviť nové. Miesto deravých chalúp, ktoré
      boli na spadnutie, nové kaštiele. Za hotový groš, lebo náš ,Venus‘ platí statočne. (Koreň sa
      uškeril a zas si odpľul.) Veru statočne; darmo sa smejete, Koreň! Pozrite Muchovcov v
      Kuranoch. Celé Kurany žobrú, nemajú sa ako hnúť, a Muchovci vystavili si dom, radosť naň
      pozrieť. A za pár zlatých!“
   </p>
   <p>
    Ja som len schvaľoval, čo Hudis vravel. Kto rozumný by neschvaľoval? Má pravdu, že som moc
      skúsil sveta, i že sú všade asekurovaní. Prečo iba naši nie? ,Ale prečo je nie exekútorom?‘
      trápil som sa. ,Prečo nechal tú dobrú službu, prečo sa dal na toto remeslo? Sedliaka naviesť
      na takú novotu! A ešte tuto u nás!‘
   </p>
   <p>
    „Ty si rozumný, ba učený: roztvor otcovi rozum, čo je to za blahoslavená vec,“ pokračoval
      Hudis. „Za tvojím otcom dajú sa ostatní. I Mišovi povedz. Nech sa nespolieha, že oheň zašanuje
      iba jeho. On je vzdelaný sedliak, akých málo, a v tomto drží sa ostatných. Veď je to len jeho
      vlastný osoh. Svojmu uverí skôr ako mne. Bárs sme spolu boli mendíkmi, i vylízali med, čo sme
      niesli do Plačian.“ Rozosmial sa nad touto rozpomienkou z mladosti.
   </p>
   <p>
    „A veru z toho nebude nič,“ ozval sa zrazu krstný otec. „A čo by prišiel neviem kto, na to
      sa my nedáme.“ Srdito pozrel na Hudisa a potom sa zahľadel kamsi stranou. „Nech sa ani
      neustávajú.“
   </p>
   <p>
    „A prečo?“ pýta sa Hudis.
   </p>
   <p>
    „Lebo nám to netreba. Porcie ledva zdolieme, nie to ešte takúto vec nič po nič. U nás už
      vyše sto rokov ohňa nebolo. A to všade, kým neslýchali o asekurácii. Nám je to vonkoncom
      výdavok daromný.“
   </p>
   <p>
    „A keď sa prihodí nešťastie?“
   </p>
   <p>
    „To sa prihadzuje, ale málokedy. Keď hrom udrie, alebo čo. Raz za sto rokov. Nuž a to sme
      hodni znášať, beztoho nemáš na nás dobroty, čo by mucha na krídle uniesla. Ale keď sa raz
      asekurácia rozmôže, už ľudia nemyslia iba na oheň. Kedyže bude oheň, už ho dávno nebolo. Iba
      čo darmo platíme tu asekuráciu — tak si budú povrávať. Ja vyše dvadsať rokov rezávam sečku pri
      lampáši, nikdy sa nič neprihodilo. A to je v každej rezačke tak. Lebo dáme si pozor na oheň,
      keď sa ho bojíme. Keby bol len jeden asekurovaný, už by sa zatrúsilo do slamy. I v Kuranoch
      tak bolo. Ako sa Muchovci asekurovali, už sa strhol oheň a všetko zhorelo. Preto my
      nepripustíme asekuráciu do obce. Obec sa musí sama oháňať pred ľuďmi, čo zvádzajú sťa kôň pred
      ovadmi.“
   </p>
   <p>
    Pozrel tak nepriateľsky, s nenávisťou na Hudisa, že samého ma urazilo.
   </p>
   <p>
    „Ja to robím hádam pre seba!“ bráni sa Hudis. „Komu to bude na osoh: mne, či vám?“
   </p>
   <p>
    „Ja si len myslím, že darmo ani Bohu neslúžime,“ riekol opovržlive. „Darmo to tiež
      nerobia.“
   </p>
   <p>
    „Veď ani nemôžem!“ zvolal Hudis. „Nemôžete žiadať odo mňa. (Koreň mu prikyvoval.) Ale
      robím statočne, čo robím. Statočne vyhľadávam svoj chlieb ako ktokoľvek, ako i vy. Nezostalo
      mi po rodičoch bohatstvo, pole. Ale moje pole je tu!“ ukázal prstom na čelo. „A kto z toho
      žije, žije just tak statočne ako vy zo svojho.“
   </p>
   <p>
    „Ibaže ľahšie,“ smeje sa krstný otec. „Pravda, mňa nič do toho. Nech si tam zasejú, čo len
      chcú. U mňa sa tam len otruby rodia. Nech si robia, čo chcú, len nás nech neprevracajú.“
   </p>
   <p>
    „No veď sa budeme o tom ešte zhovárať,“ riekol Hudis. „I teba navštívim,“ obrátil sa ku
      mne, podávajúc mi ruku. Popchol koňa a už letí hore dedinou a Fido za ním.
   </p>
   <p>
    „Hladoši!“ dudre krstný otec. „Ľahko žiť, nič nerobiť, a ty mu pchaj do pažeráka svoje
      mozole.“
   </p>
   <p>
    „A už je nie exekútorom?“
   </p>
   <p>
    „Veď vidíš, že sa nevozí ma koči. Zostal mu iba ten kôň a pes. Oj, bude ten chodiť i
      pešky!“
   </p>
   <p>
    „A čo sa to stalo?“
   </p>
   <p>
    „Pobabril tam čosi. Ale to by boli zatreli jeho tatkovia,“ a Koreň sa usmial, „lebo všetci
      sa mu mali za tatku — ale stalo sa mu nešťastie. Akýsi trhan zjavil sa z Pešti a ten sa mu
      dával tiež za tatku. Nie že by ho bol podplatil a poslal dakde do pekla: on ho, blázon,
      vyhodil z domu. Ten pochodil po všetkých úradoch žalovať sa, akého má nepodareného syna. Tak
      páni prestali sa mu mať za tatku, keď už naozajstný tatko sa im ukázal. Nebáli sa už, že ich
      bude poťahovať. Tak sa ho odhodili a prišiel o službu.“
   </p>
   <p>
    Takto divotvorne zahral si osud s naším Hudisom. Iní sa otca nahľadajú, že ich napomôže, a
      nenájdu ho. On ho nehľadal a našiel. A bolo by mu iste zdravšie, keby ho nebol našiel.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2506719" name="ftn.id2506719">
        18
       </a>
       ]
      </sup>
      <span class="emphasis">
       <em>
        Chronos pohltal vraj vlastné svoje deti
       </em>
      </span>
      — podľa gréckej mytológie
          boh času, najmladší z Titanov. Mal s Rheiou šesť detí, ale zo strachu, že ho zbavia vlády,
          hltal jedno po druhom hneď po narodení. Keď sa narodil Zeus (boh neba i zeme), oklamali
          ho, zožral kameň zabalený v plienkach, Zeus ho prinútil vyvrhnúť deti, zhodil ho z trónu a
          ujal sa vlády.
     </p>
    </div>
    <div class="footnote">
     <p>
      <sup>
       [
       <a class="para" href="#id2506840" name="ftn.id2506840">
        19
       </a>
       ]
      </sup>
      <span class="emphasis">
       <em>
        vypľastrovať
       </em>
      </span>
      — vydláždiť
     </p>
    </div>
    <div class="footnote">
     <p>
      <sup>
       [
       <a class="para" href="#id2506898" name="ftn.id2506898">
        20
       </a>
       ]
      </sup>
      <span class="emphasis">
       <em>
        asekurovať
       </em>
      </span>
      (z lat.) — poistiť
     </p>
    </div>
   </div>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2507118">
       </a>
       4
      </h2>
     </div>
    </div>
   </div>
   <p>
   </p>
   <p>
   </p>
   <p>
    V jedny vakácie cestoval som z Lojnice do Kyptova vo veselej spoločnosti. Vyviezli nás z
      Lojnice až pod vrch Urec, ktorý, ako známo, delí dve stolice od seba. Bolo utešené ráno a
      práve nedeľa. Zosadli sme v hostinci stroviť kura, ktoré jeden zo súdruhov už dva dni nosil v
      kapse a ktoré nestačili sme minúť. Všade sa nám tak dobre vodilo.
   </p>
   <p>
    Vyšiel som z hostinca rozhliadnuť sa v dedine. Vidím ľudí tiahnuť do kostola.
   </p>
   <p>
    ,Hľa, tu majú ten chýrny kostol,‘ myslím si, ,nezaškodí ho obzrieť.‘ I vošiel som dnu.
   </p>
   <p>
    V kostole veľa ľudu, kňaz slúži tichú omšu. Zástupy bielych žien kľačia po studenej
      dlážke, modliac sa z drobných knižočiek.
   </p>
   <p>
    Zabudol som prezerať kostol i jeho pamätnosti. Pozoroval som radšej ľud, ako vzýva Boha.
      Musí to byť veľkého čosi, čo nás voviedlo na toto miesto. Aspoň sa ti zdá, že sme všetci
      rovnakí, že odhodili sme všetky rozdiely, že sme jedna duša, jedno srdce. Veď myšlienky i city
      všetkých akoby tíchli; ináč tak rozdielne a hriešne akoby sa očistené spojili a tiekli jediným
      žľabom na slávu Všemohúceho. Tu padá z teba osobnosť i jej prívesky — stojíš tu s druhými,
      rovnako malý. Akoby si sa zlial s ostatnými v jednu hmotu, ktorá rovnako myslí, rovnako cíti,
      túži a pokorí sa pred Hospodinom.
   </p>
   <p>
    Možno, ten dojem korení v tom, že ľud je oblečený rovnako, v svojom sviatočnom kroji.
      Aspoň ja cítil som, že nepatrím sem, nemajúc rúcha sviatočného, a ani nálady sviatočnej. Ani
      ma nezaviedol sem úmysel poslúžiť Bohu, ale iba obzrieť si pamätnosti chrámu.
   </p>
   <p>
    A ešte jedna osoba tak cudzo sa tu odráža. Muž, nie už mladý, ale pevný, územčistý, dľa
      hábov dáky remeselník z dediny. Nevidno na ňom nič sviatočného, iba to, že kľačí v kúte a
      modlí sa, pravda, nie z knihy, ale spamäti.
   </p>
   <p>
    Zdá sa mi, že toho človeka som už kdesi videl. Akýsi známy mi prichodí. I tu ma pamäť
      opustila, ako tak často i inokedy. Mrzí ma to veľmi, ani odísť mi nemožno, kým nevyzviem, kto
      je.
   </p>
   <p>
    Dlho sa tak modlil, konečne vstal a pomedzi ženy pretiera sa k dverám. Za ním sa beriem
      ja. Pred kostolom pod lipami zakašlal som tuho, naschvál, aby sa neznámy obozrel. A on sa
      obzrel, ale len zbežne, obzrel sa ešte raz a hneď i zastal.
   </p>
   <p>
    „Ako sa ľudia zídu!“ zvolal, ako vidno, veľmi prekvapený. „Ledva som vás poznal.“
   </p>
   <p>
    ,A ja ťa vôbec neznám,‘ myslím si ja a usmievam sa tým hlúpym úsmevom ako človek, ktorý
      nevie, čo má povedať.
   </p>
   <p>
    „A či ma neznáte?“ zbadal sa zaraz. „Ani by sa nedivil. Kde by ste ma tu hľadali. Nevideli
      sme sa pekných pár rôčkov! Ostatný raz, myslím, keď som vašich nahováral na asekuráciu u nášho
      ,Venusa‘. Dosiaľ sa radujem, že ma vaši starosvetskí občania nezatkli, že ich toľko trápim.“
   </p>
   <p>
    „Pán Hudis!“ zvolal som prekvapený. „Kto by sa nazdal!“
   </p>
   <p>
    „Mne sa nedivte. Ja som všade, kde chcete. V dedine, meste, na hradskej, na železnici, na
      vode, na suchu. Domu nikde nemám, ale všade doma. Nuž tulák dokonalý. Idem do Kyptova, z
      pltnice. Vošiel som do kostola, pomodliť sa za svoje hriechy.“
   </p>
   <p>
    „Ja tiež idem do Kyptova. Pôjdeme spolu,“ ponúkol som sa mu.
   </p>
   <p>
    „To je dobre. Pôjde nás pekná kopa. Moji chlapci sú tuto v hostinci.“
   </p>
   <p>
    „Vaši chlapci?“
   </p>
   <p>
    „Nuž moji trochu. Ja som faktorom
    <sup>
     [
     <a class="footnote" href="#ftn.id2507292" name="id2507292">
      21
     </a>
     ]
    </sup>
    u Königa v Kyptove. Už druhý rok, čo chodím s plťami až dolu po Dunaji. Ničoho sa
      nezariekam, ale si myslím, že nepremením službu tak chytro. Bol som všeličím, ale táto služba
      sa mi najlepšie páči.“ Šiel som popri ňom mlčky. Bál som sa ho vypytovať, ako sa stala s ním
      táto zmena. Vidno, že koleso osudu vrtelo sa s ním nie zhora nadol, ale dolu kopcom. Už-už bol
      medzi tými desaťtisícmi, čo sa vozia na koči, a hľa, dnes chodí pešky ako väčšina ľudstva.
      Osud ho zrovnal s nami. Vošli sme do hostinca, ale nie do bočnej, kde boli moji druhovia.
      Sadli sme do krčmy, kde sedeli pltníci za stolmi pri svojom „fruštiku“. Niektorí ležia na
      zemi, tak ako nocovali.
   </p>
   <p>
    „Veru, veru — človek je nič,“ začal Hudis, keď sme vypili prvý pohár vína. „Človek je
      toľko ako páper — ale ani to: ako tento prášok. Vietor ho schytí, nesie, metá sem-tam, zdvihne
      medzi oblaky, alebo hodí do blata. Tam ho zabudne, nestará sa oň a zas ho polapí, ihrá sa s
      ním, ihrá. A vraj človek má osud v svojich rukách! Kto to dokáže? V rukách má iba jedno: či
      chce byť dobrý alebo oplan. Len to je jeho! Ostatok riadi ktosi iný, celkom iný. Jeden to volá
      osudom, druhý riadením božím, tretí náhodou, iný šťastím, iný zas nešťastím. Ja to volám
      riadením božím. Ono nás tak všakovak vrtí, obracia, hladí, šibe a my nevieme prečo; čudujeme,
      obzeráme, spytujeme sa: načo toto a načo toto. A nevieme nič. Lebo my sme, či vidíte, slepí. Z
      minulosti vidíme čosi. To, čo chceme. Z prítomnosti vidíme málo a nevieme, načo, aké je to. Z
      budúcnosti nevieme už vonkoncom nič. A ešte sa pechoríme, že toto je dobre, toto je zle! A ono
      ,dobre‘ môže sa prevrátiť v zle a zle zase v dobre, a my zas len nevieme, kedy, prečo, načo sa
      tak obrátilo.“
   </p>
   <p>
    Zadíval som sa naňho. Nevedel som sa prenadiviť, čo za filozof sa vykotúlil z neho.
   </p>
   <p>
    „Len kde sa to vo vás nabralo!“ zvolal som.
   </p>
   <p>
    „Ja neviem sám. I to bude riadenie. I čo sa človek naučí, nenaučí sa od seba, ale z
      akéhosi vnuknutia, už zlého alebo dobrého. Dvaja chodia tie isté školy, a jeden je tulák a
      druhý mudrák. Z malého a veľkého katechizmu naučil som sa byť exekútorom. A keď som prišiel o
      službu, z vlastnej biedy naučil som sa znať zase katechizmus. Ale znať, viete, tak naozaj,
      nielen slová. Vidíte, človek nikdy nevie, čo sa z čoho naučí… Šudiar sa i z biblie naučí
      šudiariť. Vyberieš si, čo ti je nie proti srsti. Moc ľudí znám, napríklad, čo neveria nič.
      Biblii sa posmievajú. A veria predsa, že Kristus odpustil žene cudzoložnej!
    <sup>
     [
     <a class="footnote" href="#ftn.id2507406" name="id2507406">
      22
     </a>
     ]
    </sup>
    I odvolávajú sa na jej príklad. I odobrujú, že Kristus jej odpustil. To sa im
      najväčšmi páči z celého Nového zákona…“
   </p>
   <p>
    „Na každý prípad divné reči od vás,“ poznamenal som. „No ale — akože, čo sa to robilo s
      vami?“ pýtal som sa, lebo ma zvedavosť trápila.
   </p>
   <p>
    „Nuž z ,Venusa‘ ma vyhodili. Zabudol som poplatiť závdavky, čo som nainkasoval po
      dedinách. Predali mi všetko, čo som mal. Mohol som byť ešte rád, že ma neposadili do chládku.
      I žena razom nahliadla, že som ja človek ničomný. Tašla k rodičom. Razom som zostal na tom, čo
      som bol, keď som prišiel do vašej dediny. Len o pár rokov starší a čosi skúsenejší. Tu som raz
      prišiel do vás. Vaša mať bola sama doma. Dva dni som nejedol — pýtal som si dačo. Nuž nakŕmila
      ma zas, a keď som sa najedol, poliala ma takou hubovou polievkou, že do smrti budem pamätať.
      Celý môj život mi vyčítala ako z dlane. ,Z vás nebude nič, Martin,‘ tak dokončila, ,kým vy
      budete chcieť len takto žiť. Vy prídete rovno do Ilavy alebo na šibenicu. Vy musíte začať
      celkom odznova. Žiť z toho, čo statočne vyrobíte.‘ A to mi už nedalo pokoja. Rozvažoval som a
      pred seba vzal, že idem robiť inakšie. Vzal som do árendy gazdovstvo od poliarskeho žida. Ale
      chlieb zo skaly vyrábať vládze iba náš sedliak. Dva roky som hlušil, a nebolo lepšie. K tomu
      som v jeseni vyhorel, zostala mi len duša v tele a nádej v Boha. Ako bývalý agent ,Venusa‘,
      zabudol som sa sám asekurovať. Tu mi ponúkol König z Kyptova faktorstvo a ja ho ihneď prijal.
      Práve včera som poslal poliarskemu židovi ostatnú rátu, čo som mu bol dlžen za zrušenie kontraktu.
    <sup>
     [
     <a class="footnote" href="#ftn.id2507421" name="id2507421">
      23
     </a>
     ]
    </sup>
    Zato som šiel dnes Bohu ďakovať, lebo žid ma chcel vsadiť do chládku. Nuž taký je
      môj život!“ Sklonil hlavu do dlaní a náhle zamlčal.
   </p>
   <p>
    „Dosť ste vytrpeli!“ poznamenal som. Ľútosť sa vzbudila vo mne oproti tomuto pomýlenému
      človeku. „Prešli ste mnohými premenami,“ pokračoval som, stratili ste mnoho, ale nekonečne
      viac našli. Stali ste sa človekom…“
   </p>
   <p>
    Hodil rukou a nič neodpovedal. Sedí so sklonenou hlavou a naraz sa ma pýta: „A viete, čo
      ma zamrzelo najväčšmi?“
   </p>
   <p>
    Pozrel som mu v rozpakoch do tváre a pokrútil hlavou.
   </p>
   <p>
    „Že ma ona zohabila!“ riekol tichým hlasom, ktorý sa jemne zatriasol. „Ona nemala prečo na
      mňa sa žalovať. Ja som ju i potom miloval verne, ako keď sa mi dobre vodilo. A ona sa tak
      ukázala, tak nepekne!“
   </p>
   <p>
    Pozrel na mňa s premenenou tvárou. Oči kúpali sa mu v slzách. Mne akosi sa rozjasnilo
      všetko dookola a zdalo sa mi, že vidím hĺbku jeho bôľu.
   </p>
   <p>
    „Ba že ste sa nezmárnili!“ zvolal som dojatý. „Nebol by div!“
   </p>
   <p>
    „Ach, to nie!“ pokrútil zas hlavou a pozrel na mňa prekvapený novosťou mojej myšlienky.
      „Ani vtedy za horúca som nepomyslel na to. A dnes? Dnes sa všetko zmenilo. Viem, čo je náš
      život! Trvá sám v sebe krátko. Prečo ho skracovať, keď je beztoho taký krátky? A potom, dobre
      mi je. Nič mi nechybí. Nestarám sa, čo bude zajtra, pozajtre: to je už nie moja starosť. Konám
      povinnosť — o ďalšie stará sa Ten, ktorý tak divne ma vodil…“
   </p>
   <p>
    Stisol som mu ruku vrele. A vtedy mi prišlo na um, ako málo u nás samovrážd. Tu sa mi
      zdalo, že to nie tuposť, nie zbabelosť, nie strach pred smrťou, ale že to zapríčiňuje
      odovzdanosť do vôle vyššej.
   </p>
   <p>
    Obdivoval som i jeho bezstarostnosť i veselosť. Zazávidel som mu tú nesmiernu slobodu,
      úplnú neodvislosť. Položil som si mimovoľne otázku: ,Kedy bude takto tebe?‘
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2507292" name="ftn.id2507292">
        21
       </a>
       ]
      </sup>
      <span class="emphasis">
       <em>
        faktor
       </em>
      </span>
      (z lat.) — predák, dozorca nad robotníkmi
     </p>
    </div>
    <div class="footnote">
     <p>
      <sup>
       [
       <a class="para" href="#id2507406" name="ftn.id2507406">
        22
       </a>
       ]
      </sup>
      <span class="emphasis">
       <em>
        Kristus odpustil žene cudzoložnej
       </em>
      </span>
      — podľa biblie Ježiš zavrátil
          tých, ktorí odsudzovali cudzoložnicu, pretože nik nie je bez hriechu (Ján 8, 1 —
          11)
     </p>
    </div>
    <div class="footnote">
     <p>
      <sup>
       [
       <a class="para" href="#id2507421" name="ftn.id2507421">
        23
       </a>
       ]
      </sup>
      <span class="emphasis">
       <em>
        kontrakt
       </em>
      </span>
      (z lat.) — zmluva
     </p>
    </div>
   </div>
  </div>
 </body>
</html>
