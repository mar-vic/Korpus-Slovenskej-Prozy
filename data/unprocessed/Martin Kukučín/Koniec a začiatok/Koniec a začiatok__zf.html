<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2522988">
       </a>
       1
      </h2>
     </div>
    </div>
   </div>
   <p>
   </p>
   <p>
   </p>
   <p>
    „Chvála Tebe, Hospodine — keď som len tu!“ vzdychol si Martin Kupec, hľadiac temer zbožne
      na dedinku, skrytú v stromoví. Zapadajúce slnce hádže na ňu svoje svetlo, zlatiac i celé
      okolie. Je jeseň, lístie väčšinou spŕchlo — ostatok čaká na prvý vetrík.
   </p>
   <p>
    Clivo v tej prírode božej! I to slnce akoby sa ťažko lúčilo s krajom, ktorý ohrievalo,
      pokrylo rastlinstvom, naplnilo teplom, obťažilo požehnaním. Na rozlúčku sa posoší, vykúzli
      dakoľko jasných dní, aby tým väčšmi banovali za ním. Vietor duje, piští a kvíli — príroda
      plače sťa dieťa pred spaním.
   </p>
   <p>
    Martina to všetko netrápi. Je veselý, natešený. Na úpätí kopca, na ktorom zastal, leží
      dedina, v ktorej sa narodil, strávil detský vek — z ktorej ho po skončení školy vypravili „do
      sveta“ na remeslo. Je mu bezmála štyriadvadsať rokov — od dvanásteho roku nebol doma. So
      zbožným citom pozerá na dedinu, v nej sa ukrýva všetko, čo ho tešievalo…
   </p>
   <p>
    Len čo vrátil mundúr, zbraň — vôbec čo vojak od eráru dostáva, len čo sa v kasárni odbavil
      — už bežal k železnici v túžbe za vrchmi a horami, ktoré strážia nad jeho rodiskom. Pred rokom
      nebol by sa nazdal, že ho bude rodná obec tak mocne vábiť. Mal jej kedy odvyknúť. Privykol sa Miškovec
    <sup>
     [
     <a class="footnote" href="#ftn.id2523048" name="id2523048">
      1
     </a>
     ]
    </sup>
    považovať za domovinu. V ňom sa vyučil remeslo u statočného majstra Daniela Mrvu —
      ten sa mu stal druhým otcom. Z jeho dielne šiel rovno do kasárne. Dlhé sú tri roky, dlhé:
      zvlášte keď plačú za tebou tak krásne oči ako Marienky Mrvovej… Sľúbil jej na dušu, že vráti
      sa do Miškovca a potom — potom… No stalo sa inak. Markine oči prestali plakať, začali sa
      usmievať: lenže už nie jemu. Nuž zlomila sľub, vlani sa vydala za druhého.
   </p>
   <p>
    Preto sa mu tretí rok zdal najkratším. Vojenčina začala ho tešiť, i na šaržu začínal byť
      hrdým. Bol i na tom, že zostane slúžiť „za zupu“.
    <sup>
     [
     <a class="footnote" href="#ftn.id2523080" name="id2523080">
      2
     </a>
     ]
    </sup>
    Veď konečne kam ísť? No na manévroch stretol sa s vrstovníkmi z dediny, i zmocnila
      sa ho naraz túžba nakuknúť domov — alebo usadiť sa tam nadobre.
   </p>
   <p>
    ,Ba čo povie Mišo!‘ dumá. ,Otvorí ten ústa, kde sa tak nenazdajky beriem.‘ Naschvál
      nepísal bratovi. ,Nech sa zadiví, keď tak vhupnem naraz.‘ I celou cestou sa teší, čo brat
      povie. ,Nič ten nepovie, bude stáť ako stĺp.‘ Tak sa teší napred nad bratovým prekvapením.
      ,Ale čo ako — bude rád; viem — bude rád,‘ zakľučuje rozmýšľanie. Mali sa radi, i tvrdo sa
      lúčili. Ale otec nepopustil. Rozhodol: ,Čo si budete zavadzať na jednej škvarke? Jeden napravo
      — druhý naľavo, ako Lot a Abrahám.
    <sup>
     [
     <a class="footnote" href="#ftn.id2523112" name="id2523112">
      3
     </a>
     ]
    </sup>
    Starší zostane — mladší vystúpi.‘ A tak sa i stalo.
   </p>
   <p>
    V dedine zastal pred domom cele novým. ,Pochlapil sa ten Mišo — ani by k nemu netrafil!‘
      Vo dvore tiež všetko páchne novizňou. Veru, keby starý Kupec dnes tak z hrobu vstal, sám by sa
      začudoval nad toľkou zmenou. Nebohá Kupcuľa tiež by netrafila do sypárne — stará sypáreň
      zrúcaná a nová stojí medzi stromovím za potokom. Nie div, že nesmelšie klope na dvere. ,Všetko
      cudzie mozole, cudzia zásluha — tvojho nič, ani íverčeka. Nepreložils’ tu krížom slamy,‘ máta
      ho čosi. ,Kdeže ti je dom — kde?‘ Hneď by sa vrátil, keby mohol. Nuž tak to býva, keď máme
      neistotu pred sebou.
   </p>
   <p>
    Premohol rozpaky a srdnato vstúpil do izby.
   </p>
   <p>
    Pri kozube stojí ženská, mladá, kvitnúca. Pri nej dvoje detí; ako vidno, oba zurvalci.
      Malý drží sa materiných sukieň a nešikovne tiape po zemi. Keby nevedel, že to gazdiná,
      nepoznal by v nej Hanu Mišovu. Znal ju ako útle dievčatko: tu tá roba je ženská na mieste.
   </p>
   <p>
    „No — či ma poznáte!“ prihovára sa jej s úsmevom v tvári.
   </p>
   <p>
    „Nuž Martin!“ odpovedá ona dosť spokojne. Nebárs badať na nej prekvapenie alebo rozpakov.
   </p>
   <p>
    „A ako si ma poznala?“ diví sa.
   </p>
   <p>
    „Veď sa ponášate veľmi na tamten obrázok,“ ukazuje mu podobizeň, medzi oblokmi zavesenú.
   </p>
   <p>
    „Tak už hej,“ dovtípil sa Martin. Bol zabudol, že sa dal sňať, keď postúpil na kaprála.
   </p>
   <p>
    „Sadnite si u nás,“ núka ho Hana.
   </p>
   <p>
    „U vás?“ Chcelo sa mu rozosmiať, no smiech mu prischol na ústach. Miesto toho sa pýta:
      „Ako sa mávate?“
   </p>
   <p>
    „Ako my. Pri robote a pri biede… Stavali sme, ľaľa, všetko od gruntu. Dom na spadnutie.
      Steny sa rozsypali — iba črvotoč. Moje peniažky tašli… Moc to vynesie: také nákladky! Aby nie
      môj výplatok, boli by sme v dlhoch. Ten nás vytrhol.“
   </p>
   <p>
    Nevedieť prečo, ale jemu to prichodí divne. Osoba cudzia takto tu rozprávať!
   </p>
   <p>
    „Keby nie tvoje peniaze, neboli by ste hádam toľko stavali. Gazdovské stavy boli by ešte
      poslúžili začas…“
   </p>
   <p>
    „Boli by už na hŕbe — horký!“ odpovedá Hana. „Nebohý otec sa tiež neobzreli… Zostali sme v
      zhnitých stavoch.“ Riekla to už rázne — jemu sa zdá, že schválne chcela uraziť nebohého otca.
   </p>
   <p>
    Líca podliali sa mu krvou. Slová nevesty ranili ho do duše. „Niet prečo otca takto
      spomínať,“ ozval sa hneď, s iskriacim okom. „Dlžôb nezanechal — gazdovstvo dobre zaviedol. I v
      hotovosti dačo zostalo…“
   </p>
   <p>
    „Toľko, čo vám šlo na výplatok,“ odpovedá Hana.
   </p>
   <p>
    Martin mlčí. Vo vojne naučil sa preglgnúť všeličo. No toľko už vie, že škoda mu bolo sem
      chodiť.
   </p>
   <p>
    „Kde je Mišo?“ pýta sa po dlhej, dlhej chvíli, celkom chladno.
   </p>
   <p>
    „Šiel úhoriť,“ odpovedá ona.
   </p>
   <p>
    Zanedlho bolo čuť, ako vyspevujú orné kolieska. Vtiahol gazda do dvora. Martin ide predo
      dvere. Privítanka Hanina ho schladila — no zazrúc Miša, zabudol na nepríjemnosť. Mišova
      červená tvár ešte viac sčervenela a vľúdne oči zažiarili radosťou. Ozaj bratsky mu stíska
      ruku.
   </p>
   <p>
    „Vidíš, dobres’ urobil, keď si prišiel,“ vraví mu. „Tamtej noci si sa mi prisnil: ja že ťa
      zašlo dačo. No, keď si len tu!“ odvráva si, vypriahajúc voly. „Ale ťa, synku, narástlo kus!
      Len kde sa ťa toľko nabralo.“
   </p>
   <p>
    Nuž radosť Miša počúvať. Martinovi sa zdá, že vrátili sa časy, keď im mať rozlomila kabáč
      napoly a oni si ujedali, sediac družne pod prípeckom. Mišo, ako vidno, je ten istý.
   </p>
   <p>
    Vošli teraz už do izby a zasadli za stôl. Zahovorili sa, že ani nezbadali, iba keď prišla
      večera.
   </p>
   <p>
    Tu sa pýta Mišo:
   </p>
   <p>
    „No a teraz akože? Akože v tom Miškovci? Pôjdeš k Mrvovi?“
   </p>
   <p>
    Táto otázka dotkla sa dosť bôľne Martina. Brat znal, na čom zostal s Mrvovou dcérou — no
      čo sa potom stalo, Martin nedal mu znať. Mišo teda nevdojak dotkol sa boľavého ešte miesta.
   </p>
   <p>
    „Nie, už ta nepôjdem,“ hľadí vravieť hlasom spokojným, ale ťažko utajiť pohnutie. „Tam už
      majú druhého. Už sa vydala…“ Keď podvihol zrak od stola, zastihol Mišove oči, ako so súcitom
      pozerajú naň. Zahanbil sa — no i teplota akási vlieva sa mu z tých očí do duše.
   </p>
   <p>
    „Najlepšie bude — zostaň u nás,“ vraví Mišo úprimne. „Dosť si sa naponevieral po cudzom
      svete. Čižmár sa i v dedine zíde a domu dosť…“
   </p>
   <p>
    Tieto slová tlmočili i Martinove city, dosiaľ utajované. Podal bratovi ruku a stíska mu ju
      vrele:
   </p>
   <p>
    „Ty, Mišo, si dosiaľ taký, ako si býval…“
   </p>
   <p>
    „A akýže budem?“ A v rozpakoch zhŕňa trosky zo stola. „Či sme takí, lebo takí — ale bratia
      sme.“
   </p>
   <p>
    Po tomto osvedčení sedia zase ticho jeden pri druhom. Iste rozpomienky z detských čias ich
      zaoberajú. Mišo je i krem toho spokojný. Povedal takú vec, čo ešte nikdy nepovedal. I Hane
      dokázal, že vie hovoriť, keď treba. Aspoň nepovie, že má tĺka muža.
   </p>
   <p>
    A ono keby sa obzrel, videl by, s akou výčitkou a hrozbou naň pozerá. Sedí zato ticho,
      ohlásila sa až vtedy, keď sa jemu i hosťovi začalo zívať.
   </p>
   <p>
    „Poď, donesieme omlacok slamy. Musíte spať na zemi; nevedeli sme, že prídete. Postele
      nemáme,“ doložila obrátená k Martinovi.
   </p>
   <p>
    Po nich vyšiel i Martin. Rozhliada sa po nebi, posiatom hviezdami. Živo trblietajú, sťaby
      ho vítali pod otcovskou strechou. ,Práve takto bývalo, keď mať ešte žila,‘ pripomína si
      Martin, čujúc ako z dediny sa ohlášajú trepačky. ,Mať trepala pri mesiačku, Mišo buchkal a ja
      driemal pri nej na pazderí…‘ Rozpomienka ožila tak sviežo, že zdá sa mu, akoby čul materin
      hlas od humna. ,Umretí sa vraj tiež ukazujú,‘ presviedča nedôverčivosť — i ide k humnu za
      hlasom. Zastal a načúva. ,To je Hana — nie mať,‘ húta, ,a ľaľa, meno mi spomína.‘ I nadkladá
      uši, aby lepšie počul.
   </p>
   <p>
    „Ešte sa mu ponúkne — zostaň u nás!“ čuť Hanin hlas z humna. „Čida nezostane! Vďačne ten.
      A o rok vypráši mňa, potom teba i s deťmi. Vojačisko k tomu, a ty taký, taký… Mňa sa neporadí
      — ja som nič, v mojom vlastnom dome. Len keď on tu bude — žena sa môže ísť pásť.“
   </p>
   <p>
    „Ale aká si ty!“
   </p>
   <p>
    „Aká si ty!“ skáče mu náruživo do reči. „Do mňa zaraz: aká si ty! Taká som, keď je muž
      niktoš. Nie aby si hájil svoje: ešte sa ponúkne kadekomu. A toto je dom môj! Ja si nedopustím
      do svojho. Vyplatili sme ho do grajciara…“
   </p>
   <p>
    Martin, bárs je tma, vidí jasne, čo pred chvíľou nevidel. Zná už, prečo ho tak privítala.
      Zahanbený, že v otcovom dome môže sa dačo takého vravieť, vracia sa do izby. Chodí hore-dolu,
      nevediac, čo robiť.
   </p>
   <p>
    Keď tí vošli dnu, už-už vybúšil hnev. No utíšil sa, hľadiac na Miša. Veď i jeho tvár
      dokazuje, že on je najnešťastnejší. Oči sa im sňali a Mišove v rozpakoch a zahanbení unikajú
      kamsi do kúta.
   </p>
   <p>
    „Mohli ste sa neunúvať,“ preriekol tu Martin, berúc klobúk a palicu. „Ja i tak tu nejdem
      nocovať.“
   </p>
   <p>
    „Nuž!“ zvolala Hana.
   </p>
   <p>
    Martin ani nehľadí na ňu. Obrátený k Mišovi pokračuje: „Ja viem, že máš cit bratský. Ale
      do jej domu viac nevkročí noha moja. Budem ti vždy, ako som ti bol; ale mrzko od teba, že si
      sa dal pod moc takej, takej — stvore. Ešte i otca ti hanobí…“
   </p>
   <p>
    Povedal by mu ešte mnoho, ale neborák Mišo stojí pred ním ako žiak pred virgasom. Je
      pokorený, vďačne by sa prepadol do zeme. ,Načo ho biť — i tak je dosť bitý,‘ myslí si.
   </p>
   <p>
    Len Hana nechápe, čo sa robí. Urazená je, že švagor pohrdol nocľahom.
   </p>
   <p>
    „A čože nám ubližujete?“ vyčíta mu. „Postele nemáme, ale toto je slama čistá. Nebojte sa,
      že z nej odnesiete dačo, ako tam po malébroch, či ako to voláte.“
   </p>
   <p>
    „Chceš vedieť?“ obracia sa k nej, červený v tvári: „Radšej pod holým nebom. Nevieš, čo si
      vravela v humne?“ I hľadí jej ostro do tváre. Ona nemôže vydržať jeho pohľad, klopí oči.
      „Myslíš, že som utisnutý na tvoj dom? Ale škoda sa pŕliť…“ Tu si vydýchol od rozčúlenia.
   </p>
   <p>
    „Aký hrdý!“ posmieva sa mu.
   </p>
   <p>
    „To si zachovaj,“ vraví jej, obrátiac sa pri dverách. „Zachovaj si, že viac s tebou
      nestratím slova. A ak sa mi budeš takto stavať — pozri!“ Tu nadvihol palicu. „Zoznámiš sa s
      ňou…“
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2523048" name="ftn.id2523048">
        1
       </a>
       ]
      </sup>
      <span class="emphasis">
       <em>
        Miškovec
       </em>
      </span>
      — Miskolc, mesto v severovýchodnom Maďarsku, ktoré bolo
          známe kožiarskym a obuvníckym priemyslom
     </p>
    </div>
    <div class="footnote">
     <p>
      <sup>
       [
       <a class="para" href="#id2523080" name="ftn.id2523080">
        2
       </a>
       ]
      </sup>
      <span class="emphasis">
       <em>
        „za zupu“
       </em>
      </span>
      (z nem.) — aktivizovať sa, ostať na vojenčine natrvalo
          (doslovne: slúžiť „za zupu“ — za vojenskú polievku)
     </p>
    </div>
    <div class="footnote">
     <p>
      <sup>
       [
       <a class="para" href="#id2523112" name="ftn.id2523112">
        3
       </a>
       ]
      </sup>
      <span class="emphasis">
       <em>
        jeden napravo — druhý naľavo, ako Lot a Abrahám
       </em>
      </span>
      — podľa biblie
          Abrahám so svojím synovcom Lotom odišiel z Egypta, osadili sa a mali svoje stáda, ale na
          Abrahámov návrh, aby nedošlo k nedorozumeniam, rozišli sa každý na inú stranu. Lot sa
          usídlil v Sodome a Abrahám v rovinách Mamre pri Hebrone (Genesis 13).
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2523525">
       </a>
       2
      </h2>
     </div>
    </div>
   </div>
   <p>
   </p>
   <p>
   </p>
   <p>
    Vyjdúc na ulicu, obzerá sa na všetky strany. ,A teraz kam?‘ pýta sa. ,Pod holým nebom?‘
   </p>
   <p>
    Cítiť, a dokonale, že október tu. Zima je, matka-zem vychladnutá. Kráča bez cieľa dolu
      dedinou. Došiel až ku krčme, tam sa ešte svieti. Bez všetkého ide dnu.
   </p>
   <p>
    Za stolom sedia dvaja občania: Juro Sivák a druhý akýsi neznámy. Jura zná dobre. Je čosi
      starší od neho. Pamätá sa z časov detských, keď Juro, sirota bez otca-matere prišiel zavše k
      nim, poslúžil pri dome a v poli, popásol statok za chovu alebo hábočku. Keď odchádzal na
      remeslo, Juro — už mládenec na mieste — slúžil u jedného gazdu. Dnes, pravda, neznať na ňom
      biedy. Vidno, že dobre sa mu vodí. I oči sa mu ligocú, už či nápojom, či veselosťou alebo od
      hádky, lebo so susedom beseduje veľmi živo.
   </p>
   <p>
    „Nie — za päťasedemdesiat nemôžem, na moj pravdu!“ vraví susedovi, kladúc si dlaň na
      prsia. „Krava z dobrej fajty — môže sa priahať.“
   </p>
   <p>
    „Ale ja ju priahať nebudem,“ odpovedá druhý hrdo. „Keď priahať — tak voly priahať. Na to
      sú — nech sa priahajú. Ale krava — tá nech má pokoj. Viete, ja nejdem klamať Pána Boha… Kravu
      dal, aby bolo mlieko — priahať, na to sú voly.“
   </p>
   <p>
    „Veď už ako chcete: ja nedbám,“ spokojuje sa Juro. „Môžete ju trebárs za sklo postaviť.
      Ale ja si mívam, že Pána Boha neklamem. Hoviadko ako hoviadko. I kobylu priahate a tá dáva i
      iný osoh. A ja vám poviem: ja iba na kravách… Čo iný dá volu, ja krave — robí sťa dobrý vôl, i
      na mlieku nepochybí…“ Tu sa obrátil i zazrel nášho Martina. Skočil na rovné nohy, tvár sa
      rozveselila: „Nech som Kubo — Kupcovie Martin! Povedz mi, synku, kto ťa sem nasypal?“ I podáva
      mu ruku srdečne.
   </p>
   <p>
    „Veď vieš — ako prepustený vojak,“ odpovedá Martin.
   </p>
   <p>
    „Bodaj ťa!“ nato Juro. „No, sadni si medzi nás,“ i pomkýna sa mu na lavici. „Tuto je Maťo
      Húska z Lehoty. Človek hodný — ale v jednačke sťa ten kremeň… Jednáme sa na kravu a nedajbože
      pohnúť. Dáva päťasedemdesiat, a ja za osemasedemdesiat. Ja skáčem po zlatkách — on sa vlečie
      po šestákoch dohora. Bodaj ho Pán Boh živil!“ Tu udrel Húsku po pleci a rozosmial sa, ukážuc
      dva rady zdravých zubov.
   </p>
   <p>
    Jednačka sa pomaly, ale predsa len skončila. Z oldomáša musel piť i Martin. Tak zabudol na
      brata, na Hanu. I Húska sa pobral na nocľah k sestre, vydatej tu v dedine, a oni zostali sami,
      pred nimi fľaška s dvoma pohárikmi, na stene malá lampka a za mriežkami driemajúci chlapec
      krčmárov.
   </p>
   <p>
    „Nuž, Martinko, tys’ prišiel!“ prihovára sa mu Juro, teraz už vážne. „Ako sa ti vodilo?“
   </p>
   <p>
    „Braček, len tak…“ Táto otázka človeka cudzieho, ale úprimného, pripomína mu nanovo, aký
      je opustený na svete. Nebyť strážmajstrom, pustil by sa vari do plaču. Ale zato otvoril Jurovi
      srdce, vyžaloval sa mu.
   </p>
   <p>
    „Kľampa — kľampa!“ povráva Juro. „Vieš, ona je Hurtáňovská: a každý z toho hniezda
      horenos… Majú čosi viac od iných — už vystrájajú také divy. A Mišo pri nej taká Katra… Eh,
      vsadil by jej piadlo
    <sup>
     [
     <a class="footnote" href="#ftn.id2506473" name="id2506473">
      4
     </a>
     ]
    </sup>
    do úst, keby mi húdla poza uši.“
   </p>
   <p>
    „Vieš, keby len otca nespomínala! Že vraj stavy na spadnutie — že taký a taký gazda…“
   </p>
   <p>
    „Povedám, Hurtáňovská! Princezná — fufna! A tvoj otec — Pán Boh ho osláv! Nehodna mu do
      koľaje stúpiť. Aký bol mne! Vlastný otec nebol by lepší. Vieš, keď som to v Dohviezdny večer
      chodil po dedine — sťa hoviadko bez gazdu. Nebolo sa kde uchýliť: ani rodiny, ani známeho! A
      on povie: ,Juro, hybaj do nás — budeš sviatkovať s nami.‘ Ej, nik nevie, čo to bolo! A vždy
      poradil: ,Juro, toto takto — toto takto,‘ a vždy dobre vypadlo. To bol človek! A mať!“
   </p>
   <p>
    Dobre padne Martinovi čuť dnes večer také úprimné reči. Oblapili sa okolo hrdla a tak
      sedia a rozprávajú o starých časoch. Až keď Martinovi klesla hlava, oťažená snom, ustatosťou a
      nápojom, vraví mu Juro:
   </p>
   <p>
    „No a teraz poďme.“
   </p>
   <p>
    „Ja tu budem — nemám kde…“
   </p>
   <p>
    „To veru!“ odporuje Juro. „Pôjdeš pekne do nás. Mám ja kde prichýliť pocestného. Moja Zuza
      — neboj sa, tá je inakšia. Doniesla i peňazí i čosi poľa — ale nikdy nevyhodila na oči… Vieš,
      to je žena, ako svedčí. Ja ti ukážem, aká je moja Zuza!“
   </p>
   <p>
    Pojal Martina popod pazuchu a zaviedol domov. Martin ani nevie, kade ide, ani kam ide.
      Ledva sadol na lavicu, oprel sa o pec a zaspal.
   </p>
   <p>
    Ráno sa našiel na posteli. Slnko svieti rovno do izby, Jura nevídať nikde. Iste už v
      robote. Po izbe chodí ženská, nie veľmi šumná — gazdiná. ,Nie veľmi sa zmenila, iba čo
      podrástla a zmohutnela. Nikdy nič zázračného nebolo na nej. Nuž ale každý myslí, že má perlu…‘
   </p>
   <p>
    „Už ste sa prebudili?“ prihovára sa mu gazdiná, zbadajúc, že je hore. „Voz zahurtoval —
      naši išli do hory: iste vás ten zobudil.“
   </p>
   <p>
    „Ach, nie,“ odpovedá Martin, „ale už je čas. Vidím — slniečko vysoko.“ Robí pokus, že sa
      zodvihne — no hlava odkväcla na hlavnicu. Je ťažká, k tomu hučí v nej sťa pod kolesom
      mlynským. „Ó — hlavička moja,“ vzdychá, „ide sa rozsypať…“ Prichodí mu na um, čo zažil u
      brata, čo v krčme, i ako sa sem dostal. Vidí, prečo hlava treští… Je síce vojak vyslúžený, ale
      nikdy nebol pijak veľký. I v kompánii bola trochu nespokojnosť, že stal sa strážmajstrom
      človek, čo ledva unesie liter vína…
   </p>
   <p>
    „Len si pospite trochu, alebo vám uvarím čiernej kávy,“ núka ho gazdiná.
   </p>
   <p>
    „Čiernej kávy — hm,“ diví sa on. „A kde vy beriete čiernu kávu? V našej dedine o káve
      nechyrovali. Iba kedysi varila ju vraj stará Kľukanovie — i to tak ako bôb, nepraženú…“
   </p>
   <p>
    „Bola som za kmotru,“ vysvetľuje gazdiná, „tak jej zvýšilo čosi. A povedajú, že káva je na
      to dobrá… Lebo šípim, čo vám chybí.“
   </p>
   <p>
    „Čida nešípite! Pamätám, ako som sa redikal. I mrzí ma. Ledva som prišiel — a hneď som sa
      tak preukázal.“
   </p>
   <p>
    „Nuž nestarte sa — len ako doma. Môj rozprával, čo sa stalo. Nedivím sa, že ste šli k
      židovi, keď tí tak… A vy chlapi beztoho,“ vraví to s úsmevom, „všetko iba zalievať. Keď radosť
      — nuž zaliať ju; ak nešťastie — i to len zaliať.“
   </p>
   <p>
    ,Hm, osoba je toto nie sprostá,‘ myslí si Martin. ,I vie ťa zavrátiť, i nie je taká ako
      Hana…‘
   </p>
   <p>
    Tak sa musel chudák Martin liečiť. Popoludní sa mu hlava akomak prečistila. Prišiel i Juro
      z hory. Martin mu oznamuje, že zajtra ráno ide do Miškovca.
   </p>
   <p>
    „Urob si, ako vieš,“ odpovedá Juro, „ale ja, byvši tebou — ja by sa nerušal. Prišiel si
      domov, že doma ostaneš: teda ostaň.“
   </p>
   <p>
    „Keby nie to,“ vzdychá Martin. „Ale takto sa všetko zmenilo, čo by ja tu hľadal?“
   </p>
   <p>
    „Tak pre ňu? Hm… Hana veru nie hodna, abys’ kvôli nej tu ostal, alebo odišiel. Najlepšie
      si urobiť, akoby jej nebolo. Čo ti je Hana a naposledky i Mišo?“
   </p>
   <p>
    „A predsa sme len bratia: a čo ja bez neho?“ Díva sa zamyslený a smutný do zeme. „Ja som
      si rozmyslel, že keď ma už všetko nechalo, že zostanem u nich. I Mišo sa ponúkol, kým ho ona
      nezahriakla… Myslím si, u nich by mi bolo najlepšie, nič by mi nechybovalo…“
   </p>
   <p>
    „Oženiť sa ty nechceš?“ pýta sa Juro.
   </p>
   <p>
    „A načo? Ako?“ diví sa Martin.
   </p>
   <p>
    Juro je zamyslený, i sedí, nerečúc slova. Konečne preriekol:
   </p>
   <p>
    „Tak by si ty chcel u Miša, žeby si uňho zabudol na všetko. V jeho šťastí chcel by si sa
      tešiť…“
   </p>
   <p>
    „To — to,“ prisviedča Martin, potešený, že ho Juro tak snadno pochopuje. „Mne iba to
      treba. I pomohol by mu — i jeho deti tak mal ako svoje.“
   </p>
   <p>
    „Nože no!“ diví sa Juro. „A myslíš si, že by to bolo dosť? Synku, neohrievaj sa ty pri
      cudzom ohni! I cudzí ohreje: ale svoj je len svoj. Ono i tak prišlo by na teba, že by sa ti
      zachcelo naklásť si ohníka na vlastnom ohnisku. Zachcelo ver’ — a čo by ťa u brata na rukách
      nosili. Lebo i na človeka to tak príde ako na vtáča: príde jar a stavia si hniezdo. Máš to
      robiť po nečase — na jeseň: urob to zaraz, a nemusíš pre Hanu takto opúšťať hlavu. Ja ti len
      to radím, ostaň. Sťakde ti byť na svojom: ale tu predsa najlepšie…“
   </p>
   <p>
    „A keď nieto vôle? Tu by ma to vždy mrzelo.“
   </p>
   <p>
    „Tak ostaň aspoň načas, aspoň do Všechsvätých. Zídeš sa s rodinkou, s kamarátmi — uvidíš,
      možno iná vôľa ťa nadíde. I oddýchneš si trochu. Bývať máš kde. Ak chceš, vyriadime ti
      komoru.“ I vedie ho do komory. „Svetla v nej dosť; i robiť môžeš, ak máš riad.“
   </p>
   <p>
    Badať na ňom nerozhodnosť.
   </p>
   <p>
    „No už vás nepustíme,“ ozvala sa i gazdiná. „Keď už dlhšie nie, aspoň do tých
      Všechsvätých.“
   </p>
   <p>
    „A bude hostina — tanec,“ rozosmial sa Juro.
   </p>
   <p>
    „Len mi povedzte, prečo vy takto… Rodina sme nie — čím sa vám odslúžim?“
   </p>
   <p>
    „Nuž tak sme sa so ženou poradili,“ nato Juro. „A tvoj otec aký bol! A čože je toto? Nič…
      Tvoja mať mi našila ľanových košieľ, keď som stál v ohláškach: dodnes ich nosím. A ty by si
      nás zohrdil pre takú malú vec!“
   </p>
   <p>
    Martin je veľmi dojatý. Vidno, že tu niet falše — tu je všetko úprimnosť. Sľúbil im, že
      zostane začas a bude bývať u nich.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2506473" name="ftn.id2506473">
        4
       </a>
       ]
      </sup>
      <span class="emphasis">
       <em>
        piadlo
       </em>
      </span>
      — nástroj na mučenie, na ktorom mučeného naťahovali
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2506766">
       </a>
       3
      </h2>
     </div>
    </div>
   </div>
   <p>
   </p>
   <p>
   </p>
   <p>
    „Keď som tu tak ustrnul,“ vraví Martin svojim hostiteľom druhý deň ráno, „patrí sa ísť
      navštíviť pána učiteľa.“
   </p>
   <p>
    „Tí budú radi,“ poznamenáva Siváčka.
   </p>
   <p>
    I vybral sa do školy, i našiel doma pána učiteľa. Vyrozprával mu všetky príbehy staré i
      najnovšie. Učiteľ sa zamyslel.
   </p>
   <p>
    „Sám neviem,“ dokladá Martin, „prečo to tí Sivákovci. Najbližšia rodina sa odhodí a tí
      takíto vďační…“
   </p>
   <p>
    „Hja,“ ozval sa učiteľ, „Juro prešiel ťažkú školu života: a v útlom veku. Niektorí v nej
      zhynú — on vydržal, zvíťazil a dobre mu poslúžila. Je štedrý i milosrdný, a divná vec —
      nechudobnie, skorej bohatne. Boh ho požehnáva a často predivne. Nebohá Kováčka ochorela na
      raka. Deti vlastnej sestry odhodili sa jej. Juro ju prijal, keď bola v najhoršom kríži; i
      dokonala v jeho dome. Spravila testament — všetko dostal Juro. Teraz zle-nedobre naňho, že ich
      o podiel pripravil. Ale Juro nevedel, keď ju prijal, že ona má toľké peniaze; a nevedeli to
      ani deti. Boli by hádam inakšie sa držali…“
   </p>
   <p>
    Ani nezbadali, iba keď sa zvonilo k obedu. Zdržali ho na obed.
   </p>
   <p>
    Keď odchádzal, bolo už dobre popoludní. Na odchode pýta sa ho učiteľ:
   </p>
   <p>
    „Máš riad do remesla?“
   </p>
   <p>
    „Nemám veru,“ odpovedá Martin. „Držal som sa na Mrvovcov — ani riadu som nenadobúdal.“
   </p>
   <p>
    „Keby bol riad, dal by ti robotu. Ale takto — a keď nemieniš tu nadobro ostať…“
   </p>
   <p>
    „Keby bolo požičať — ale kto? Škoda!“ ľutuje Martin.
   </p>
   <p>
    „Už je darmo,“ teší ho učiteľ.
   </p>
   <p>
    ,Veru darmo,‘ myslí si Martin idúcky. ,Riadu ti čižmár nepožičia. Nemáš väčšieho
      nepriateľa, ako čižmár čižmárovi… A patrilo by sa odslúžiť… Ale ako! Požičať ti nepožičajú — a
      kúpiť… Nie, čo hneď do Všechsvätých zostaneš, nevyplatí sa. Akože budeš prevláčať toľkú…‘
   </p>
   <p>
    ,A načo som tu?‘ húta ďalej. ,Obchodu nemám, roboty nemám — budem zívať od dlhej chvíle a
      zavadzať… A do Všechsvätých čakať: štyri týždne skoro! A čo dočkám? Zaháľať — zahynúť od dlhej
      chvíle? Nie — i ohovoria ťa: po nedeli pôjdeš, hneď v pondelok…‘ Ale tu je prekážka. ,Len ako
      sa Sivákovcom vykrútiť? Tí budú len do Všechsvätých… Ale čo tu budem robiť do Všechsvätých?
      Akokoľvek: v pondelok musím ísť…‘
   </p>
   <p>
    Tu sa pretrhli myšlienky, akoby ich prestrihol. Krížom cestou ide dievča s krčahom. ,A
      čože toto za osoba?‘ pýta sa sám seba. ,A s plným ma prechodí… Chôdzu má, ľaľa, peknú… Ba čia
      je. S dievčatami kríž! Ešte chlapca poznáš, ale dievča… Vyhúkne ako púpava: nenazdáš sa, iba
      keď je dievka…‘
   </p>
   <p>
    Tu sa osoba obzrela — len chvíľka, ale obzrela si ho dobre, neznámeho človeka.
   </p>
   <p>
    „Nedali by ste sa mi napiť?“ prihovára sa jej, ale nie od smädu, viac zo všetečnosti. Veď
      v škole mohol sa dosť napiť — a vody chýrnej. Nadišla ho samopaš — veď vieme, akí sú vojaci!
      ,Aspoň si ju obzriem,‘ myslí si.
   </p>
   <p>
    Ona si ho obzerá ešte lepšie. Neznať na ňom, že by šiel zďaleka, a predsa je neznámy.
      Nevidno, že by bol v ceste — a predsa ju pristaví pre vodu… ,Hádam sa len vysmieva,‘ myslí si
      dievča; ale zato podáva mu krčah a ešte so slovami: „Nech sa páči…“
   </p>
   <p>
    ,A predsa nebude z našej dediny,‘ rozumuje Martin s krčahom pri ústach. ,Tu by povedala:
      nate! A táto: nech sa páči.‘ A až teraz sa obadal, že vlastne nenie smädný, ale predsa pije,
      aspoň pre meno… Vracajúc jej krčah, dobre si ju prezerá, či ju ozaj nezná. ,Šumná tvár, ozaj
      švárna…‘
   </p>
   <p>
    Dievča, hádam v rozpakoch, šuchlo si tvár zásterkou a obzerá sa nabok.
   </p>
   <p>
    „Ďakujem pekne,“ preriekol on.
   </p>
   <p>
    „Prosím!“ odpovedá ona a dokladá, pozrúc do krčaha: „Ani niet veľmi začo: mnoho jej
      neubudlo.“
   </p>
   <p>
    Martin sa usmial a doložil:
   </p>
   <p>
    „Šanoval som vás — museli by ste sa vrátiť…“ A sám sebe myslí: ,Áno, áno — zbadala, že som
      len tak… A ani som sa jej nespýtal, čia je…‘ I nehýbe sa z miesta, hľadí do uličky, ktorá
      odbočuje od hlavnej cesty. Ta totiž kráča dievča. Vidí ju, ako podišla k domku neveľkému, pred
      ním záhradka, teraz už, pravda, pustá: ale domec biely a zelené obloky veselo kukajú do
      uličky. Otvárajúc dvere, obzerá sa, pravda, len letkom na divného pocestného a zmizla vo
      dvore.
   </p>
   <p>
    ,I smiala sa,‘ vraví si Martin, ,trošičku sa zasmiala… Ale, Pane Bože, veď je to dom
      Dukátov — hej, starý krajčír, čo mi šil šaty, keď ma vyprávali do sveta… On veru, on! Ale kde
      ten vypriadol dcéru! Starý mládenec! Či je to jeho žena? Ale čerta…‘ Nuž zaľahla mu veľmi táto
      vec do hlavy. Nemôže predsa takto sa nechať. ,Ono je i to pravda,‘ vyhovára sa, nevediac sám,
      pred kým, ,tieto šaty už nič nestoja… Tri roky v magazíne! A ja potrebujem poriadnejšie šaty,
      v týchto sa už neobídem…‘
   </p>
   <p>
    Tak sa rozhodol, že si dá odmerať nové šaty.
   </p>
   <p>
    Za stolom sedí dedinský pán majster v okuliaroch s hrubým rámom. Vysoké čelo svietilo by
      sťa slnce, lebo k nemu sa pripojuje plešina — ale váľajú sa po ňom kostruby vlasov, hen z tyla
      začesaných. Sťa chmáry na širokánskej, dlhej poľane!
   </p>
   <p>
    „No — no… bohuprisám — ľaľa!“ zvolal pán majster, zabudnúc ruku i s ihlou na kolene. Veľmi
      pozorne hľadí ku dverám. „Nech ma čert — ak neznám! No — no… Z hlavy fuk — mena neviem!“ Ľavou
      štipkou dlube si na čele.
   </p>
   <p>
    „Martin,“ priznáva sa hosť, nemôžuc sa zdržať úsmevu.
   </p>
   <p>
    „Veď už — veď už… Aha! Kupcov! Vari viem, ako dneska: šlo — takô — nevidno od zeme…
      Nedávať ho, nie reku, na čižmárstvo — smola ruky fúľa, robota nečistá… Ale starý nič — poslal…
      Čo nabral do hlavy, nedajbože z hlavy — ale chlap dobrý: Bože ho osláv!“
   </p>
   <p>
    Pozerá na Martina, akoby čakal, čo ten. Martin stojí a nevie, čo vlastne povedať. Keď sem
      šiel, pozabudol, že Dukát je človek trochu smiešny. Skoro dvanásť rokov ho nevidel, nie div. A
      konečne za toľké roky i majster Dukát sa mohol premeniť. Ostatne idúcky málo myslel naň —
      myslel na šaty, i na kadečo…
   </p>
   <p>
    „Nuž ste tu! Óvi — óvi!“ kýva Dukát hlavou.
   </p>
   <p>
    „Zavčerom pred večerom,“ ohlásil sa Martin.
   </p>
   <p>
    „Rozprávali — rozprávali. Dedina iba o vás. Veď viete: všetci ľudia, všetko vedia. Prečo
      býva u Siváka — prečo nie u Kupca — prečo to, prečo to… Beztoho jeseň — ženy trepú ľan: trepú
      i jazykom. Pri jednom kelčíku dve roboty! No — no, keď ste tak prišli!“
   </p>
   <p>
    „Ale, pán majster, vy ste mi vždy hovorili ,ty‘. A teraz vy a vy!“
   </p>
   <p>
    „Hm — to je takto… A ste prepustený?“ pýta sa razom. „Tovariš — tovariš, čo?“
   </p>
   <p>
    „Áno, tovariš.“
   </p>
   <p>
    „Tak komu česť. Tovariš je tovariš. ,Není učedlník nad mistra.‘ Ale tovariš inô. Za pecou
      neležíš, nelúpaš zemiaky — učíš sa, skusuješ… Svet široký! Nuž tak… Kedy prepustený — kedy?“
   </p>
   <p>
    „Pomaly sedem rokov bude,“ odpovedá Martin.
   </p>
   <p>
    „Tak — tak.“ Ale tu mu naskočili vrásky na vyleštené čelo. „Prepúšťajú — prepúšťajú: majsterštuk
    <sup>
     [
     <a class="footnote" href="#ftn.id2507101" name="id2507101">
      5
     </a>
     ]
    </sup>
    nič! Poď do remesla ako sviňa do válova. Poriadok v čertoch! Ja pol roka šil,
      pichal… Bol majsterštuk, bol! A toto, pochamce, pobabre — a majster! A ani primerať, ani
      pristrihnúť, ani prišiť: všetko tovariš! Odmerať — tovariš; strihať — tovariš; zošiť —
      tovariš: takí majstri! Predchytávať — to hej; lacnota — tobôž. Prečo? Preto, lebo všetko
      mašina. Švík mašina: v rozkroku draps, pod pazuchou draps — takí majstri, takí…“
   </p>
   <p>
    „To sú najviac židia,“ ozval sa Martin. „I nám pobabrili remeslo. Robia lacno a my
      nemôžeme. Berú materiál lacný a horší, robota z mašiny…“
   </p>
   <p>
    „Sadnite — saďte!“ ozval sa majster. „Ja vám nie ty — bárs znám odvtedy,“ a znížil dlaň
      skoro nad samu zem. „Bolo ako žemle za groš… Ale dnes tovariš: rozdiel! Veru židia: i v meste
      — Friedmann Ignác… Osem tovarišov — robota fajn — štof anglický: a Dukát — prešívaj! Dukát
      páraj — prešívaj… Ale lacnota! Majster šiť? Čerta! Majster rukavičky… Majster sliediť, kde
      licitácia: kúpiť štofov, darmo nabrať… A lacnota! A ty ži, plať porciu, pichaj…“
   </p>
   <p>
    „Čo robiť, keď je taký zákon?“
   </p>
   <p>
    „Planý zákon — planý!“ skočil mu náruživo do reči. „Keď majster — tak sa preukáž.
      Majsterštuk, cecha celá dovedna… A nie bridiť naposmech! Ty sa uč, ty sa tráp: a on
      pečienočku, rukavice, prstene — pán a robota — smiech, hanba! Takí majstri, takí…“
   </p>
   <p>
    „Mali by ich dať do učenia,“ poznamenal Martin. „Ale nie na pol roka — na päť rokov. A
      potom žiadať od nich ako od nás. Tak by boli majstri. Darmo je, čižmár je nie čižmárom, kým
      nekoštuje lápsik. Lápsik ťa naučí, čo je remeslo.“
   </p>
   <p>
    „To, to, to!“ prisviedča Dukát a hádže robotu za stôl. „A šticu vyprostiť! Ľaľa moja! Šla
      — majster vyšklbol… A je na osoh. Štice nič, ale tu priemysel, priemysel — nie sečka,“ i ďube
      si prstom do čela. „A tuto,“ mädlí prstami, „tu cit. Bez citu nič! Ihla sama liece — sťa
      žihadlo, ako živá…“
   </p>
   <p>
    Tu mu oči odskočili od Martina, behajú v izbe po všetkých kútoch, akoby dačo hľadali.
      „Beta — Beta!“ volá hlasom hlbokým.
   </p>
   <p>
    Vošla dievčina, tá istá, čo podala Martinovi vody. Vidno, diví sa, že je tu a v takom
      živom rozhovore so starým.
   </p>
   <p>
    „Človek ako človek,“ kríka na ňu majster. „Čo hľadieť na ňom?“
   </p>
   <p>
    Tvár jej zblčala, oči sa sklopili. Martin je zdesený a rozhnevaný. Veď tým urazil i jeho!
      Oči sa jej zaliali slzami, aspoň sa teraz väčšmi ligocú.
   </p>
   <p>
    „No — plač hotový — naporúdzi! Ľahko sadne na nos,“ durdí sa Dukát, no hlas je trochu
      vľúdnejší. „Hlava prebitá? Azda maková — lebo kapustná!“ A tu si vydýchol trošička a
      pokračuje: „Skoč k Bobišovi — pollitra vína… I v kuchyni dačo: labku, alebo krídlo… Tuto hosť,
      majster dokonalý — uctiť treba…“
   </p>
   <p>
    Betka skoro pobožne hľadí na Martina. Obdivuje na ňom, ako mohol u starého toľkú milosť
      nájsť.
   </p>
   <p>
    Keď jej nebolo v izbe, Martin naraz udrel na majstra:
   </p>
   <p>
    „A čo vám urobila, že ju tak obkrikujete?“
   </p>
   <p>
    Dukát s podivením hľadí naňho. I na čele chmára. Na jazyk sa tisne slovo, za aké by Martin
      neďakoval. No oči starého kutajú v jeho tvári, sliedia v nej faloš, smiech alebo žart. Stretli
      sa s jeho otvoreným, smelým pozorom a skrotli.
   </p>
   <p>
    „Tak patrí,“ riekol konečne starý, udrúc akoby na stvrdenie hladidlom na stôl.
   </p>
   <p>
    „Ale zahanbovať ju tak vari nemusíte!“ ozval sa ešte Martin.
   </p>
   <p>
    „A vy sa nepliesť, do čoho vás nič,“ odsekol majster, vydýchnuc po tak dlhej,
      nepreštiknutej výpovedi.
   </p>
   <p>
    „Ale keď mne bieda sa na to dívať,“ stavia sa mu Martin.
   </p>
   <p>
    Dukát očervenel ako rak; snáď nestretol sa ešte nikdy s toľkým odporom. A divno — práve
      teraz nápadne ticho odpovedá:
   </p>
   <p>
    „No — pokoj, pokoj!“
   </p>
   <p>
    Kto je tá Betka? Prečo tak zachodí s ňou? Všeličo by sa pýtal, ale nemá akosi odvahy.
      Ostatne reč prešla na vojnu — i tu má Dukát svoje staré, vyprobované náhľady. Prišla na stôl i
      labka a všetko, čo s kuracou labkou súvisí — tak pri pohári besedovali až do mraku.
   </p>
   <p>
    Keď odchodil, pásol za Betkou, že sa odoberie od nej. No tej už nevidno nikde; ukryla sa
      iste, bojac sa nového zahanbenia.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2507101" name="ftn.id2507101">
        5
       </a>
       ]
      </sup>
      <span class="emphasis">
       <em>
        majsterštuk
       </em>
      </span>
      (z nem.) — majstrovský kus, práca, ktorou završovali
          remeselnícki tovariši svoju prax; až po odovzdaní „majsterštuku“ boli prijatí do
          cechu
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2507324">
       </a>
       4
      </h2>
     </div>
    </div>
   </div>
   <p>
   </p>
   <p>
   </p>
   <p>
    „Kdeže ste boli?“ víta ho Siváčka. „Ja že ste nám už utiekli.“
   </p>
   <p>
    „Bol som v škole,“ odpovedá Martin, sadajúc k stolu. A už viac nepovedal. Sedí stratený v
      myšlienkach.
   </p>
   <p>
    „Nemôže privyknúť, smutno mu je,“ myslí si gazdiná. „Vojna mu schodí na um, kamaráti…“
   </p>
   <p>
    „Prečo som zatajil, že som i tam bol?“ pýta sa sám seba i mrzí sa. „Čo jest na tom čo
      tajiť? Bol som, pohovoril som so starým — čo na tom? A predsa nerečiem, ako keby čerti vedia
      čo… A tí by podchytávali… Juro by hneď pozrel lotrovsky… Ten človek má okále ako jazvec. A ja,
      starý pes, ja by sa ešte zapálil — ja hej! Nešťastná nátura. A ešte len potom by sa smiali!“
   </p>
   <p>
    Pritom má ešte čosi na srdci: mal by čosi povedať a vše sa zhákne. Juro sa konečne
      rozzíval a riekol: „Treba vari ľahnúť.“ Tu sa konečne odhodlal i on a pýta sa:
   </p>
   <p>
    „Akože — vyriadite mi tú komoru?“
   </p>
   <p>
    Ani čo by mu cent bol spadol zo srdca. Cíti, že teraz urobil čosi, čo rozhodlo nad celým
      jeho životom a budúcnosťou…
   </p>
   <p>
    „Veď som povedal: komora je prázdna. Zajtra sa môže vyriadiť,“ odpovedá Juro milo
      prekvapený. „Predsa len zostaneš?“
   </p>
   <p>
    „Už aspoň len do Všechsvätých.“
   </p>
   <p>
    „Zostaneš i dlhšie,“ vraví Juro akosi veľmi určite.
   </p>
   <p>
    „Prečo?“ pýta sa ho živo. „Prečo to vravíš?“
   </p>
   <p>
    „Lebo proti zime škoda sa vyberať do sveta.“ Riekol to tak úprimne, že v Martinovi utíchol
      všetok nepokoj.
   </p>
   <p>
    Druhý deň ráno najal voz a vybral sa do mesta. Večer sa vrátil s naloženým vozom. Bol v
      ňom najpotrebnejší čižmársky riad. Chybí ešte mnoho, menovite kopýt: predbežne musí vystačiť.
      Deň nato komora premenila sa v čižmársku dielňu. Keď sa v nej rozhliadol, spokojnosť a hrdosť
      sa rozmáha v ňom. ,Aspoň polihovať nebudem — dosť som sa nazaháľal: robiť treba…‘ Nikdy
      necítil takú chuť do roboty. Zdá sa mu, že tri roky minuli naprázdno — treba nahradiť.
   </p>
   <p>
    Ide rovno do školy, už v robotných šatách.
   </p>
   <p>
    „Ako?“ diví sa učiteľ, čujúc, čo Martin chce. „Veď si vravel, že nemáš riadu…“
   </p>
   <p>
    „Vtedy som nemal, ale už mám,“ odpovedá trochu v rozpakoch. Vidí, že predsa len chytro
      prevrátil svoje úmysly naopak.
   </p>
   <p>
    „Teda zostaneš tu?“ pýta sa učiteľ.
   </p>
   <p>
    „Prezimujem aspoň.“ Tu sa zas diví, že nie do Všechsvätých, ale hneď i zimu pribral.
   </p>
   <p>
    „No, to je pekne,“ chváli učiteľ. „Ale prečo nie navždy? Dobrého remeselníka treba i nám.
      Ako si sa tak rozhodol? Či ťa prehovorili?“
   </p>
   <p>
    „Len tak — sám som si…“ A skutočne nevie sám, ako sa mohol tak naraz odhodlať.
   </p>
   <p>
    „Už ako je koľvek, ale múdre si spravil,“ chváli ho učiteľ. „Nech ti Boh pomáha!“ I podáva
      mu ruku.
   </p>
   <p>
    Tak sa vracal s robotou. Má nielen poprávať starú obuv, ale i nové čižmy ušiť. „To bude
      môj majsterštuk,“ myslí si rozčúlený. Tuší, že od prvej roboty závisí jeho budúcnosť tu.
      „Alebo zostanem — alebo musím odísť.“ A čosi mu vraví: „Zostaneš — zostaneš…“
   </p>
   <p>
    I divno mu, že driapal sa preč. Nech v krčme nenájde Jura, bol by dakde v Pešti, alebo v
      Miškovci. „Ako by to bolo, keby mňa nebolo tu…“
   </p>
   <p>
    Pohvizduje si a dudá pri robote ako každý čižmár, ktorého ešte čižmy neomínajú… Sedí pri
      nej od rána do noci. Juro, ak nemá čo robiť, sedí pri ňom a prizerá sa. Dom je oživený
      buchotom kladivka. Juro je hrdý, k akej sláve prišla jeho komora. Vôňa čerstvého remeňa zdá sa
      mu veľmi príjemnou.
   </p>
   <p>
    V sobotu večer zaniesol Martin robotu do školy. Nasledovalo prehliadanie, hmkanie,
      probúvanie. Konečne znel úsudok: „Sú dobré. Neomínajú, nie sú tesné, ani veľmi veľké. Nuž
      vydarili sa. A ešte jednu vec pri tebe chválim: Ty si prvý čižmár, čo robotu načas doniesol.“
      Martin sa usmial. „Nie — nehovorím na žart. Čižmári sú v tom hriechu po uši. Sľubujú,
      prisahajú — a rušia slovo. Hádam preto padlo i remeslo. Ako učiteľ radím ti úprimne: sľúb iba
      toľko, čo môžeš…“
   </p>
   <p>
    „U Mrvu sa všetko dohotovilo včas,“ vraví Martin.
   </p>
   <p>
    „Tak má i byť. Lebo tak prestáva i druhé zlo. Keď majster dodrží slovo — dodržia ho i
      jemu. Remeselníkovi sa hneď riadnejšie platí, ak je i on riadny.“ Tu pozrel učiteľ na majstra,
      či ho neurazil. „Vari sa nehneváš!“
   </p>
   <p>
    „Nie,“ odpovedá Martin. „Prečo by sa hneval pre pravdu?“
   </p>
   <p>
    Učiteľ nevraví nič, ale si myslí: ,Zdá sa, že nebude lagan. Druhý by naučenie odvrhol.
      Niet nikde toľko nadutosti, ako u nevzdelaného remeselníka…‘
   </p>
   <p>
    Ale iba teraz nastala pravá robota: jednačka. Martin nástojí, aby mu zaplatili len za
      materiál; učiteľ sa vzpiera. Dlho musel sa hádať, kým učiteľ ustúpil. Veselý sa vracia domov.
      Tu vidí, že ide brat proti nemu.
   </p>
   <p>
    „Striehol ma,“ myslí si Martin. No Mišo sa ukazuje, akoby bol prekvapený týmto stretnutím.
   </p>
   <p>
    „Kdes’ bol?“ pýta sa Mišo.
   </p>
   <p>
    „S robotou, v škole.“
   </p>
   <p>
    „Tak zostaneš v dedine?“
   </p>
   <p>
    „Zostanem za daktorý čas.“
   </p>
   <p>
    „O nás ani netúrneš!“
   </p>
   <p>
    „Vieš, čo sa stalo.“
   </p>
   <p>
    „Ale predsa! Či sme nie bratia?“
   </p>
   <p>
    „Ja sa neodhŕňam, budem ti vždy verný brat,“ vraví Martin úprimne. „Ale do vás — ta mi ona
      zasekala cestu.“ Mišo nevraví nič, len hľadí do zeme. „Vidíš, ty sa nedržíš chlapsky,“
      vyčituje mu brat. „Päsť máš mocnú, hlavu dobrú, srdce na mieste: čo sa jej dáš? Muž — a žena
      ťa skrúca!“
   </p>
   <p>
    „Kebys’ vedel, aký je stav manželský!“ nato Mišo. „Ale nevieš. Ty len z videnia… A to už
      tak musí byť. I ja som spočiatku ako ty, ale teraz nie. Čo som raz odporoval, vždy bolo zle —
      vždy na jej vyšlo — vždy… Ako neslúchneš, keď dobre chce a má pravdu?“
   </p>
   <p>
    „A vtedy mala pravdu?“
   </p>
   <p>
    „Vtedy nevedela, ako — čo. Myslela, že nám ideš do gruntu stúpiť. Vieš, aké sú ženy — a
      ešte vojak!“
   </p>
   <p>
    „No už to nevybieliš — už ti je to raz čierno. Tys’ mal povedať po chlapsky: žena, čuš —
      pán som ja… Synku, držal si sa babsky. Chcela urobiť hanbu mne — hanbu spravila tebe… A akú,
      synku! Ja sa dodnes hanbím za teba, horím od hanby. Nikdy som nemyslel, že brat mi na to vyjde
      — nikdy! Lebo i druhí sú v takom jarme: ale tí alebo zaslúžili, keď sú ľahkomyseľní, alebo sú
      naničhodní. Ale môj brat, chlap súci, muž dobrý — a padnúť do takej potupy! To mne zasekalo
      cestu do vás…“
   </p>
   <p>
    Mišo je veľmi zronený. Cíti, že veľa pravdy v bratových slovách:
   </p>
   <p>
    „Ty ju neznáš. Nie je ona, ako sa ti ukázala. Kebys’ ju poznal tak ako ja… Viem, i
      banuje…“
   </p>
   <p>
    „Nuž dobre, Mišo, keď ti je taká. Bodaj by bola! Ale ľudia vravia, že človek i na šibenici
      privykne. Tak i tys’ vari privykol. Ja len to vravím: keby bola moja, ja by jej porúcal rohy…“
      Rozišli sa nanovo. Mišo kráča smutne domov. Martin hľadí za ním a myslí si: ,Hľa, tak vyzerá
      šťastný muž!‘ I búri sa mu krv. ,Čo urobila z neho! Takého babrába — tôňu takúto! Už ani
      vidieť, ani myslieť bez nej nemôže: má ho celého…‘ Zubmi škrípe pri tom výbuchu. ,Ale čo si
      počneš s ním — s takým ničím? Postav ho sto ráz na nohy — sto ráz ti ho podrazí, takého
      panáka…‘
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505066">
       </a>
       5
      </h2>
     </div>
    </div>
   </div>
   <p>
   </p>
   <p>
   </p>
   <p>
    Ako došiel na miesto, kde sa začína ulička, v ktorej býval Dukát, prešli ho trápne
      myšlienky. Miesto domov zahol do uličky.
   </p>
   <p>
    „Fajront už? Ja tiež,“ víta ho starý, podávajúc mu ruku. Pozrel pritom významne k peci,
      kde sedí Betka a pradie. „Nechaj i ty,“ volá na ňu. „Sobota — dievocká robota. Riadiť kuchyňu
      — dvor: všetko!“
   </p>
   <p>
    Betka vyšla ochotne z izby, bez šomrania. Martinovi sa zdá, že starý nie pre riadenie ju
      poslal preč. Snáď ju len chcel znovu pokoriť: kto to vie? Bol by sa zamiešal i dnes — no akým
      právom?
   </p>
   <p>
    „Nuž ostanete len — ostanete!“ pýta sa ho Dukát veľmi vľúdne. „Všetko len o vás: šustra
      máme — šustra máme… Hej — i obuv keby darmo, i obuv… Ale coky! To nie blázon Dukát: čakať do
      vida… Planý svet — planý!“ vraví hlasom mäkším a oči krotko, s poľutovaním hľadia na Martina.
      „Len čakať nie — len to nie! Z ruky do ruky: v tejto práca, v druhej pláca… Lebo remeselník:
      čo na nôž, to za groš. Skaly neodhryzneš — kozy neorú, capy nebránia…“
   </p>
   <p>
    „Ja myslím, že sa naučia platiť,“ vetí Martin. „Ja vyhotovím načas, oni načas zaplatia.“
   </p>
   <p>
    Dukát hodil prudko rukou. „Ja tiež tak kedysi… Teraz viem. Oj, zmúdrieš každý — zmúdrieš…
      Sedliak čert! Remeselníka za nič; remeselník nikto — remeselník pobehaj… Dreva z hory — ani
      íver — remeselník skrehni! Trávy z chotára — ani chĺpok. Ej, znám ja, znám! Ale keď príde:
      majsterko, kabát — ale peňazí nič; neomlátil som… Vtedy pokora, vtedy dobrota!“ To riekol
      veľmi podlízavo, čo s jeho tvárou i celým chovaním stojí v takej protive, že Martin musí sa
      smiať. „Taký je sedliak — taký! A ja, starý blázon — verím…“
   </p>
   <p>
    „Čo má človek robiť? Oni nám dávajú zárobok, bez nich nevyžijeme. I veriť musíme.“
   </p>
   <p>
    „Veriť? Ani bratovi!“ zvolal prudko. „Ani vlastnej sestre; povedám: ani sestre!“
   </p>
   <p>
    „Sestry i tak nemám,“ smeje sa Martin.
   </p>
   <p>
    „A ja hej!“ a búšil sa do pŕs. „Mal som — viem! Never ani tej…“
   </p>
   <p>
    „Žije ešte?“ pýta sa. Čosi pamätá, že sa Dukátova sestra kedysi spomínala.
   </p>
   <p>
    „Nie,“ odpovedá pevným hlasom. A viac o tom už nepovedal, ani nenaznačil bližšie. Sedí
      ticho, vidno, pohrúžený v myšlienkach. A rozhovor zaviazol úplne.
   </p>
   <p>
    Martin sa konečne zobral.
   </p>
   <p>
    „Príďte iným časom. Ustatý akýsi,“ vyhovára sa Dukát. „Spať treba.“
   </p>
   <p>
    Vyprevadil ho iba k dverám. Martin zvolal v pitvore: „Dobrú noc!“ No z kuchyne, kam poslal
      tento pozdrav, nikto sa neohlásil. Vyšiel na ulicu. Tu ide Betka, iste bola v dedine.
   </p>
   <p>
    „Ja už idem,“ prihovára sa Martin. „Majster je vraj ustatý. Či čo vám je on — ak sa smiem
      pýtať?“
   </p>
   <p>
    „Ujec mi je. Mamin brat…“
   </p>
   <p>
    Chcela popri ňom prejsť, no on ju zastavil. „Chodievate na zábavy?“ pýta sa jej naslepo.
   </p>
   <p>
    Ona hľadí naň udivená. ,Čo chce touto otázkou? Čo má za cieľ?‘
   </p>
   <p>
    „Tu ich ani nieto.“
   </p>
   <p>
    „Na Všechsvätých bude.“
   </p>
   <p>
    „To ma ujo nepustí,“ vraví otvorene a dokladá: „Čo by tam i robila!“
   </p>
   <p>
    „Rozveseliť sa. Vám musí byť smutno,“ vraví srdečne. „A on je veľmi prísny, dakedy i
      krutý.“
   </p>
   <p>
    „Ja sa nemôžem žalovať. Na mňa je dobrý.“
   </p>
   <p>
    „Mal by byť láskavejší. My chlapi ešte strpíme — sme privyknutí. Ale vy — vám to musí byť
      ťažko.“
   </p>
   <p>
    „Nám?“ pozerá naň s podivením. „Prečo nám? Že sme nie privyknuté! Ba skôr ako vy. Vám celý
      svet otvorený; ustrniete, kde sa najviac páči. Môžte si vyberať. Vám nemôže byť nikdy zle… A
      ak zle — zle do tých čias, kým sami chcete… Vy práve nemáte kde privyknúť. Ale my!“ Nakrivila
      tak posmešne ústka, že sa musel usmiať.
   </p>
   <p>
    „A čo vy?“
   </p>
   <p>
    „My máme priestor úzky — náš svet malý… My musíme tam byť, kde nás dajú. Ako mach: i skaly
      sa chytí, bárs je studená a tvrdá…“ Naraz sa zobzerala splašene a doložila: „Ale ja už musím
      ísť. Dobrú noc!“
   </p>
   <p>
    Podali si ruky i zmizla vo dvore. Martin kráča domov, vlastne do Sivákov, hlava preplnená…
   </p>
   <p>
    „Ako mach — i skaly sa chytí… Povedám, nespokojná. Ale kdeby! Ten starý je ako drak… Ako
      ju vyháňa z izby… Sestrinu dcéru! A ako vravel o nej: never sestre — never! Čo to má byť? A
      prečo ju vyháňa… Pre mňa? Smiešno! Vari som blázon? Vari neviem, čo je dievča? Dnes
      nasľubovať, zajtra zabudnúť — odtajiť… Nuž ale takto nemôže byť spokojná — takto nie. A čo to
      mal so sestrou — čo…“
   </p>
   <p>
    Rezko zaberá domov. Snuje plán, ako vyzvie od Jura. Svetla nezapáli… Potme sa dobre
      hovorí. A čerti vedia — trafil by sa zapáliť… Veď i minule odtajil, že bol u Dukátov; len
      preto odtajil…
   </p>
   <p>
    U Sivákov sú obloky tmavé. „Ach, či to strach s tými ľuďmi!“ odvráva si, vchádzajúc do
      komory. „Sedliak vo všetkom bez miery… Keď piť, nuž piť — keď hrdlovať — nuž hrdlovať: a keď
      spať, tak už spať. Vo všetkom preháňať! Že si boky neodleží do bieleho rána. Nie ten. Ešte
      zajtra odpoludnia ľahne, bude spať do večera a večer zas pôjde spať s kurami. Hrozný národ!“
   </p>
   <p>
    A závidí tomu „hroznému národu“. Prečo si on neľahne? Ľahol by si, keby zaspal… ,Ale už sa
      nespí ako vo vojne. Hodil si sa na matrac, už si spal. Nemali kedy nadchodiť všakové
      myšlienky. Ani snívať nebolo kedy… A tu! Nemôžeš sa obohnať pred nimi: letia na teba sťa roj.
      Len kde sa berú? Ja že vlani minulo všetko — ja že už nebude nad čím sa trudiť. Ja že pokoj… A
      ono hýbe sa to všetko. Čo bolo vlani, minulo — iba tŕň zostal v srdci… A ešte báda — a už nový
      tŕň. Jest nad čím premýšľať, jest; i trudiť sa — i žialiť… Aký to žiaľ, keď otcovský dom
      zavrie sa ti pred nosom! I všetky plány zlyhajú — po cudzích domoch sa musíš potĺkať…‘
   </p>
   <p>
    Rozberá, prerýva v pamäti. Akoby naschvál vyhľadáva minulosť. Sú v nej nemilé rozpomienky
      — no radšej ich má ako to, čo sa mu tisne do duše… Sú trápne a predsa ťažko s nimi sa rozlúčiť
      — vyhodiť ich von, vyčistiť srdce od nich a také prázdne roztvoriť dokorán. Nie, radšej ho
      zavrieť, radšej tie nové city odháňať starými, vyblednutými rozpomienkami… To staré už zná,
      spriatelil sa s ním: a toto — toto…
   </p>
   <p>
    „Ešte nespíš?“ čuť Jurov hlas vo dverách.
   </p>
   <p>
    „Vari so sliepkami!“ smeje sa Martin.
   </p>
   <p>
    „Veď i ja tak. Naspíš sa na tri boky do rána. Tak som vošiel. A kde si bol dosiaľ?“
   </p>
   <p>
    „V škole a u starého Dukáta,“ priznáva sa Martin.
   </p>
   <p>
    „Čože ten starý mrkvot
    <sup>
     [
     <a class="footnote" href="#ftn.id2505388" name="id2505388">
      6
     </a>
     ]
    </sup>
    — hundre?“
   </p>
   <p>
    „Ako obyčajne. Ale zlý človek je nie.“
   </p>
   <p>
    „Ktože ho haní? Je blázon starý. Na sedliaka špince a žije z neho… Keby mi bol taký
      protivný, šiel by do mesta: beztoho je panský krajčír. Ale on nie. Vyrediká sa do dediny a
      špince na všetko. Čo nebýva v meste? Beztoho jeho robota je na posmech. V nohaviciach sa bojíš
      pokročiť — všetko panský fazún…“
   </p>
   <p>
    „A čo prišiel sem, keď — povedáš — býval v meste?“
   </p>
   <p>
    „A to vari nevieš? Mal sestru. Pekná vraj bola. Bývala uňho. Silil ju za kamaráta, akéhosi
      zámočníka. Ale tej zámočník bol čierny, zaľúbila si pisára; ten sa lepšie šikoval k nej. A
      starý mrkvot sa nazdal, že ju prisilí. Preťahoval, odkladal, striehol a sestra mu za chrbtom
      upiekla pekný koláč… Ani sa nenazdal, iba keď zámočník povedal, že ju takú nechce… Potom ju už
      dal za pisára, bárs bol chlapík šťúply: iba do truhly vložiť. Nabral si na srdce, že hanba
      takáto a takáto — a hybaj z mesta do nás…“
   </p>
   <p>
    Martin sa nediví starému. Zná jeho povahu a prísne zmýšľanie. Chápe, prečo spomínal
      sestru. „A kde je teraz ona?“ Vie, že zomrela, no chce sa dozvedieť podrobnosti.
   </p>
   <p>
    „Najprv zomrel on, a vari o tri, či štyri roky ona. To dievča je od nej. Veď si videl
      Betku.“
   </p>
   <p>
    „Áno.“
   </p>
   <p>
    „Hodná dievka, šumná tá Betka — čo?“ zažmurkal na Martina; ten si pomyslel: ,starý
      blázon‘, a neriekol nič. „No, šumnô — šumnô,“ pokračuje Juro. „Ale nezmúdrel starý cap — nie
      ten! I túto tak strežie, nepustí ani na piaď; nuž nebodaj, nebodaj…“
   </p>
   <p>
    „Čo!“ skríkol Martin neobyčajne živo.
   </p>
   <p>
    „Nuž — čert nespí.“ A tu odmlčal sa na chvíľu.
   </p>
   <p>
    „To bys’ mohol o každej povedať: čert nespí — a potom múdre mlčať. Ale tu si čosi len
      nadštrkol, že nebodaj, nebodaj… To ako že i ona by mohla starého do hanby priviesť… Povedz mi,
      z čoho, odkiaľ to vieš?“
   </p>
   <p>
    „Nuž povedajú — čerti ich tam vedia,“ odpovedá Juro. Martin vydýchol — no nemá akosi
      pokoja.
   </p>
   <p>
    „A to je už dosť: povedajú? Čo pohovoria všetko! Ja na reči nič nedám, a ešte keď dievča
      otrepávajú…“
   </p>
   <p>
    „Tu nič sa nemôže povedať, nik nič nevie. Iba to, že zabehúva za ňou akýsi z Lehoty. I do
      kostola chodieva. Vidí sa takto poriadny čeľadník — i zeman…“
   </p>
   <p>
    „Nuž,“ núti ho Martin, keď Jurovi reč viazla.
   </p>
   <p>
    „Starý bráni. Že vraj ľahkomyseľný! Nuž nenosí on kabát niže kolien, ani čižmy ako vahany:
      tak to sa nepopáčilo starému — možno preto ľahkomyseľný… Iste bude i teraz vykrúcať, kým…“
   </p>
   <p>
    „A ona čo?“ zahovára Martin. „Chce ho ona?“
   </p>
   <p>
    „Ako by nechcela? I toho s rožkami, len nech by sa vyslobodila z takého cviku…“
   </p>
   <p>
    „To už neverím!“ ohlásil sa Martin. Muka mu je toto počúvať, a predsa sa drží toho istého
      predmetu. „Tak by musela byť veľmi ľahkomyseľná.“
   </p>
   <p>
    „Neviem, ja jej neznám takto, iba z videnia,“ odpovedá Juro. „Ty ju budeš skôr znať.“
   </p>
   <p>
    „Ja?“ A srdce mu strepotalo. „Prečo ja? Z jedného videnia?“
   </p>
   <p>
    „Keď ju tak zastávaš!“ posmieva sa Juro.
   </p>
   <p>
    „Ja by zastal každú,“ bráni sa s rozhorčením; „každú, vieš! Taká vec nemôže sa len tak na
      oslep trúsiť medzi svet, treba dokázať. Čert nespí — to môžem povedať na ktorúkoľvek a brodiť
      sa v jej dobrom mene. Pováž si, čo by bolo potom!“
   </p>
   <p>
    „Ja ju neohováram: ona je dievka poriadna. Ja haním iba starého, že ju strežie. Načo ju
      strežie? Ak je taká — žaba nájde mláku: čerta neustrežieš. Či je nie tak?“
   </p>
   <p>
    „To vari nie… Rodič musí bdieť…“
   </p>
   <p>
    „Vieš, dobrô sa strežie samo!“ na to Juro s veľkým ohňom. „To by tu matere a otcovia nič
      nerobili, iba striehli… A tí nie. Spustia sa na svoje deti, spia pokojne pre ne: nebránia im
      sa schodiť, ako Pán Boh prikázal. Tak by mal i on, keby sa nebál… A či má príčinu báť sa alebo
      nemá — ja neviem… Iba to som povedal — viac ani slova. Ohovárať nechcem a nebudem…“
   </p>
   <p>
    Martin nie veľmi čuje, čo Juro hovorí. Jemu zdá sa, akoby čul mumlanie, sťa keď hrom sa
      zdiaľky ohláša. Čo mu do Bety — čo do starého? A predsa je rád, že starý strežie. Cíti veľkú
      spokojnosť, že strežie aspoň on. Nehnevá sa už, že ju posiela z izby, i keď on príde. ,Mach sa
      chytí skaly,‘ tá výpoveď mu vŕta v hlave. ,Dobre robí, keď strežie, dobre…‘
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2505388" name="ftn.id2505388">
        6
       </a>
       ]
      </sup>
      <span class="emphasis">
       <em>
        mrkvot
       </em>
      </span>
      — mrkotný, neveselý človek, odľud
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505600">
       </a>
       6
      </h2>
     </div>
    </div>
   </div>
   <p>
   </p>
   <p>
   </p>
   <p>
    Ráno na treťom zvonení berie sa do kostola.
   </p>
   <p>
    Sedí v lavici remeselníckej. Tam sedáva starý Dukát, obecný kováč s tovarišom. Je pohodlná
      — celým kostolom možno sa rozhliadnuť.
   </p>
   <p>
    Inými citmi bol tu naplnený dnes týždeň! Prvý raz po dvanástich rokoch. No za týždeň veľa
      sa zmenilo — má o čom premýšľať, i nové city vkradli sa do srdca. Zapúšťa korene, zapúšťa —
      tak mu je, akoby tu už bol oddávna. ,Keby mi prišlo odchodiť, či by ozaj bolo tak ťažko ako v
      ten večer!‘ skúma sám seba. A odpoveď znie: ,Veru nie — veru nie…‘
   </p>
   <p>
    ,Čo sa teda stalo,‘ rozkladá si ďalej, ,čo? Veď je tu život taký jednaký, tichý… Čo sa
      mohlo stať?‘ Tu nevie, čo odpovedať — no cíti, že všetko je iné — on sám ako znovunarodený…
   </p>
   <p>
    Starý Dukát zasadol k nemu. Ťažko opísať tú vážnosť, keď kráčal cez kostol v svojom dlhom
      kabáte. Nespieva, ale ani nešepce. Hľadí najviac na dlažbu, čisto zametenú. Martin sa obzerá,
      menovite k lavici, na kraji ktorej sedí Betka. Je krásna. Vlasy ovinuté okolo hlavy sú akoby
      rámec, v ktorom je zavretý krásny, živý obrázok — jej svieža, čistá tvár. I šaty si vybrala
      vkusné. Okolo okrúhleho hrdla biele čipky živo sa odrážajú od tmavších šiat.
   </p>
   <p>
    Veľa očí je naň obrátených. Vidno, ešte dodnes im je zaujímavým cudzincom. Ale on nevidí
      nič. Díva sa k nej, ak ona sedí a spieva z knižky. ,Musíš sa obzrieť — a čo kedy!‘ nakazuje
      jej, i loví ten okamih a je netrpezlivý. Konečne pozrela, akoby sa pýtala: ,Čo chceš, čo mi
      nedáš pokoja?‘ Zabudol, že sedí v chráme. ,Krásne sú tie oči — krásne a prenikavé…‘
   </p>
   <p>
    Čosi ho drglo do ruky. Dukát mu nadkladá roztvorenú tabatierku. Bez nej do kostola nejde —
      preto ju má ustavične vo sviatočnom deáku.
    <sup>
     [
     <a class="footnote" href="#ftn.id2505681" name="id2505681">
      7
     </a>
     ]
    </sup>
    Martin šnupol očistom, tabak vysypal na zem. A zase hľadí k nej.
   </p>
   <p>
    ,Čo mne vlastne do nej? Ja som to už dávno preskočil — dávno…‘ Mariena mu prichodí na um,
      a zvláštno — necíti ten tŕň, ktorý celý rok nosí v srdci… Zdá sa mu, že to bolo dávno, veľmi
      dávno. Mariena už stará, nahrbená žena…
   </p>
   <p>
    Na povlači medzi mládenci akýsi nepokoj. Šuhaj driečny, vysoký, s vlasmi k uchu
      pričesanými, sadá medzi nich. Ta, kde je stisk najväčší. Susedia sa nepomkýnajú — musí sa
      vcvíkať medzi nich. A sotva sa uhniezdil, už sliedi očami po laviciach, kde sú dievky. A už
      hľadí na jednu — na Betku… ,To je on —, to je on!‘ vraví čosi Martinovi a srdce mu bije silno.
   </p>
   <p>
    Obracia sa k Dukátovi:
   </p>
   <p>
    „Kto je to ten mládenec, čo teraz prišiel? Má červenú mašľu.“
   </p>
   <p>
    Dukát sa ani neobzrel:
   </p>
   <p>
    „Rybársky z Lehoty,“ odpovedá sucho.
   </p>
   <p>
    „Z Lehoty? Čo ten tu hľadá — veď tam majú kostol.“ Vie, čo tu hľadá, veď mu Juro povedal!
      A predsa jeduje starého…
   </p>
   <p>
    „Neviem.“
   </p>
   <p>
    „A čo je? Gazda?“
   </p>
   <p>
    „Gazda.“
   </p>
   <p>
    „Vždy hľadí kdesi dolu,“ dodieva doň. „Medzi dievky čajsi…“
   </p>
   <p>
    „Čo ma doň,“ odsekol Dukát a očima — v nich zloba — pošibal Martina. „Keď v kostole — Bohu
      slúžiť! Nesliediť po ľuďoch!“
   </p>
   <p>
    Nemrzí ho, že tak dostal. Smeje sa na Dukátovi, i na jeho hneve. Tak dobre mu padá ako
      rozhorúčenému studená voda. Sedí už, vešajúc oči do knihy. Ale tie odbehujú od mŕtvych litier
      ta, kde ich čosi ťahá. Už nesedí ona na kraji… Oči jej blúdia — tu zas zamyslené opierajú sa o
      stolicu. Raz podleteli i k povlači, sňali sa s druhými a padajú zase k zemi.
   </p>
   <p>
    A Martinovo srdce ako v kliešťach. Tak ťažko obsedieť! Vstal by, utekal by dakde do poľa,
      kde by bol samotný… Hodil by sa na zem…
   </p>
   <p>
    Popoludní nadišla ho dlhá chvíľa. Nevie, čo robiť. Sedliak jej nezná: ľahne do sena a
      odspáva, čo v týždni zmeškal. No on nemôže spať, jemu sa žiada ísť medzi ľudí, pozhovárať sa.
      I vyšiel z domu, že pôjde do mlyna.
   </p>
   <p>
    Došiel k známej uličke — zapadol do nej. Na mlyn zbudol… Nikoho niet doma, iba ona sedí za
      stolom, číta z akejsi knihy. Martin si želá jednu vec: nedať nič znať na sebe… ,A čo vlastne
      nedať znať?‘ pýtal by sa, keby nebol pomútený.
   </p>
   <p>
    „A kde je ujček?“ ohlásil sa konečne.
   </p>
   <p>
    „Vybral sa do dediny, inkasovať,“ odpovedá ona tak spokojne, že Martin jej závidí. Ruka
      jej leží na knihe, aby sa hádam karty neprevracali. „Každú nedeľu chodieva,“ vraví Betka tým
      istým spôsobom.
   </p>
   <p>
    „A ja som sa ohlásil, trochu pohovoriť… Nevedel som, že je nie doma,“ vyhovára sa. I on je
      akýsi istejší, rozum prichodí do poriadku. „Nebude dlho?“
   </p>
   <p>
    „Dakedy dosť skoro príde. Dneska, neviem…“ Tu badať i na nej rozpaky. Nevie, čo robiť.
      Ponúknuť ho, aby dočkal? Čo povie ujec… A ako ho odpraviť — ako? „Ak by sa vám páčilo počkať…“
      začala znovu, len aby hovorila.
   </p>
   <p>
    „Chvíľku by ho počkal,“ zvoľuje Martin i sadá si skoro k peci.
   </p>
   <p>
    Teraz je zmútená. Čakala naisto, že odíde. Videla mu na tvári sklamanie, keď našiel ju a
      nie ujca. Čo teraz? Veľmi jej je nevoľno.
   </p>
   <p>
    „Dobre padne,“ začal on, opanujúc sa úplne, „dobre padne pohovoriť si s ľuďmi sveta
      skúsenými ako váš ujec. Ja si ho ctím. Človek je on statočný, bárs má i chyby…“
   </p>
   <p>
    „Chyby?“ pýta sa ona živo, nebadať už na nej pomútenosť. „I chyby ste už zbadali na ňom?“
   </p>
   <p>
    „Tie on neskrýva — nevie sa pretvarovať. I v tom je úprimný. Nuž nie ťažko ich vynájsť.“
   </p>
   <p>
    „A aké? Povedzte mi…“
   </p>
   <p>
    „Včera som už povedal. Je tvrdohlavý a prísny… A to tam, kde by mal byť láskavý a
      povoľnejší — napríklad k vám…“ Zabudol už, že túto chybu včera pred Jurom zastával. On zabudol
      teraz na všeličo — dívajúc sa na ňu.
   </p>
   <p>
    „Ja sa nemôžem žalovať,“ odpovedá ona tým istým hlasom ako včera.
   </p>
   <p>
    „Tým horšie preňho, že sa nežalujete,“ pokračuje Martin. „Nejeden mlčí, znáša, nežaluje sa
      — trpí… Ale žaloba je na očiach, ak nie na ústach: tam ju treba vedieť vyčítať. Nečakať na
      slovo — priskočiť hneď na pomoc. To by sa mal naučiť!“
   </p>
   <p>
    „Ja myslím,“ vraví ona s trúchlym úsmevom, „to môže iba matka. Môj ujček, chudák — kde je
      ten od toho!“ A tu sa usmiala.
   </p>
   <p>
    „Matka — tá najskôr, tá najskôr,“ prisviedča on. „Ale nie iba ona — to nie… Otec, strýk,
      ujec — i cudzí človek môže sa tak vycibriť. Uhádne vám na očiach každú myšlienku, lebo túžbu:
      len nech má na to spôsob!“
   </p>
   <p>
    „A čo za spôsob?“ pýta sa zvedavo, zavierajúc knihu. Martin zaujal jej už celú pozornosť.
   </p>
   <p>
    „Láska…“ Zamlčal sa a sklopil oči.
   </p>
   <p>
    „To je ľúbosť veľký špehún,“ rozosmiala sa.
   </p>
   <p>
    „Je — v tom jej nič nechybí. Špehuje, strežie, či sa nejde stať dačo zlého… Vynájde
      napred: toto bude na osoh, toto na škodu; vystríha, bráni, strežie. To je ľúbosť! Stráži nad
      tým, koho si vyvolila…“
   </p>
   <p>
    „Ale je to ťažko,“ odporuje ona. „Dakto sa vie tak premeniť — nič nedá znať na sebe…“
   </p>
   <p>
    „A práve tam jej je ľahko… Vidí do srdca, do duše… Oklamať sa nedá, ani podviesť…“
   </p>
   <p>
    „Ale to je strašlivé!“ zvolala, tuho sa rozčervenajúc. I Martin sa usmieva na jej
      prestrašení. „To ako o mátohách! A človek nemôže mať pokoja… Keby druhý vedel, čo si myslím,
      alebo chcem…“
   </p>
   <p>
    „Prečo?“ diví sa Martin. „Človek sa skôr cíti istejší… Nebojí sa ničoho. Oj, taký človek
      vyvedie, čo by sa sám nenazdal. A nič ho nezroní… Dôveruje sebe, dôveruje svetu, lebo sa
      nazdá, že je veľmi mocný… A báť sa, že viete, čo si myslí, alebo chce! To sa nebojí: to mu je
      sila i potecha… Nieto väčšej rozkoše, ako otvárať srdce — záhyb za záhybom: dať doň nazrieť
      tomu, koho máme radi… Tam je celkovitá dôvera, vo všetkom dôvera… Myšlienka sa nám tiež iba
      vtedy zapáči, keď sme ju jej vyzradili. A nemáme pokoja, kým ju nevyzradíme…“ Tu zamĺkol. Diví
      sa, čo ho zavlieklo do týchto končín… A cíti v sebe akúsi ľahkosť — čosi ho unáša, ťahá, vábi
      ďalej a ďalej. Možno by slúchol, no jeho poslucháčka, vidno, je zarazená. Vidno, že sú jej to
      veci nové…
   </p>
   <p>
    „Vy ste museli byť zaľúbený,“ vraví ona.
   </p>
   <p>
    Tu sa spamätal. Jasne vidí, že čo bolo, minulo… To všetko už iba sen, sen, ktorý vypadne z
      hlavy, keď slnce zasvieti. Miškovec, Mariena — to všetko už iba sen, rozpomienka… A bôľ, a
      slzy, a vzdychy — kde sa to podelo? Tak mu je, akoby bol vyhodený z tmavej komory na svetlo
      božie, do neznámeho kraja…
   </p>
   <p>
    „Bol som,“ odpovedá celkom spokojne.
   </p>
   <p>
    „A už ste nie?“
   </p>
   <p>
    Pohol plecami. „Už nie,“ odpovedá chladno. Veď skutočne to už minulo, ako keď niť
      prestrihne.
   </p>
   <p>
    „Ako to môže byť?“ pýta sa ona udivená. „Raz to, čo ste rozprávali: také zázraky — dôvera,
      sila, potecha — a o čas nič… Kde sa to tak podeje? A ako: veď by to malo pretrvať celý život,
      keď je to také…“
   </p>
   <p>
    „Ja som tiež tak myslel, že na celý život… Nebol by veril nikomu, že nezostane z toho nič,
      iba rozpomienka… I zaviedol som to nadosmrti, aby to potrvalo. Kde sa to podelo — sám neviem:
      iba keď ho nebolo. Pán Boh vie, kde sa podelo… Ja si myslím, že umrelo samo od seba. Ako
      strom, keď nepríde naň vlaha. Živorí, chápe sa, a nakoniec predsa len uschne. I ľúbosť musí
      mať vlahu — musí sa úfať… Kým som ja úfal, že ona myslí na mňa, ľúbosť sa držala. Ale keď som
      videl, že si vyvolila druhého: tu i moja ľúbosť vymrela…“
   </p>
   <p>
    „Ale to je veľmi smutné!“ zvolala Betka, „že to tak pominie!“
   </p>
   <p>
    „Prečo?“ smeje sa Martin. „Vidíte, ja sa už smejem…“ A naozaj, jeho smiech je jasný,
      veselý.
   </p>
   <p>
    „A v prvé časy?“ pýta sa ho.
   </p>
   <p>
    „To bolo všakovak. Bolo mi tak, akoby bol pred chvíľou veľký boháč, veľmi veľký — a teraz
      nemal ničoho… Tak mi bolo! A ako som banoval za svojím pokladom — ako sa mi nechcelo bez neho
      urobiť krok… Bol by najradšej zomrel… Ale i taký boháč sa utíši. Vidí, že na svete mnoho
      chudobných i okrem neho, i ľahšie mu je. A ešte natrafí na dáku vec, čo ho začne tešiť — tej
      veci sa chytí — zabudne na bohatstvo. I šťastným sa bude cítiť!“
   </p>
   <p>
    „Ale to je predsa smutné, že tak to môže pominúť. Prečo je srdce také zábudlivé!“
   </p>
   <p>
    „Práve, šťastie je to!“ zvolal tuho presvedčený. „Veľké šťastie. Veď každý má za dačím
      zabudnúť, za dačím, čo ho tešilo. Svet by bol samý plač — samé slzy… Komu by sa chcelo v ňom
      žiť? V takej mučiarni… Takto povzdycháš, poplačeš, požiališ — a už natrafíš na dačo, na dáku
      náhradu — a zabudneš ako dieťa rozplakané…“
   </p>
   <p>
    „Tak vy ste sa znovu zaľúbili!“ zvolala s akousi radosťou a dôverou.
   </p>
   <p>
    Martin je omámený touto jej účasťou. Vidí, že ona už pasie za každým slovom od neho.
   </p>
   <p>
    „Nie,“ odpovedá Martin.
   </p>
   <p>
    „Veď ste spomínali náhradu. Kdeže inakšia náhrada… To je vari najlepšia!“
   </p>
   <p>
    „Vari klin klinom!“ rozosmial sa Martin a doložil vážne: „To nie. Ja som sa toho nikdy
      nedržal, bárs daktorí veľmi chvália, že klin klinom…“
   </p>
   <p>
    „A tá náhrada?“ pýta sa chtivo. Dala by neviem čo, keby jej i to povedal.
   </p>
   <p>
    „Nuž poviem vám,“ rozhodol sa razom. „Hľadal som ju — a pochytil prvé, čo prišlo pod ruku…
      Rodinu…“ Zamlčal, aby si vydýchol, alebo sa zozbieral. „Pomyslel som si: máš ešte koho ľúbiť —
      máš… Tam doma je brat so ženou a deťmi — ľúb tých. To nebude láska z príhody — tá je vštepená
      do srdca, s ňou srdce vyrástlo… Šťastný, reku, človek, čo nestojí sám, ale má sa o koho
      oprieť…“ Hlas sa mu zatriasol a zadrhol v hrdle. Udrel zas na boľavé miesto srdca — srdce sa
      ozvalo.
   </p>
   <p>
    Sedí tak vhĺbený sám do seba. Pozrie — jeho poslucháčka sedí, mlčí, hlavu opretú v dlani…
      Vidno, slzy jej tečú. ,Čo si to spomenul!‘ karhá sám seba. Až teraz badá, že sirota je i u nej
      boľavé miesto… ,Čože ty — ty si chlap mocný — vieš si poradiť: ale ona!‘
   </p>
   <p>
    Beží k stolu — zabudol na rodinu, na žiale. Vidí iba ju, zlomený kvet… Dvíha jej hlavu —
      tvár ubolená, zmučená; tie čarovné oči slzami zmočené… Krotko a oddane akosi dívajú sa naň, i
      ústa sa usmievajú, bárs trúchle.
   </p>
   <p>
    „Ach, odpusťte, odpusťte,“ prosí ju vrele, „ja tu rozkladám, do čoho vás nič. Ja, muž,
      vyslúžený vojak… Ako smiešno! Už nikdy nebudem tárať — nikdy…“
   </p>
   <p>
    „Mali ste radi matku?“ pýta sa Betka, nenačúvajúc mnoho, čo jej vraví.
   </p>
   <p>
    „Rád! Kto by ju nemal rád?“
   </p>
   <p>
    „A mne sa vidí, že nikdy som jej nemala tak rada, ako teraz, čo jej nemám… To je žiaľ, keď
      dačo oceníš, iba keď ho nemáš… Možno i plakala neraz nado mnou, keď som ju nahnevala…“ Hľadí
      pred seba, ako čo by na dačo tuho myslela. „Raz takto v nedeľu bola som s ňou sama. Ležala.
      ,Bojíš sa?‘ pýtala sa ma. ,Ja nie, keď si ty tu,‘ vravím jej. ,A keby ja bola umretá?‘ Ja som
      sa strhla a pustila do plaču. ,Keď ty umrieš, umriem ti i ja; nehovor mi tak,‘ kričala som.
      ,Neumrieš, dieťa, neumrieš, tu mi ostaneš: samo! Ach, či to strašné!‘ A zakryla tvár a dlho
      tak ležala. Potom ma privinula k sebe a neriekla ani slova. Hladila ma suchou rukou po hlave —
      ticho sa modlila… ,Choď, moja dievka, po tetku Zuzanku,‘ to bola stará pani a bývala na druhom
      konci mesta. ,Choď, poseď si u nej a príď i s ňou, keď slniečko zapadne…‘ Chcela som ísť, ešte
      raz ma vrátila a vybozkávala. ,Alebo radšej zostanem pri tebe,‘ ponúkla som sa jej. ,Nie — len
      to nie! Choď — a iba večer príď! Choď — ja si zdriemnem…‘ Šla som, bárs sa mi nechcelo. Večer,
      keď som prišla s tetkou Zuzankou, mama už ležala mŕtva… Prečo ma poslala — prečo?“
   </p>
   <p>
    Martin je hlboko dojatý jej bôľom. Počúva napäte:
   </p>
   <p>
    „Ja viem prečo,“ odpovedá hlasom pohnutým. „Chcela vám usporiť žiaľ. Nechcela, aby ste
      videli jej muky a posledný boj… Radšej zostala samotná — bárs ako túžila hľadieť na vás, až
      kým oko nezhasne… Radšej sa zriekla i tej ostatnej útechy…“
   </p>
   <p>
    Betka ho pozorne načúva. Ona to tiež myslela — tiež: lenže nevedela to tak určite, až
      teraz, keď jej to on povedal.
   </p>
   <p>
    „Vaša mama bola dobrá, veľmi dobrá,“ riekol nakoniec určite, s presvedčením.
   </p>
   <p>
    „Vy ju znáte?“ pýta sa ona.
   </p>
   <p>
    „Z vašich rečí vidím… Musela byť dobrá…“
   </p>
   <p>
    „Všakver!“ zvolala natešená, s radosťou v tvári. „Ja to tiež viem. A ujo ju haní!“
   </p>
   <p>
    „To by nemal, nie,“ krúti Martin hlavou. „To by už nemal…“
   </p>
   <p>
    „Ach, keby ste ju boli znali!“ zvolala, obrátiac k nemu oduševnenú tvár. Oči pozerajú naň
      dôverne i milo.
   </p>
   <p>
    „Viem, bola taká dobrá, taká milá, milá ako…“ Tu mu velie čosi zastať. Chcel povedať: ,Vy,
      Betka, vy…‘ No nepovedal. Prehliadol jasne, čo sa stalo… Vidí pred sebou už nie sirotu — vidí
      dievča, v očiach ktorého hlboká priepasť, kam neslobodno sa zahľadieť, lebo sa hlava krúti… A
      tie oči hľadia naň dôverne, nevinne… Krv sa mu valí k srdcu — to bije prudko. Tak bolo, keď s
      Marienou sa dohovoril v záhrade pod orechom… ,A toto nie Mariena — toto je iná… A tak, ako
      keby bola ona, lenže premenená… Čože je toto?‘ Odpoveďou mu je tá sladká rozkoš, ktorá prúdi
      žilami. Rád by bol, aby bolo ustavične takto… Aby ona vždy takto dôverne hľadela naň… ,A
      dôvera by uletela, keby povedal, čo sa mi tisne na jazyk. Nikdy by sa nevrátila — nikdy…‘ I
      tisne to slovo naspäť, ta, kde sa zrodilo — no to nechce, zaviazlo v hrdle, zahatilo myšlienky
      v hlave — a on sedí náhle ticho, onemený, stratený…
   </p>
   <p>
    Ona sa nevie vynájsť, čo sa mu stalo. Jeho oko zablúdilo kamsi do kúta. Snáď sa hnevá… Ale
      ako hnevá, keď na tvári radosť a šťastie? ,Čo mu je?‘ pýta sa. S detinskou zvedavosťou
      pozoruje tú predivnú hru tváre — sliedi za premenou… Je to niečo tak nového, krásneho — nikdy
      to nevidela…
   </p>
   <p>
    ,Sme tu sami — ako je to, tak náhle!‘ dumá on. I zbiera celú silu duše. „Ja už idem,“
      vraví hlasom zmeneným, rozochveným. Divne sa on robí pri takej všednej výpovedi. „Ujec, ako
      vidno, nepríde…“
   </p>
   <p>
    „Ale už — nechoďte ešte!“ zdržiava ho ona.
   </p>
   <p>
    Hľadí mu dosiaľ do tváre. Tu i on pozrel na ňu. Zakotvil jej pozor do oka, rovno do duše.
      ,Čo je to?‘ pýta sa samej seba, a ľahký mrázik obchádza údmi… Čo to vravia tie divné oči?
      Nikdy oči sa jej takto neprihovárali… Vidí už — cíti, rozumie…
   </p>
   <p>
    Oči sa jej privreli, ustaté tým pohľadom, sťaby ich bolo slnce trafilo. I slzy tisnú sa do
      nich… Tvár horí rumencom… Srdce sa chveje divným, sladkým nepokojom…
   </p>
   <p>
    „Nejsť?“ hovorí jej ktosi pri samom uchu. Aký milý je ten hlas! Divne ju dojíma — materin
      hlas by ju nedojal väčšmi… Pri líci blízkosť jeho cíti, jeho dych. Vie, že pozerá na ňu, vie —
      bárs oči sú privreté. Nevie, či utekať, utekať ďaleko — či skloniť hlavu na jeho prsia…
   </p>
   <p>
    „Nejsť?“ čuje to ešte naliehavejšie…
   </p>
   <p>
    S posledným namáhaním zdvihla ruku, vzopiera sa, odtíska ho… Ale i ruka je premožená, je
      zajatá v jeho tvrdej, pevnej… A nevládze ju vymôcť — odvisla tam zmožená. I trasie sa, trasie
      slabosťou…
   </p>
   <p>
    Čuje ešte silné ruky stisnutie, hlboký vzdych a slová: „Teda idem — slúchnem…“ Znejú tak
      smutne — žiaľ ide od nich… No niet odvahy proti nim niečo povedať. Po izbe prudké kroky —
      zapadnutie dverí…
   </p>
   <p>
    A je zase sama.
   </p>
   <p>
    Prikryla tvár dlaňami — i cíti na nich horúce slzy.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2505681" name="ftn.id2505681">
        7
       </a>
       ]
      </sup>
      <span class="emphasis">
       <em>
        deák
       </em>
      </span>
      (z maď.) — starosvetský kabát
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578392">
       </a>
       7
      </h2>
     </div>
    </div>
   </div>
   <p>
   </p>
   <p>
   </p>
   <p>
    Martin na ulici obzerá sa hore-dolu. Ako keby bol prvý raz v nej. ,Kde ísť, kde? Nikde —
      kdeže pôjdeš. Strať sa čím skorej — schovaj sa ako syseľ do diery.‘
   </p>
   <p>
    Akoby sa šla dedina naň zrútiť, tak ho z nej čosi vyháňa. Ani sa neobzerá, či nestretá
      dákeho známeho, či sa mu dakto neprihovára.
   </p>
   <p>
    „Preč, preč — ďaleko, kde ma nik nevidí!“
   </p>
   <p>
    Dedinu už dávno prešiel, obkľučuje ho pole. Šedivé, nemé, zbavené života a krásy. Iba
      kŕdle poľných vrabcov a konôpok lietajú po udepčenom strnisku a preoraných úhoroch. A nad
      týmto chudobným, jesenným obrazom usmieva sa slnko, ale akosi bôľne.
   </p>
   <p>
    Je zas na kopci, kde bol zastal, vracajúc sa z vojny. ,A nebolo to tak dávno — dakoľko dní
      — a aká premena! Vtedy plný nádeje, bez viny — a dnes! Nádeje dolu vodou — ja samotný… A ani
      toho pokoja niet. A keby len to, ale i hanbiť sa prichodí…‘
   </p>
   <p>
    Áno, hanbí sa sám seba, čo urobil. Dieťa — veď Betka je ozaj ešte iba dieťa! — to sklonilo
      sa k nemu v dôvere, otvorilo srdce, hľadalo súcit: a on čo? Dôveru zneužil. Ako užaslo nad
      jeho divným chovaním! Nechápalo, čo sa robí — keď pochopilo, odvrátilo sa od neho a zaplakalo.
      Slabá rúčka odtisla dotieravca. Áno, tá hanba sa mu stala, že nevinné dieťa zahanbilo sa zaň.
   </p>
   <p>
    ,A tá hotovosť rozkladať zaraz o láske! Ledva starý nohu vytiahol, už som sa pritrel sťa
      ten diabol, čo sial kúkoľ do čistej pšenice.
    <sup>
     [
     <a class="footnote" href="#ftn.id2578476" name="id2578476">
      8
     </a>
     ]
    </sup>
    Zrovna ako diabol! Keby vyrozprávala starému!‘
   </p>
   <p>
    Zaberá hore vrchom, čo nohy vládzu, sťaby hľadal toho starého Martina, toho včerajšieho,
      statočného. Sťaby tohto dnešného chcel tu nechať v šírom poli, aby sa kajal a zavýjal s divými
      zvermi.
   </p>
   <p>
    ,Slabosť to bola, slabosť,‘ šepce mu kýsi hlas.
   </p>
   <p>
    ,Všetko slabosť, akože!‘ vysmieva sa on. ,Slabosť je cele iné… Slabosť prichádza
      nenazdajky, sám nevieš ako. A toto neprišlo nenazdajky, ale že sme sami chceli. Nie slabosť —
      prostopaš to bola.‘ A skúma sa, čo by urobil druhý raz, keby sa zase tak sklonila k nemu. Čosi
      mu prorokuje, že nebol by ani vtedy iný. Neodolal by jej oku, ktoré je tak hlboké, prenikavé.
   </p>
   <p>
    ,To je hrozné! Ani brániť sa mi už nechce — napred sa poddávam. Kde moja sila — kde?‘
   </p>
   <p>
    Kde ju nájsť? Miesto sily mätie sa mu pred očima jej lepá postava, tvár skúpaná studom
      panenským a tých dvoje očí naň dôverne obrátených. ,Kde tu sila, keď toľký poklad pred tebou?‘
      vysmieva sa mu ten istý hlas.
   </p>
   <p>
    ,Bože, bože, nedopusť — daj sily, tej pravej sily!‘ Čaká, čaká, kedy spadne z neba,
      zaoceľuje srdce. No nebo vysoko — vzdychy odznievajú nahlucho…
   </p>
   <p>
    ,Už som zahubený. Už nieto ani mak pevnosti. Už vidím, že som človek ničomný!‘ A plače sám
      nad sebou, nad tým, čo podľahlo v tejto borbe, čo sa nedá vzpružiť a vzkriesiť.
   </p>
   <p>
    ,A čo ti je vlastne?‘ pýta sa ho ten známy hlas. ,Čo sa zvíjaš ako pripučený červík? Čomu
      sa toľme brániš? Veď sa vlastne nič nestalo. Žes’ pozrel dievčaťu do očí? Nato sú, abys’ sa
      zahľadel do nich, aby sa ti hlava zakrútila nad ich hĺbkou… Že ťa uchvátila jej reč, duša,
      postava a milota v tvári? Veď načo je žena tak vystrojená — povedz, načo? Či nie, aby ťa to
      dojalo, uchvátilo? Tu hovorí sám Tvorca k srdcu — darmo zavieraš ho pred tak mohutnou rečou,
      darmo… Načo sa protiviť, čo je tak prirodzené? Prírody nenapravíš! Veď načo je vlastne žena?
      Či nie, aby vzbudila v tebe lásku a v nej žila? A toto dieťa, táto Betka kam sa vrhne, ak
      nenájde lásky? Nuž, čo sa vzpieraš? Či ty jediný chcel bys’ sa vyňať spod zákona? Načo toto
      smiešne zúfanie, keď je bez základu?‘
   </p>
   <p>
    Srdcu lahodí tento hlas, otvára sa mu dokorán. Veď to vlastne je pravda… On podľahol
      razom, nečakane. A vtedy sa ani nebránil, nebál sa ničoho. Tak ozaj by to bol hriech alebo
      zločin?
   </p>
   <p>
    ,Nuž tak,‘ smeje sa sám sebe, ,ešte si uverím, že to bola zásluha! Hľa, kde je hanba: už i
      hriech si viem vykrášliť… A či nie hriech? Pováž, kto si ty? Jednej si sa už zunoval —
      odhodila ťa. Sotva jej miesto vychladlo v srdci — už ho otváraš druhej. A to akej? Čistej,
      neskúsenej, ktorá za tým nejde… Ona hľadala brata, priateľa: a ty, ty — hanbi sa! Mrzký si,
      mrzký, sťa ten, čo všetko poje, čo vidí, kým sa žalúdok neskazí: a ešte i potom by jedol do
      úryhu… Srdce ti je kasáreň: jedna sotva odíde, už v ňom sedí druhá. Po chvíli bude ich tam
      celá kompánia razom. A že to príroda žiada? Nie — nie…‘
   </p>
   <p>
    Okolité vrchy hádžu dlhé tône na chotár; od hôr poťahuje rezký jesenný vetrík. Na lúke v
      doline rozložil sa kŕdeľ vrán, kváču, podletujú, hašteria sa. Tichým, lenivým skoro krokom
      berie sa domov. Je uspokojený. Svedomie sa utíšilo trochu.
   </p>
   <p>
    ,A čo teraz, ako sa držať?‘
   </p>
   <p>
    ,Čo? Slaboch si. Nevydržíš nič — podľahneš pri prvej príležitosti. Tu zbýva jediná cesta:
      nebudeš k nim chodiť, nebudeš ju vídať, kým nepozabudneš. Inej cesty niet…‘
   </p>
   <p>
    S týmto úmyslom vrátil sa i domov. Vyvalil sa na posteľ a hľadí do povaly. Vrzli dvere, v
      nich stojí Mišo.
   </p>
   <p>
    „Len takto samotný — potme?“
   </p>
   <p>
    „Vitaj, Mišo, vitaj! Sadni si.“ Beží rozsvietiť uradovaný, že brat predsa nezabúda naň.
   </p>
   <p>
    „Nechaj, synku, pozhovárame sa i potme.“ A vydýchnuc pokračuje: „Veru samotný, samotný… A
      nemusel bys’, kebys’ nechcel. A mňa srdce bolí. Neraz si pomyslím, čo by otec, lebo mať, keby
      toto videli. Ani pokoja nemám, čo ma tak mrzí. Moja: ,Čo ti je?‘ ,Nevieš, reku, čo mi je? Má
      mne čo byť!‘ Ej, veru ma bolí srdce, bolí: lebo ja mám srdce, mám…“ I udiera sa do pŕs.
   </p>
   <p>
    „Keby ti ho len neboli tak poviazali!“ zvolal Martin. „Ale čo je zo srdca, keď nemôžeš
      robiť, ako ti káže?“
   </p>
   <p>
    „Ty, synku, nevieš: ale zvieš, keď sa oženíš. Ja nemôžem odvrhnúť ženu i deti. Krv nie
      voda! A nebola nikdy taká — iba ten jeden raz. Medzi nami býval pokoj. Iba v tejto veci
      neviem, čo ju preletelo. Keď jej dohováram, nuž ona: ,Ja som iba tebe prisahala, čo chceš?‘
      Nuž čo jej urobíš? Žena starostlivá, verná, opatrná… Ale ja sa nedám prevrátiť. Ja mám, reku,
      i brata… Nuž keď už do nás nechceš, poď do Pekárov. Krstná mať nás volá. Hana je už tam, azda
      sa pomeríte…“
   </p>
   <p>
    Martin je hotový. Zdá sa mu, že snadnejšie zabudne na Betku, keď sa prikloní k bratovi.
      Nech je s bratom zajedno, bolo by ho minulo hádam i to, čo sa dnes stalo. Veď preto chodil do
      Dukátov, že nemal kde inde ísť.
   </p>
   <p>
    Krstná mať prijala ich veľmi srdečne. Hana sedí za stolom, chlapci šantujú po izbe. Aby
      bola lepšia vôľa, Pekárka prihotovila hostinku.
   </p>
   <p>
    Vidno, že Martin i Hana sú zastrojení — ani jeden nechce urobiť prvý krok. No Mišo je
      istý, že dnes večer prestane roztržka. S krstnou materou nastrojil všetko tak, aby ani jedna
      strana nebola ukrivdená. Preto je veľmi dobrej vôle. Po večeri začala krstná mať takto:
   </p>
   <p>
    „Čože budete ťahať, dietky moje, jedno čihí a druhé hota. Ja som vám krstná mať obom a
      veľmi ma to zamrzelo. V Kupcovskom dome nebývalo takýchto divov. A čo sa i stalo dačo, aspoň
      sa to nerozvláčalo po dedine. Ľudské jazyky pachtia za takouto pašou. A veru sama neviem, čo
      máte takého proti sebe. Veď ľaľa, Martin je nie čeľadník potáraný, bár bol v svete a potom vo
      vojne. Čože špriháš doňho ty, Hana? Hádam sa nazdávaš, že tvoj si srdce rozkrojí — kus dá tebe
      a kus bratovi? Už čo ako, ale rozkrojiť ho nemôže. Čože mu ho trháš na kusy?“
   </p>
   <p>
    „I vy do mňa, krstná mať, i vy!“ zvolala Hana s plačom na konci nosa. „Ja som nie taká,
      akou ma robíte. Ale ja viem, čo švagor chce. Ide mi muža naprávať proti mne. Chce, aby moje
      slovo nebolo nič v dome…“
   </p>
   <p>
    „Ono i Martinovi sa dostane,“ tíši ju krstná mať, „on je nie bez viny. Už by mohol vedieť,
      že mužovo srdce ťahá k žene. To je od Boha, lebo sú zajedno. Ak dobre chceš mužovi, chci dobre
      i žene. Tebe by bolo tiež všakovak, keby ťa chcel brat odlúčiť od ženy a tá by bola dobrá.“
   </p>
   <p>
    „Verte mi,“ začal Martin, „keď som šiel domov, úfal som sa, že žiť budeme v svornosti a
      láske. I brat i jeho žena — oba mi boli milí. Túžil som žiť s oboma pod strechou jednou — veď
      som druhého nikoho nemal… A čo doma? Len vyhnať a vyhnať. I otca mi spomenuli mrzko… A to
      vlastná nevesta! Ja myslím, že dobrá žena ctí otca mužovho ako vlastného svojho. Má ona prečo
      si naňho ťažkať? Či nevedela, že je to dom starý, do ktorého sa vydáva? Čo si nerozvážila, keď
      bol tomu čas? A tie pohanské reči v tej rezačke! Nie, všakovak sa premáham, ale vždy mi hučia
      v hlave… Veď tá si myslela, že sa im tisnem do čiastky! Že ja som utisnutý…“ Tu sa zasekol od
      jedu, tvár sčervenela. „To je za moju lásku! Ja neviem, ako by sa táto vec mohla skončiť —
      neviem. Ja nemám čo banovať, nemám čo odpytovať. To ona sa musí pokoriť…“
   </p>
   <p>
    Sám netušil, že zaorie takto dohlboka. Darmo — žlč sa vzbúrila a rozliala, srdcu je
      ľahšie. Teraz by už bol hotový zmieriť sa… Statočnosť obhájil na všetky strany. Ani by
      nenástojil na odpytačke, len keby videl tieň dákej zmierlivosti.
   </p>
   <p>
    „Tak na toto ste ma zavolali — na toto!“ ozvala sa Hana rozhnevaná. „O to som nestála.
      Ešte nerečiem, keby sa v dačom cítila. Ale ak sa povedalo dačo, inakšie sa povedalo, ako sa tu
      rozložilo… Ďakujem i vám, krstná mať, za túto úctu. Deti, poďme!“
   </p>
   <p>
    „Vidíte, kto je aký!“ zvolal Martin. „Ani počuť pravdu! A ja sa ti, Hana, osvedčujem, že
      prosiť sa nepôjdem — nie, nikdy! A musíš najprv uznať, že čo si urobila, bolo mrzko…“
   </p>
   <p>
    „Nemám čo uznávať a o lásku nestojím. No poďte už raz, deti!“
   </p>
   <p>
    „Idem ja. Vy nemusíte,“ núka sa Martin.
   </p>
   <p>
    „A čo by ja nešla? Idem ja.“
   </p>
   <p>
    Tak odišli spolu. Na ulici Mišo proboval ešte prekaziť roztržku. „Ale, Martin, maj rozum…“
   </p>
   <p>
    „Ja? Ja som vždy hotový. Ale vieš, takto je ťažko…“
   </p>
   <p>
    „Čoby ťažko! Len vôľa aby bola. Ale tej nieto.“
   </p>
   <p>
    „U mňa jej bolo, synku, dosť. Ale ja ponížiť tak veľmi sa nemôžem. Ešte by povedala, že
      som len preto, aby vás o grunt pripravil. Alebo že sa nemám kde hodiť…“
   </p>
   <p>
    „Daj si už s ním pokoj!“ zahriakla Hana muža zlostne. „Akosi spyšnel, čo ho tí Sivákovci
      pritúlili…“
   </p>
   <p>
    „Vidíš, aká je — vidíš!“ Martin ukazuje bratovi. „Obzri si ju teraz, obzri…“ Mišo hľadí
      smutno do zeme; nevie, komu dať za pravdu.
   </p>
   <p>
    Martin rozjedovaný vrátil sa domov. Povstal v ňom úmysel, že odíde od Sivákov a odíde i z
      dediny.
   </p>
   <p>
    „Bol by si vinovatý,“ prehovára ho Juro, dozvediac sa, čo sa stalo. „Veď ona iba to chce,
      iba to. Nič lepšieho si nežiada. Ja by jej tu ostal, naprotiveň…“
   </p>
   <p>
    „Nie, nie. Ona má trochu pravdy. Čo ja hľadám u teba? Ale z dediny by sa nerád odpratať —
      to je pravda, nerád.“ Tu mu kmitlo pred očima dvoje krásnych, výrazných očí; i biele, rumencom
      skúpané líca… Zamračil sa, sťaby chcel odohnať ten vľúdny zjav. „Nerád preto, že ozaj by jej
      to bolo veľmi po vôli: a ja jej odteraz budem robiť, čo najhoršie môžem. Keby tak dostal
      hospodu dakde — za peniaze…“
   </p>
   <p>
    Juro sa zamyslel hlboko a po chvíli preriekol: „Radšej si ty kúp dom. Budeš bývať vo
      vlastnom a ju rozpučí.“ Vidiac, že Martin je veľmi zaujatý za radu, pokračuje: „Kuchárikovský
      je na predaj. Ako tebe stavaný. Dvor priestranný, záhrada, kapustná hrada, i obsevok… A
      pustili by ho lacno, keby nešípili, žes’ naň upriamený.“
   </p>
   <p>
    Martin sedí zamyslený, preratuje, koľko to má peňazí. A do tých počtov čertovsky sa
      miešajú tie čarodejné oči, teraz akési vysmiate.
   </p>
   <p>
    „Vieš ty čo: probuj ho jednať ty, akoby sebe,“ pýta Jura. „Uvidíme, akú založia cenu…“
   </p>
   <p>
    „Už vidím, že bude tvoj — vidím!“ raduje sa Juro.
   </p>
   <p>
    I tie oči sa radujú, i tie líčka sa mu smejú. Martin, aby mu dali pokoj, takto vraví
      Jurovi: „Kúpim ho, ak len bude slušná cena; kúpim… Len aby ju najedoval, pre nič iné: vieš?“
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2578476" name="ftn.id2578476">
        8
       </a>
       ]
      </sup>
      <span class="emphasis">
       <em>
        ten diabol, čo sial kúkoľ do čistej pšenice
       </em>
      </span>
      — podobenstvo z
          biblie o kráľovstve nebeskom, ktoré sa podobá človeku, čo zasial dobré semeno a kým spal,
          nepriateľ mu prisial kúkoľ (Matúš 13, 24 — 30; 36 — 43)
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578976">
       </a>
       8
      </h2>
     </div>
    </div>
   </div>
   <p>
   </p>
   <p>
   </p>
   <p>
    Betka sama nevie, ako dlho sedela pri stole tak v slzách. Slzy oschli, myšlienky sa roja.
      Sú i divné, i akési nové, o akých nikdy nechyrovala… Tu zdá sa jej, že ktosi ide. Skočila
      splašená, načúva naprostred izby — hľadí do oblokov. Bojí sa, aby ju niekto nedolapil. Sú také
      hlúpe, také smiešne! A keby tak ujo! No ticho už všade — nikto nejde…
   </p>
   <p>
    Beží k zrkadlu a pozerá, či nepoznať, že plakala. I jej tvár patrí k tým požehnaným: slzy
      jej neuškodia. Je svieža, čistá — oči jasné, ligotavé… Urovnáva si vlasy nad čelom, uchlpené
      ležaním. Obzerá, čo a ako drží sa účes, či sa vrkoče nepopustili.
   </p>
   <p>
    ,Ba či som ja naozaj pekná!‘ pýta sa samej seba. ,Dobo vždy tára, že taká a taká. Ale Dobo
      má veľa prázdnych rečí… Iný nepovie. Vari ujo!‘ Tu sa chutne rozosmiala. ,Ten by bol hádam
      radšej, keby bola krivá, lebo zubatá… Ako mi vyhadzuje na oči: — Myslí, že je pekná —
      princezná! Počkaj: pekné boli — prekysli! Krása v čertoch — a tu máš: stará drnda — omelo!‘
      Zas sa smeje, prekvapená, že uja vie tak napodobniť. ,Tetka Zuzanka tiež nepovie. Dobo — ten
      je šaľo, veriť nehodno. Kupec — ten už hej, ale ten nepovie. A pozerať vie čudne: ako čo by
      strelil do srdca. Prečo tak pozeral? Divný veru človek, divný… A tak pekne vykladal, že mi
      prišlo do plaču, a naraz zatíchol… Ešte chcel čosi povedať — videla som mu na ústach, a
      zatíchol, a tak hurtom odišiel…‘
   </p>
   <p>
    ,A dobre, že odišiel… Ako čo by sa išlo stať dačo, strach prechodil: akoby dačo nad hlavou
      viselo… A zase plač, že odišiel — a smutno… A čo to chcel povedať, čo… A či mi to dakedy
      dopovie! Možno zabudne — zabudne i na mňa… Tá mu príde na um, tá…‘ Na riase odvisla jej slza.
      ,A čo ja plačem — čo je?‘ pýta sa prekvapená. ,A čo mňa doň… Dnes je tu, zajtra v Miškovci,
      pozajtre inde… Čo si myslíš, bláznivá, bláznivá Beta! Oh, ty blázon — majú koho ľudia
      spomínať…‘
   </p>
   <p>
    Akoby šibol, jej tvár stala sa razom vážnou. Naskočil na ňu výraz tichej pokory. Čo sa
      stalo? V zrkadle za usmiatou tvárou zazrela dlhú, oholenú tvár ujovu a celú vážnu postavu v
      dlhom deáku. Obráti sa — pri dverách skutočne stojí ujo a prísne hľadí na ňu.
   </p>
   <p>
    „Čože to!“ vykríkol konečne. „Ako opica na kolíku, zuby vytŕčať, uškierať sa: pekná som,
      pekná som. Ta medzi komediantov! Nevídaná krása — nevídaná: zrkadla treba veru! Sťa húsatá na
      pažiti: ,Pekná som, pekná som.‘ A stará im z mláky: ,I ja som bola taká — i ja som bola taká…‘
      Škrupina hladká — jadro nahnité: červík načal! Pred dušu zrkadlo, pred dušu — uvidíš: márnosť,
      blato, črvotoč, hniľať… Taká duša, taká… A srdce: tobôž nakazené. Rozkoš, nádhera, šaty!
      Naučenie, slovo božie — jedným uchom dnu, druhým von…“ Vydýchol si; pozerá, čo za dojem
      urobila kázeň. Betka je zostrašená, zmýlená. No jemu to ešte nestačí.
   </p>
   <p>
    „Teraz pokora, pobožnosť — mne sa iba zvrtnúť, nohu vytiahnuť: už besy! Myšlienky za
      čertmi sliedia…“
   </p>
   <p>
    „Veď ja som nič nerobila,“ vyhovára sa ona.
   </p>
   <p>
    „Nič!“ zvolal ujo, spínajúc ruky s úžasom. „Nič! A zrkadlo čo! Ešte cigániť — ha?“
   </p>
   <p>
    „Iba vlasy čo som si napravila.“
   </p>
   <p>
    „Ešte — ešte! A oblok tamto čo,“ ukazuje naň, na oblok odo dvora. „Pol hodiny pozerám —
      ona v zrkadle. Povedám, opica! Krúti sa, vyškiera sa… Hanba, fuj!“
   </p>
   <p>
    Betka stojí ticho, utajená, ani nedýchne. — Hanba, fuj! — to znamená uňho koniec kázne:
      strežie sa podať príčinu k novému výbuchu. A ujo, ochladiac hnev, stavia palicu do kúta a
      zoblieka deák. Funí pritom ukrutečne sťa ten drak, keď zreval: ,Človečina smrdí!‘ Sadnúc si za
      stôl na obvyklé miesto, je zas utíšený.
   </p>
   <p>
    „Nebol tu dakto? Nehľadal ma?“ pýta sa hlasom obyčajným.
   </p>
   <p>
    Betke je, akoby sa rútila na ňu hora. Čo povedať?
   </p>
   <p>
    „Nikto,“ odpovedá skoro šepkom. Čo by ju na škripec ťahali — nie, nevyzradila by.
   </p>
   <p>
    „No — no,“ dudre, pozrúc tu i tu na ňu, či neplače. Ľúto mu je, že robil toľký div pre
      márnu vec. „Treba prísnosť — matere nemáš, otca nemáš. Sama daj merk na seba… Vieš, ako býva:
      za mladi hriech — na starosť pokuta… Pokuta kuľhá, nohy má krivé — ale dohoní, čo kedy,
      dohoní…“
   </p>
   <p>
    V Betke sa pohlo svedomie. Hľa, obťažila ho takou zjavnou lžou. Kam to povedie? ,Pán Boh
      ma potresce!‘ myslí si, skloniac hlavu.
   </p>
   <p>
    Ujo Dukát, ako vidno, úplne uspokojený, berie bibliu a chytá sa čítať, čo už toľko rokov
      čítava — knihy Machabejských.
    <sup>
     [
     <a class="footnote" href="#ftn.id2579182" name="id2579182">
      9
     </a>
     ]
    </sup>
   </p>
   <p>
    Betka nemá chvíľky pokojnej. Keby tak nadišiel Kupec a vyzradil ujovi, že tu bol! Čo by sa
      stalo? Vybehuje pred dom, že ho azda zazrie. Bežala by k nemu — a čo ako ťažko, ale prosila by
      ho, aby mlčal… Vybehuje, i keď mrak sadol na dedinu. Na studňu beží, čo nohy stačia, len aby
      ho neprepásla. Vracajúc sa s vodou, zazrie, že oddelila sa tmavá postava od tmavého plota.
   </p>
   <p>
    „Betka, Betulienka moja!“ šepce tmavá postava, chvácuc ju za ruku.
   </p>
   <p>
    „Čo tu chceš!“ skríkla ona dosť nevľúdne.
   </p>
   <p>
    „Ja prídem z Lehoty, a ona: čo tu chceš!“ vytýka jej polomužský hlas. „Vidíš, vidíš, aká
      si ty, Betka! Čo sa ti len robí!“
   </p>
   <p>
    „Daj mi pokoj! Nemám kedy… Ujo čaká.“
   </p>
   <p>
    „Veru čaká! Nevie ani, kde si. Sedí za stolom ako dudok — číta.“
   </p>
   <p>
    „A je sám? Pozrel si oblokom?“
   </p>
   <p>
    „Čida! Ako palec. Ktože by šiel k nemu, keď každého vyženie. Taký hundraj!“
   </p>
   <p>
    „Ozaj sám?“
   </p>
   <p>
    „Pravdaže. Stade idem.“
   </p>
   <p>
    Betke je voľnejšie. Nepremeškala nič.
   </p>
   <p>
    „Čo sa hneváš, Betka? Povedz.“
   </p>
   <p>
    „Ja sa nehnevám.“
   </p>
   <p>
    „Ba sa hneváš.“
   </p>
   <p>
    „Ty len vždy, že sa hnevám! A potom sa meriť — a mernô si brať… Aspoň kebys’ dačo iné
      vymyslel, Dobo!“ Dobo veľa nevymýšľa. Zostáva pri starom priemysle. Ani sa Betka nenazdala,
      len keď jej zahorelo na ústach mernô Dobovo.
   </p>
   <p>
    „To je mrzko, vieš! Ty si surovec! Nechoď viac do nás. Ja už nikdy nepozriem na teba.
      Nikdy! Pakuj domov!“
   </p>
   <p>
    „Nehnevaj sa, Betulienka. Ak ho nechceš — vráť mi ho. Prijmem…“
   </p>
   <p>
    „Taký, taký surovec! Už mi nechoď, nikdy!“
   </p>
   <p>
    „Ale, Betka, ale… Vieš, čo si sľúbila? Prídeš na dnes týždeň na Lehotu?“
   </p>
   <p>
    „Ale ja?“ A už smeje sa mu.
   </p>
   <p>
    „No — hostina bude! I muziku sme zjednali. Tanec bude veľký…“
   </p>
   <p>
    Betka sa zamyslela. Sľúbila sa, že pôjde — ale to bolo dávno… Dnes by už nešla. Dobo jej
      je protivný. Niet v ňom vážnosti, všetko do vetra. Ani nehovorí, ako svedčí: pletie a skoro
      vždy len to isté. Dakedy zas vyzvedá, vystíha a dotláča sa k nej. Prilipá sťa ovad. Hľa, i
      dnes! Nič nerečie, priskočí, bozká. A iní stoja tíško, čakajú, a keď ich odtisneš, idú —
      nedotláčajú sa…
   </p>
   <p>
    „No, prídeš?“ nástojí Dobo.
   </p>
   <p>
    „Prídem, iste prídem, ak…“ a tu sa Betka rozosmiala, „ak ma vypýtaš od uja…“
   </p>
   <p>
    „Nevieš, čo mi povedal? Že mi nohy poláme. Nevieš, aký je? A ešte by mu šiel na oči! Veď
      by ma zabil. No, všakver prídeš?“
   </p>
   <p>
    „Tak ako som povedala.“
   </p>
   <p>
    „Ale ako ja pôjdem k nemu. Veď len pováž!“
   </p>
   <p>
    „A ja sa mám pýtať! Ako? A i tak sa mi nechce. Tancujte si… Mne to netreba.“
   </p>
   <p>
    „Veď ja viem, že sa udobríš.“
   </p>
   <p>
    „Nemysli, že sa nehnevám! Už sa meriť nebudeme… Ale ani nepôjdem. Len si ty choď do svojej
      Lehoty.“
   </p>
   <p>
    „Keď budeš taká, pôjdem do vojny. Zverbujem sa! Nech ma zabijú — nech!“
   </p>
   <p>
    „Oj nie. Tam ťa nezabijú. Naučia ťa písať, čítať a trochu móres.“
   </p>
   <p>
    „Betka, nerob!“
   </p>
   <p>
    „A čo si myslíš, že sa ja tvojej vojny bojím? I druhí boli vo vojne… Potrápili sa a sú
      ľudia poriadni. Choď len, choď!“
   </p>
   <p>
    „Veď ja nič — čo tam po vojne! Ale prídeš.“
   </p>
   <p>
    „Vyhoď si z hlavy!“
   </p>
   <p>
    A už je vo dverciach. Dobo si nevie vysvetliť, čo je toto. Pohnevať sa pohnevali neraz, i
      sám ju prekáraval, len aby bolo mernô. Ale takto sa nerozišli. Ako sa vše naľakala vojny! A
      dnes — ešte ho posiela…
   </p>
   <p>
    Krížom poľami kráča do Lehoty. Čím je bližšie dedine, tým je veselší. ,Veď ona príde,‘
      teší sa — a vie i to, že mládenci sedia v krčme a pijú na rad…
   </p>
   <p>
    Betka, vidiac ujovu prísnu tvár, myslí si: ,Nemala som ho tak odohnať…‘ Ale iné všakové
      myšlienky ohlušujú i túto výčitku. ,Čože je on? Dobo Rybársky z Lehoty…‘
   </p>
   <p>
    I zdá sa jej, že predsa urobila dobre. ,Uja treba slúchať… Nemáš otca, nemáš matere — uja
      treba slúchať…‘
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2579182" name="ftn.id2579182">
        9
       </a>
       ]
      </sup>
      <span class="emphasis">
       <em>
        knihy Machabejských
       </em>
      </span>
      — starozákonné knihy, ktoré opisujú boj
          židovského národa za slobodu; vznikli v II. stor. pred n. l.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2579419">
       </a>
       9
      </h2>
     </div>
    </div>
   </div>
   <p>
   </p>
   <p>
   </p>
   <p>
    Martin slúchol Jura. Odkúpil dom Kuchárikovský. Kým sa záležitosť usporiadala, skoro štyri
      dni bol temer ustavične zaujatý. Kuchárik má vystúpiť z domu na budúceho Ďura. Do tých čias
      Martin zostane u Jura.
   </p>
   <p>
    Je omnoho spokojnejší. Kynie mu nový, usadlý život. Koniec blúdeniu i dobrodružným plánom.
      Strediskom ďalších plánov môže byť už nie celý svet, ale iba tesný priestor jedného domu.
   </p>
   <p>
    Keď vstúpil po kúpe doňho, keď sa rozhliadol v ňom a vo dvore, cítil v sebe hodne hrdosti.
      ,Toto je tvoje,‘ vraví mu čosi — a v tom sa skrýva veľa bezpeku a istoty. Život bude účelnejší
      a obsažnejší. Hľa, už vie, čo ho budúci rok čaká — základná reparácia domu. Pred dakoľko dňami
      ešte netušil, kde ustrnie.
   </p>
   <p>
    Kúpa vzbudila všeobecné podivenie. Prečo, načo, začo… Na takých otázkach lámali si ženičky
      hlavu. Vedia i to, že sa žení; len nevedia, koho si berie. I chvály veľké roztrubujú o ňom: je
      boháč, je šanovlivý — kupoval za hotový groš. Hana je potrestaná: ženičky ju pichajú, vypytujú
      sa na Martina.
   </p>
   <p>
    Keď rozčúlenie minulo, myšlienky Martinove vrátili sa zase k Betke.
   </p>
   <p>
    ,Či už vie, čo povedala, čo si pomyslela…‘ Polovicu domu by dal za to, keby ho dakto
      uvedomil. Ta ísť? ,Nie, sľub je sľub,‘ myslí si, ,a človek je človekom, kým stojí v slove…
      Ťažko v slove stáť, ťažko — ale ako ho i rušiť!‘ Inokedy zas si vyčíta: ,Vidíš, mohol si ta v
      nedeľu nejsť — bola by ti cesta otvorená!‘ Ale zas sa opraví: ,Keby som tam nebol býval,
      nebolo by sa to stalo, a tak nemalo by ma čo ťahať…‘ I takto je zle, i tak by bolo zle: alebo
      dobre je tak i tak. Aspoň má peknú rozpomienku!
   </p>
   <p>
    Idúc odpoludnia s robotou, stretol Dukáta.
   </p>
   <p>
    „No — no. Nepríde sa pochváliť!“ hreší ho starý.
   </p>
   <p>
    Nevidno na ňom hnevu, ani premeny.
   </p>
   <p>
    „Odkedy — ľaľa, od soboty ste neboli u nás!“
   </p>
   <p>
    ,Nepovedala — nepovedala!‘ plesá Martin. Tak sladko mať tajomstvo s krásnym dievčaťom!
      Vidno, ona udalosti privlastňuje veľký význam. Preto, hľa, nezverila sa nikomu…
   </p>
   <p>
    „Večer neprídete?“ volá ho starý. „Večery dlhé — treba krátiť. A z roboty nič — oči
      neslúžia.“
   </p>
   <p>
    ,Nech sa robí, čo chce,‘ myslí si Martin. ,Nepôjdem — musím mu zjaviť prečo: ale ako
      zjaviť? A či ho oklamať? Ale oklamať staršieho je hriech.‘ Tak, hľa, vychádza Martinovi vždy
      len na to, že treba skutočne ísť.
   </p>
   <p>
    „Teda prídete — prídete,“ odpovedá zaň starý a Martin neodporuje.
   </p>
   <p>
    Martin doma sa netrápi, že sľuby sa tak porúcali. Svedomie ho nehryzie. Ísť musí — a
      nutnosť ruší sľuby i zákony… Zostal až do noci pri robote, a potme ide do Dukátov. Aspoň
      svedomie bude ľahšie, keď cestu nevidí.
   </p>
   <p>
    Vstupoval do dveriec, keď sa ho dotkla kási ruka.
   </p>
   <p>
    „To som ja,“ čuje tichý, nežný hlások. Krv mu búšila do tváre, radosť veľká zaujíma dušu.
      „Čakala som vás…“ I jej hlas trasie sa čudným nepokojom. „Prosím vás, nerecte ujovi,“ tu sa
      hlas zasekol rozčúlením, „nerecte, že ste boli v nedeľu…“
   </p>
   <p>
    „Ako by ja riekol! Tu je to pochované…“ Držiac ju za ruku, pritisol jej ju k srdcu. „Nik
      sa nedozvie… Ako sa musíte starať pre mňa, áno, pre mňa… Lebo, verte, ja by rozpomienku na
      minulú nedeľu nedal za svet… Ja nikdy, nikdy nezabudnem na ňu… A vy, Betka, čo… Pomyslíte
      dakedy na to — pomyslíte?“
   </p>
   <p>
    Stíska jej vrelo ruku, čaká, čo ona na to… Ona stojí onemená — ani sa nehýbe…
   </p>
   <p>
    „Betka, neodpoviete mi? Len slovo — len to, že: áno!“
   </p>
   <p>
    „Prosím vás, pusťte — ja musím ísť — musím!“ Vydobyla ruku z ruky jeho a ľahkým krokom
      vošla do domu.
   </p>
   <p>
    Vkročil do izby s nevôľou. Mrzí ho, že šiel o veľký krok ďalej. Šiel vtedy, keď mal úmysel
      zastať a či skôr — vrátiť sa. O jeden hriech viac — a čo horšie: nič nezískal. Ani slovom sa
      neprezradila. Áno, nevôľa by hneď minula, hneď, keby mu bola šla v ústrety…
   </p>
   <p>
    „Chlap, keď máte dom,“ začal starý, keď si Martin sadol. „Tobôž remeselník! Árenda ako
      árenda, ešte nezabije: ale úcta. I sedliak uctí. Sedliakovi iba dom, voly, kravy — iba na to
      hľadí. Šikovnosť, rozum — to nič! Nemáš domu, sedliak zaraz: odkundes, pobehaj… Máš dom, čo v
      hlave i otruby, sedliak uctí. Svetu iba dudky, iba dudky,“ pokyvuje hlavou sťa veľký filozof.
      „My vieme, čo remeslo: remeslo ťažká vec, vážna vec. Bez remesla nič, ako bez sedliaka nič.
      Bez domu vyžije — lebo remeslo živí… Ale mať i remeslo, i dom: duplovaná dobrota! Veru tak. I
      remeselník inakší. Sedí na mieste — nepremáva sa, oprie sa, má sa o čo…“
   </p>
   <p>
    „I ja sa cítim akosi inakšie,“ priznáva sa Martin. „Ako — nehodno primerať — zaputnaný
      kôň… Voľnosti už nemáš takej, nepozeráš doďaleka… Ale to je dobre, že čo máš, v tom je veľká
      istota. Nezaputnaný kôň zbrúsi celý chotár, brodí sa vo vysokej tráve, vyberá, hľadá vždy
      lepšiu a zostane nenapasený. Zaputnaný uspokojí sa s málom, ale vypasie všetko, čo môže…“
   </p>
   <p>
    V tie časy vošla i Betka. Zasadla k stolíku, ku práci. Keď pozrel na ňu, bola červená ako
      ruža. Ale čo ako si žiadal, ani raz nepozrela naň.
   </p>
   <p>
    „Len reparácie bude veľa,“ začína Martin znovu, akoby starému. No rozpráva to preto, že sa
      mu zdá, že to ju zaujíma. „Nový dach treba… Dookola bude povláčka — dobre, keď si človek má
      kde večer posedieť pri mesiačku… I obloky treba zväčšiť. A dnuka nová dlážka. Veľa roboty!“
      Zas pozrel k Betke, ale tá šije veľmi pilne. „Dvor tiež treba vyriadiť, musí byť suchý a
      čistý. Stavy sú dobré a nové. Hneď na rok zapriem do stajne švajčiarku. Záhrada by vyniesla
      veľký osoh, ale ja sa do toho nerozumiem. Na to už treba ženská ruka…“
   </p>
   <p>
    Ani teraz sa neozrela. Tak krákoril dlho so starým, ona nemo počúva alebo ktovie, na čo
      myslí…
   </p>
   <p>
    „No ja už idem — treba ísť spať,“ riekol konečne v nevôli, že vlastne darmo chodil. „Ešte
      Betka o oči príde,“ doložil s výčitkou.
   </p>
   <p>
    Tu sa ona strhla a splašne pozrela naňho. „Prečo?“ a už obracia oči k robote.
   </p>
   <p>
    „Lebo tak pilne šije. A to je vraj večer nezdravé,“ odpovedá on.
   </p>
   <p>
    „Och — haraburdy,“ na to starý. „Mladô — oči ako oceľ. To nie ja!“
   </p>
   <p>
    Cestou do domu rozmýšľa, čo všetko sa stalo. Úsudok jeho znie: ,Mal si sedieť doma. Vidíš
      aspoň, že čerta stojí o teba… Druhý raz nebudeš sa driapať.‘
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2579732">
       </a>
       10
      </h2>
     </div>
    </div>
   </div>
   <p>
   </p>
   <p>
   </p>
   <p>
    Zas obnovený je sľub a teraz už stojí pevne. Čím ďalej, viac vidí, že darmo chodil do
      Dukátov. ,Jedna ako druhá — všetky z jedného brda. Navdať človeka, pošalieť a potom sa smiať.
      I ona taká. A ja, že ona čerti vedia čo! Ako druhé, ako druhé… A ja si takých pleták napchám
      plnú hlavu — starý blázon!‘
   </p>
   <p>
    V nedeľu poobede prikvačila ho desná nuda. I na posteľ sa vyvalil i hrady na povale tisíc
      ráz prečítal: a nie — sen nechce sadnúť na oči. Na západe slnka odišiel z domu.
   </p>
   <p>
    „Teraz už nie k Dukátovcom!“ chlapí sa a naozaj ide rovno záhumniami do poľa.
   </p>
   <p>
    Ale i tu myšlienky letia za ňou. Všakovak ich rozháňa, ale vždy sa len vracajú k nej. Na
      spiatočnej ceste ani sám sa neobadal, iba keď bol na chodníku k humnu Dukátovmu.
   </p>
   <p>
    „Tak zase som tu. Kde sa tu beriem?“
   </p>
   <p>
    Srdce mu dáva jasnú odpoveď vrelým tlkotom. Ono domáha sa svojho práva. Ťahá, núti…
   </p>
   <p>
    ,A čo! Ja by mal začať, ale už naozajst… Čo sa nazdržiavam, keď nikdy nesplním? Nech sa to
      skončí — odrezať na tú stranu, lebo na tú. Aspoň probovať. Veď som človek nie najhorší a
      najpodlejší… Iné šťastie zaslúžila ona — iné. Takého, čo sa ešte nepopálil. Alebo skôr takého,
      čo inú nechal pre ňu… Ale kde sa dieme my? I my ideme za šťastím… Koľko ich prišlo k nemu
      takouto zákrutou! A inakšie okľuky boli v ich ceste. Veď vraj šťastie nerado po rovnej ceste.
      Nuž, poručenobohu — probujme!‘
   </p>
   <p>
    Práve prišiel pod stromy na záhumní, ktorých tu celá húšťava, keď zazrel Betku. Stojí v
      otvorených vrátkach — pri nej Dobo.
   </p>
   <p>
    Myšlienky sekli, srdce zatíchlo. Akoby sa malo stať čosi hrozného. No srdce sa rozbúrilo,
      krv vrie. Hnev mu tlačil hrdlo kŕčovite. To neprestál ani vtedy, keď ho Mariena nechala… To
      bolo dosť prirodzené, nedalo sa iné ani očakávať. Dievča rozmaznané, samopašné, ako Mariena!
      Ale toto sirota. Len pred týždňom ako pozrela! Čo ten pohľad sľuboval! Nosil ho dňom-nocou v
      srdci. A ona! Hádam dávno zabudla. Hádam ani nevie, že ho hodila… A keby s kým, ale s Dobom
      Rybárskym!
   </p>
   <p>
    ,Tu počkám, a keď pôjde, zbijem ho na mäkko. Naučím ho na chodníky do cudzích dedín!‘ Má
      silu veľkú. Zmohol by nie lehotského zemančeka, ale i býka. Pritrel sa k stromu a čaká, čaká.
      Aká to večnosť, keď ani nečuje, čo hovoria!
   </p>
   <p>
    „Aha, tu sme!“ čuť z humna známy hlas. Z tmy vystúpil na svetlo mesiaca starý Dukát a
      postavil sa za nimi. No sotva vykríkol, už Dobo odskočil a troma skokmi presadil plot. Starý
      ani nemyslel dolapiť ho. Sám Martin je prekvapený takou šibkosťou.
   </p>
   <p>
    „Vieš, čo som sľúbil!“ kričí starý na Betku. A tu pripojil prezývku, že sám Martin je
      pobúrený.
   </p>
   <p>
    „Veď ja,“ chcela sa ohlásiť, ohromená — no vtom dopadla jeho dlaň na jej biele líce…
   </p>
   <p>
    „Nie, ujo — nerobte! Bude vám ľúto!“ zvolala, spínajúc ruky. „Nebite, ujo, ja som
      nevinná.“
   </p>
   <p>
    „Rozdrapím ťa!“ zúri on, dvíhajúc päsť.
   </p>
   <p>
    „Ujo, nie — prosím…“ a hodila sa mu k nohám.
   </p>
   <p>
    Martin zabudol na Doba, na pomstu. On čuje iba jej hlas, trasúci sa strachom. Vďačne by
      nadložil seba — nech jeho bijú za ňu… Pár skokmi bol v humne a drží starého popod pazuchy.
      Starý akoby bol stratil všetku vládu. Nachýlil sa naňho a dáva sa odvádzať do izby sťa malé
      decko.
   </p>
   <p>
    Ani po hneve nezostalo pamiatky. Skôr akoby sa okúňal. Hádam už banuje, že zdvihol na ňu
      ruku.
   </p>
   <p>
    „Boli by ste robili také divy!“ vytýka mu Martin hlasom pohnutým. „Zajtra by vás v dedine
      roznášali, a pre také nič!“ Ústa sa mu stiahli k bôľnemu úsmevu, keď doložil: „Veď je to nič,
      keď sa dievča sníme s mládencom…“
   </p>
   <p>
    „No, pokoj!“ tíši ho starý. „Nevedelo sa, s kým… Ja že s tým z Lehoty! Na toho ja pásol —
      na toho! Znám čeľadníka. Maznať sa, ošialiť, a keď je zle — uskočiť. Znám! Ja že on — a to
      vy!“
   </p>
   <p>
    Martin je rozčúlený, ale badá, čo sa stalo. Starý si myslí, že s Betkou pristihol jeho. A
      ten omyl, ako vidno, ho skrotil…
   </p>
   <p>
    „Mám mu riecť pravdu, ako bolo? Čo bude s ňou? Ako sa ho bála — ako sa triasla…“
   </p>
   <p>
    Aký to zápas! Keby oklamal starého, naraz by bol udobrený. Nestane sa jej nič. I starý
      bude bez trápenia… Má ho ovaliť pravdou? Pozbaviť ho pokoja?
   </p>
   <p>
    Ale na druhej strane hrozí možno väčšie zlo. Čo, keby sa Betka i potom schodila s Dobom?
      Čo keby ju potom s ním dostihol? A keby schôdzky neboli celkom nevinné? Na kom bude vina?…
   </p>
   <p>
    A čo získa on? On stratí všetko. Za jej pokoj predá ju Dobovi. Akoby mu riekol: ,Na, vezmi
      — neboj sa. Ja strežiem za vás…‘ Aký by bol ničomný podliak! I hrešil by, i trpel by… Má
      trpieť bez viny a bez osohu! On vyšiel z pomeru s Marienou predsa len čistý: a tu, nemajúc
      pomeru, česť by si poškvrnil…
   </p>
   <p>
    Vstúpila do izby Betka, vyplakaná. Na uja hľadí ako dieťa, ktoré čaká bitku. Tvár pod
      pohľadom Martinovým sa červenie, oči sa klonia k zemi…
   </p>
   <p>
    ,Aká nešťastná — ako sa hanbí!‘ dumá Martin. ,Tá že by sa poškvrnila! Ako — tá?‘ Hotový je
      podstúpiť ohnivú próbu. ,Nie — na jej česť prisahám, hockedy…‘
   </p>
   <p>
    „No, neplač,“ prihovára sa jej starý. „Čo sa stalo — darmo, stalo sa. Nevedel som…“
   </p>
   <p>
    Betka naň hľadí s úžasom. Nechápe tú zmenu.
   </p>
   <p>
    „Ja že to ten z Lehoty! A ono majster tuto. Bolelo ťa?“
   </p>
   <p>
    Pozrela z uja na Martina. Úžas i otázka tkvie v jej pohľade. Akoby mu chcela do srdca
      nazrieť: vyskúmať, čo to urobil. Snáď sa i bojí nástrahy… Jej oči sňali sa s úprimným,
      otvoreným pohľadom jeho… Hodila sa na hruď ujovu a zaplakala usedavo.
   </p>
   <p>
    „No nič… No, blázon! Veď ja ťa rád!“ Hlas sa mu láme pohnutím. „Ty, sirota moja! Nikdy, už
      nikdy nebude krivdy… To z lásky. Ja otec, ja mať i všetko… Ale poriadok! Poriadok nadovšetko!“
      To už vraví obrátený i k Martinovi. „Ja nebránim — načo brániť? Vec spravodlivá. Ale poriadok!
      Tu sú vráta — vrátami do domu: rovno — načo poza humná? I svet ohovorí…“
   </p>
   <p>
    ,Hľa, tvoje krivé cesty!‘ vytýka si Martin. ,Dnes si stúpil na ňu — kam viedla! Ani nevieš
      ako, kade…‘
   </p>
   <p>
    Je nešťastný. Utratil naraz všetko, i zašiel, sám nevie kam. Betka vymkla sa z ujovho
      objatia a durno pozerá naň. Akoby vravela: ,Čo ťa do toho? Čo sa miešaš? A či myslíš, že jest
      čo na mne zakrývať — hádam škvrnu dáku?‘ Kam sa dela tá mäkkosť z očí, ktorá tak silne ho
      dojala? Kde jeho nádeje?
   </p>
   <p>
    ,Utiecť, utiecť preč!‘ volá v ňom všetko. I pobral sa. Starý mu schvátil ruku a drží vo
      svojej.
   </p>
   <p>
    „I sen bude spokojnejší,“ vraví hlasom láskavým. „Nuž odľahlo mi — odľahlo. Ruka božia
      premocná! Žiaľ obráti v radosť — strach v bezpečnosť. Ďakovať Bohu — ďakovať…“
   </p>
   <p>
    Na ulici mu je voľnejšie. Tamdnu každé slovo sťa balvan krušilo dušu. A v dielni mu je
      dobre, ozaj sťa doma.
   </p>
   <p>
    ,Teraz už čo!‘ A hlava klesá medzi dlane. V nej motanina myšlienok. ,Jedno už viem iste;
      šťastie už pochované… trvalo krátko — skončilo sa smutne. Ako pozrela! Myslí, že som
      nepriateľ, zhubca. Pred starým som sa poškvrnil — ale pred ňou chcem byť čistý. Nech vie, čo
      sa stalo…‘ Myšlienky sa urovnávajú, nepreskakujú jedna druhú. Musí jej rozložiť, vyrozprávať
      všetko. Ale kde — ako? ,Písať jej budem, písať…‘
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2580076">
       </a>
       11
      </h2>
     </div>
    </div>
   </div>
   <p>
   </p>
   <p>
   </p>
   <p>
    Dukát si ľahol a zaspal ako človek zbavený veľkej ťarchy. Betka tiež leží, ale nespí. Oči
      má obrátené k obloku, ktorým kuká kus modrého neba do komôrky — na ňom trepoce sa jasná
      hviezda.
   </p>
   <p>
    ,Či si vysoko — vysoko! Čistá, nepoškvrnená…‘ Zdá sa jej, že hviezda jej kyvká, že na ňu
      žmurká. Sťaby matka hľadela na ňu. ,Mamička, mamička: vidíš, čo sa robí s tvojou dcérou?
      Kebys’ videla! Nevedela som vtedy, prečo plačeš nado mnou. Už viem, oj, už viem… Mala si sa
      prečo tak lúčiť, mala.‘ A žiaľ, ktorý dusil prsia, tlačil srdce, roztápa sa v horúcich slzách.
      Ale sladko sa plače potajomky, na širokých prsiach čiernej noci! Slzy miernia bolesť, krivdu
      omývajú, trpkosť vyháňajú zo srdca. Nezostáva v ňom ničoho, iba lichá ponosa, ktorú nik
      nevidí, nečuje.
   </p>
   <p>
    Iba teraz vidí, čo sa stalo. Potupa, ukrutná potupa! A náhle, a bez viny.
   </p>
   <p>
    Po večierni prišiel Dobo zavolať ju na tanec. Odoprela mu i teraz, on odišiel. Myslela, že
      už je pokoj. No Dobo zastavil sa u Bobiša, potúžený vrátil sa večerom. Hotový bol ísť pred uja
      — bol besný. Musela ho tíšiť a odviesť do humna.
   </p>
   <p>
    „Tak ty nejdeš?“ doliehal na ňu.
   </p>
   <p>
    „Nejdem,“ odpovedá mu teraz už vážne.
   </p>
   <p>
    „Prečo nejdeš?“
   </p>
   <p>
    „Lebo nemôžem.“
   </p>
   <p>
    „Nechceš — vidím, nechceš. Povedz príčinu.“
   </p>
   <p>
    Čo sa natrápila, aby vyhla odpovedi. Príčinu! Čo ona vie? Vie iba to, že nemá čo hľadať v
      Lehote… Čo jej do Doba? A čo celá známosť s ním? ,Hračky, kratochvíle daromné… Či to má byť
      dačo ozajstnô? Či také prekáranie je život? Veď život je čosi cele iného… Moja cesta celkom
      iná…‘ I vidí tú cestu. Nie ihrať sa, šalieť s bláznivým chlapcom, nie nadháňať ujovi strach —
      i ona chce mať podiel v dielach muža zrelého, vážneho, ktorý vie, čo chce… Ako to rozložiť
      chlapcovi, upriamenému za muzikou, za zábavou? Veď čo on cení u nej? Krásu, vonkajšok a jej
      vrtochy… Bavil sa škrupinou — jadra nepobadal. Na dušu nikdy nesiahol — nerozihral v nej
      struny, ktoré najsladšie znejú; nenačúval ich hlasu.
   </p>
   <p>
    „Ty ma nechceš; vidím, už ma nechceš!“ dobíjal do nej.
   </p>
   <p>
    „A kedy som povedala, že hej?“ zastala si udatne.
   </p>
   <p>
    „Ale si ukázala! Oči — ústa… Vieš, ako si sa šalela? Veď tak si robila ako druhé, keď sa
      im dakto ľúbi. Celkom tak. A teraz, keď sa natrafil druhý… Viem ja dobre, viem, po čo chodí!
      To sa nerozišlo samo od seba. To on — ja viem!“
   </p>
   <p>
    „A kto! Povedz len smelo. Myslíš, že sa bojím?“
   </p>
   <p>
    „Veď chodí do vás! Svätúch! Prečo kúpil dom, keď ho brat vyprášil? To ťa prevrátilo, ten
      dom, ten!“
   </p>
   <p>
    „Choď! Nechoď mi už na oči. Teraz ťa už celkom nechcem. Ty si nie hoden! Ty nevieš, čo je…
      Ty si človek mrzký. Ty nevieš, čo je ľúbosť, ozajstná ľúbosť. Choď — ta, preč!“
   </p>
   <p>
    A vtom ich dolapil starý. Preto ju ovalil takou urážkou. A k tomu sa nadhodil práve on!
      Aká bola biedna, keď ho zazrela. Načo prišiel? Starý bol by ju ubil — možno i zabil: ale čo je
      bitka? Pretrpí sa razom, toto bude bolieť naveky…
   </p>
   <p>
    ,A čo si pomyslel on! Hádam, že ľúbim Doba. Či sa hnevá? Snáď ľutuje — ale ľutuje mňa… Ako
      ľútostive pozeral na mňa!‘
   </p>
   <p>
    Nové slzy zmočili jej líce, no nieto v nich úľavy.
   </p>
   <p>
    ,Ako toto napraviť? Kto ma očistí?‘ Premýšľa, kto by tu pomohol — nemá nikoho. ,Ach,
      mamička, mamička, čo si tak vysoko!‘ A znovu pozerá na ten kus neba i na tú jagavú hviezdu,
      sťaby odtiaľ čakala spásu.
   </p>
   <p>
    Akýsi pokoj rozkladá sa v duši, tíši rozbúrené city, nesie sen na uplakané oči.
   </p>
   <p>
    No ani sen nedoniesol úľavy. I v ňom žilo tupé vedomie nešťastia. Sotva sa vzbudila,
      včerajšie udalosti stoja zas v celej krutosti pred ňou.
   </p>
   <p>
    ,Ako sa to skončí!‘ A hneď dostáva i odpoveď: ,Veď je už všetkému koniec — nemá sa už čo
      končiť.‘ Žiaľ je, žiaľ, že sen trval tak krátko a minul tak nenazdajky.
   </p>
   <p>
    Keď šla po vodu, nadbehol jej Sivákov chlapec. Vidno, striehol na ňu. Srdce jej zabúchalo,
      keď jej oddal lístok. Vie, že v ňom je rozhodnutie. Zabehla do komory, zamkla dvere a
      rozbalila lístok. Znel takto:
   </p>
   <p>
    „Myslím, že by Vám nebolo po vôli, keby som ústne Vám povedal, čo povedať musím: preto sa
      chytám pera. A ktovie, či i ja vedel by zoči-voči tak rozložiť vec, ako je to potreba; veď i
      listovne mi je to úloha dosť ťažká. Tisnú sa mi na jazyk slová, ktoré teraz už najlepšie čím
      najhlbšie pochovať a podržať u seba naveky… Len to musím povedať, že čo sa stalo v predminulú
      nedeľu, to mi i teraz bude najkrajšou rozpomienkou. Z mojej strany bol to iba klam, ale i ten
      mi je milý a nechcel by ho odhodiť.
   </p>
   <p>
    Včerajšia príhoda ma nesmierne zamrzela. Bolo by mi lepšie bývalo, keby bol býval na
      druhom konci sveta. Viem, i Vás hnevá, že bol som svedkom urážky, ktorá sa Vám stala. Bola to
      číro-čistá náhoda: ja som bol práve na ceste do Vás, keď sa to stalo. Myslím, že i bez sľubu
      mi uveríte, že u mňa bude včerajšia príhoda do smrti pochovaná.
   </p>
   <p>
    Včerajšok mi priniesol i druhé nešťastie. Pred ujcom musel som na seba vziať, že ja som
      bol v humne. Ja z vlastnej náuky by to nebol urobil. To by bolo, akoby ja chcel Vám dať cítiť,
      že jesto čo zakrývať vo Vašich skutkoch. To som nikdy nemyslel. Vaša česť bola a je mi svätá.
      Ujovo podozrenie som nevyvrátil iba preto, že jemu slúžilo na uspokojenie, Vás sprostilo jeho
      ďalšej krutosti.
   </p>
   <p>
    Toto som Vám chcel oznámiť, aby som nepadol do podozrenia. Rady Vám dávať nechcem, ani
      nemôžem. Jediná rada je tu: robte, ako srdce káže. Ja Vám iba želám: nájdite skutočné šťastie,
      kde ho hľadáte. Nech Vás ono stále a verne sprevádza a nikdy nesklame. Od sklamania nech Vás
      chráni Boh! Ten horký kalich nech odníme od Vás… K tomuto šťastiu som hotový i ja Vám
      dopomáhať, čo sily stačia. Myslím, že i ujca by mohol nakloniť, aby nekládol Vašim túžbam
      prekážok… Urobím vôbec všetko, čo k Vášmu šťastiu môže slúžiť, lebo šťastie Vaše bude naveky i
      šťastím mojím…
   </p>
   <p>
    Praje Vám zo srdca všetko dobré Váš úprimný priateľ Martin Kupec.“
   </p>
   <p>
    Nad listom sa zamyslela. Niektoré miesta hovoria priamo k srdcu; hrejú, tešia. Iné ho
      oblievajú chladom. Aký divný list! Niet v ňom toho, čo povedať chcel — nieto. Vidno, to hlavné
      je ututlané… Prikryté je všetko pokrývkou akejsi chladnosti a šľachetnosti. A koniec — ten je
      najdivnejší! Ona by mala jeho prosiť, aby orodoval u ujca za Doba!
   </p>
   <p>
    V návale zlosti roztrhala ten škaredý list na kusy.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2580395">
       </a>
       12
      </h2>
     </div>
    </div>
   </div>
   <p>
   </p>
   <p>
   </p>
   <p>
    Mišo Kupec v kútiku srdca je predsa len trochu nespokojný. Má ono pekný dom, i nové
      staviská — má i ženu, ktorá múdrosťou Šalamúnovi
    <sup>
     [
     <a class="footnote" href="#ftn.id2580414" name="id2580414">
      10
     </a>
     ]
    </sup>
    sa protiví, majúc vo všetkom pravdu; má všetko. A včerajší deň radšej keby nebol
      svitol. Vyrovnanie sa mrzko skazilo, i myšlienka naň je nemožná: hľa, načo vyšla jeho rada
      zase! A keby aspoň svet sa nemiešal: ale už i stranní ľudia pchajú prsty medzi dvere.
   </p>
   <p>
    Dnes ráno niesol ostatnú rátu richtárovi. Richtár, človek posmešný, vracajúc mu porciovú knižku,
    <sup>
     [
     <a class="footnote" href="#ftn.id2580443" name="id2580443">
      11
     </a>
     ]
    </sup>
    pýta sa ho vážne: „A kdeže je Hana? Vari je chorá!“ A okolo úst hrá mu úsmešok.
   </p>
   <p>
    „Doma je,“ odpovedá Mišo, nič netušiaci. „Nuž?“
   </p>
   <p>
    „Nuž čo, reku, ona neprišla.“
   </p>
   <p>
    „A prečo ona?“ diví sa Mišo.
   </p>
   <p>
    „Veď vraj ona má kľúče i — všetko…“
   </p>
   <p>
    Richtár viac nepovedal, ale i to bolo dosť. Úradských plná izba — všetci hľadia naň a
      smejú sa.
   </p>
   <p>
    „A ktože to?“ pýta sa nahnevaný, s rumencom v tvári. „Čože to zas? Ja neviem, čo tí
      ľudia…“
   </p>
   <p>
    „Ale ho, hľaďže — našlo!“ smeje sa starý boženík. „Ako sa odhrýza! Ono sa ti ani jeden
      neprizná, keď je raz v tom… Ale ty, synku, sa postav! Prichlopí ťa sopúchom sťa kvočku. Ženu
      len zazubadliť dokonale, a ešte ak je tvrdopyská!“
   </p>
   <p>
    Nevie, ako vyšiel od richtára. Bojí sa pozrieť ľuďom rovno do očí. Ono nie radosť, keď
      prídeš do takých rečí… Pamätá, ako i on prekáraval kedysi starého Skoknu, že ho drží žena pod
      feruľou. To bolo, keď nocoval pri voloch. Tak zapárali doň, že nemohol starý Skokna obspať pri
      pahrebe — musel sa vtiahnuť do húštinky.
   </p>
   <p>
    ,Nuž i ja! Ale naozaj? Veď ja sa v ničom necítim! Robím, ako prichodí… Iba ak sa ona
      chváli.‘ A tu vošiel doň ozajstný hnev. ,Ešteže by! Hádam nie! Ale prečo ma potvárajú?
      Vymysleli, a ja nič neviem…‘ Hľadá, kto by ho tak naozaj poučil, čo je vo veci. ,Krstná mať
      bude najlepšie vedieť…‘
   </p>
   <p>
    Tak miesto domov, vybral sa do Pekárov.
   </p>
   <p>
    „Ja, synku, to tak svet,“ tíši ho Pekárka. „Vychytí, priloží — ohovorí, urobí posmech…“
   </p>
   <p>
    „Ale prečo, krstná mať! Čo majú proti mne? Ja sa nestariem do nikoho… Ale by naozaj bolo
      dačo vo veci? Povedzte mi, povedzte — tak celkom úprimne.“
   </p>
   <p>
    „I nehodno dakedy,“ vraví krstná mať v rozpakoch; „povieš dačo — on ťa prezradí: hriech si
      nadobudneš.“
   </p>
   <p>
    „Ale ja, krstná mať!“ zhrozil sa Mišo.
   </p>
   <p>
    „To je už tak medzi mužom a ženou. Neobstojí, aby nevyzradil… Ja v tejto veci neviem,
      neviem… Iba, že jej hádam popúšťaš.“
   </p>
   <p>
    „Iba keď dobre chce,“ vraví Mišo hrdo.
   </p>
   <p>
    „Môj syn, tá ti vždy chce dobre, vždy. Ibaže dakedy naopak vypadne. A ty si na to:
      rozvážiť každú vec, rozsúdiť… A keď nemá pravdu, tam sa postav! Vidíš, i môj slúchne radu! Ale
      daktorej je to nie dosť. Len aby každý videl, ako ju muž slúcha: a vždy probúva, či ma i tu
      slúchne, i tu… A bude žiadať takú vec, čo by človek nepomyslel, len aby ho videli, ako ju
      slúcha. A tam by sa mal muž postaviť: coky žena! Len raz jej zlomiť vôľu, či zlotky, či
      dobrotky — tak si už ty na vrchu, a sedem diablov je hneď von z nej…“
   </p>
   <p>
    Mišo je trochu poučený. Vie, čo robiť. ,Tá sa musí pomeriť s Martinom, a čo by sa čert na
      čerte nosil…‘ I robí si všakové plány, ako ju primusí. ,Najprv pekne, dobrotky — potom
      najedovať sa…‘ Ale ako, keď nevie, ako sa to najedovať? ,Ľaľa, strýk Ďuro raz pohádzal hrnce o
      zem a posekal periny. Čo by var’ i ja… Ale hrncov škoda! Nie — ja hodím misu o zem, beztoho je
      puknutá… Len či to spomôže! A ak ani to — čo potom?‘ Tu už rozum vypovedá službu. ,A remeň od
      čoho je — lebo povraz! Remeňom ju pozatínať, remeňom…‘
   </p>
   <p>
    ,Ach, či je ten svet mrcha!‘ dumá Mišo, vstupujúc do dvora. Nadchádza ho veľká
      pokojamilovnosť. ,Mám rozbroj robiť v dome! Ako? Ako začneš?‘ Plán celý sa mu pomútil, nevie
      ani skade začať, vidiac Hanu pred sebou. ,Bolo by si najprv vypiť — nasucho je ťažko… Ale ako?
      Vypiješ si, na druhý deň treští hlava a žena varí tromfáliu.
    <sup>
     [
     <a class="footnote" href="#ftn.id2580618" name="id2580618">
      12
     </a>
     ]
    </sup>
    Ako sa ťa bude takého báť?‘
   </p>
   <p>
    „Akosi dlho si bol,“ prihovára sa mu ona.
   </p>
   <p>
    Mišo neodpovedá. Rozmýšľa, z ktorej strany by mal začať.
   </p>
   <p>
    „A čo je tebe?“ pýta sa ho žena. „Nestalo sa ti dačo?“
   </p>
   <p>
    „Vieš, stará, keby si mi chcela čosi urobiť po vôli…“
   </p>
   <p>
    „Nuž!“ pýta sa veľmi ochotne.
   </p>
   <p>
    „Nuž, keby si…“ tu mu už ďalej nedá.
   </p>
   <p>
    „No — čože takého!“
   </p>
   <p>
    Mišovi pot sa sperlil na čele. „Keby si sa — pomerila s Martinom…“
   </p>
   <p>
    „Tak?“ zvolala ostrým hlasom. Ochota a hotovosť stratila sa razom. „Čo nepovieš! Hádam
      nevieš, čo si sľúbil včera, keď sme šli do Pekárov. Musím ti napomenúť, ak si zabudol: že ak
      sa nebude chcieť, že už dáš pokoj. Nuž, čo chceš ešte?“
   </p>
   <p>
    „Ešte raz, čo by si — popustila…“
   </p>
   <p>
    „A ako? Povedz mi len, ako!“
   </p>
   <p>
    „Veď mi je Martin brat!“
   </p>
   <p>
    „To mi už dáš skálie tĺcť na hlave. Čo! Ja som sa dosť napodkladala komu…“
   </p>
   <p>
    Mišo už myslí, že je čas začať „zlotky“. Stiahol obočie a strúha divnú tvár, ktorá má byť
      prísna. Hana sa rozchichotala…
   </p>
   <p>
    „Len sa rob maškarou — rob!“
   </p>
   <p>
    Len-len že sa nepomýlil. Namáha sa udržať hnev nenarušený. Dvíha päsť a hrozí jej: „Ja
      tebe dám maškary — tritisíc centov!“ Nevediac doložiť, čoho toľko centov si žiada, pričapil
      dvere, až obloky zhrkotali.
   </p>
   <p>
    Vonku obliekol prirodzenú tvár i vydýchol si: ,Ach, ťažko, ťažko, keď sa prichodí jedovať.
      A ešte iba začiatok! Daj, Pane Bože, aby pristala! Akože ju budeš biť — ako!‘ Utiera si znoj z
      čela sťa po ťažkej robote — predstavuje si, ako by ju bil: ale divno mu prichádza — divno.
      ,Veď mne je i takáto dobrá — načo ten hriech? A komu sa nepáči…‘ Chcel tomu odkázať veľkú
      neúctu, komu sa to nepáči — ale pomyslel, že sú to osoby vážne: richtár a krstná mať. ,Už čo
      ako, len musím…‘
   </p>
   <p>
    Vošiel do stajne celý umučený, nasypal statku sečky. Ako šiel popri krave, zaťala ho
      chvostom, a to po tvári.
   </p>
   <p>
    „Iď ty, iď!“ tľapol ju dlaňou po ľadviech. ,Ozaj, veď je Hanina — hej, ona ju došikovala…‘
      Predstavil si, že by to bola ona — jeho žena, a prišlo by mu ju biť… „Počkaj, musím ťa takto…“
      I udrel ju tieskom po lýtku. Krava, nezvyknutá na také žarty, vypočinutá, pustí sa do skoku.
      ,Ako skáče, nebožiatko!‘ A bije tieskom, ale nie ju, ale popri nej pomostinu. Krava robí
      väčšie ešte divy, ba i voly a jalovizeň, všetko dvíha hlavy, strihá ušima, čo sa to robí…
   </p>
   <p>
    Hana zostala naprostred izby, keď on buchol dvermi. ,Čo mu je — ký čert ho preletel… Či to
      len tak, či naozajst? Toto sa ešte nikdy nestalo! Slúchal, zlého slova nedal… A tu ani
      nesadlo, ani nepadlo, takto: ký to čert?‘ Ide von, že sa dačo dozvie. ,Možno už banuje — musím
      ho vyctiť…‘ Tu čuje zo stajne neobyčajný hurt. Zastala si vo dverách a díva sa, čo robí.
   </p>
   <p>
    „Nuž ale sa ti rozum čistí? Čo robíš?“
   </p>
   <p>
    Mišo už bol pobadal, že sa Hana díva. Zdá sa mu, že ju najskôr ohne, keď jej kravu pred
      očima udrie. Nepočúva, čo vraví, ale búcha tieskom okolo zjašenej kravy. „Sto striel ti v
      materi!“ kričí, čo mu hrdlo stačí. „I ty si z toho domu! Ja ťa naučím švihať. Mazna!“
   </p>
   <p>
    Hanu už omrzelo dívať sa na to. Priskočila k nemu, chytila ho poza päste za ruky.
   </p>
   <p>
    „Čo to robíš — čo ti urobila?“
   </p>
   <p>
    „Ja ju naučím! Ja…“
   </p>
   <p>
    „To je krava moja!“ Hľadí mu prísne do tváre.
   </p>
   <p>
    Ale on jej nepozrie do očí. Stratil by všetku odvahu. Preto len kričí: „Keď je tvoja — ja
      ju prekolem! Alebo von ju — von z mojej stajne!“
   </p>
   <p>
    „To je moja stajňa!“
   </p>
   <p>
    Divné, že Hana nečuší. Keby videl, že nič ju nepohol, zahanbil by sa a nevedel, ako začať
      hádku. No i osoba rozumná, ako Hana, máva slabšie okamihy, kde potratí taktiku. Sama mu šla
      veľmi na ruku.
   </p>
   <p>
    „Ale grunt je môj!“ skričal Mišo už s troškou ozajstného hnevu. „Môj!“ A búšil sa ukrutne
      v prsia. „Tu stála otcova stajňa…“ I pozrel jej po chlapsky do očí, rovno, bez rozpakov a
      strachu. Prvý raz v živote! A srdce mu strepotalo akýmsi novým návalom udatnosti. „Tu stála —
      tu!“ A dupoce nohami. „A keď je tvoja — ta, pakuj mi s ňou z môjho gruntu! Ja si vystavím, ja
      mám za čo…“
   </p>
   <p>
    „Nuž a čo si ty zmyslel? Čo sa ti robí?“ pýta sa ho zase celkom ticho.
   </p>
   <p>
    „Ja som tu gazda! A musí ísť, ako ja chcem. Ja uvidím!“
   </p>
   <p>
    „Veď si buď!“ vraví ona skoro pokorne. „Ktože ti odberá…“
   </p>
   <p>
    „A čo sa kto chváli, moja krava! Ja ju prekolem…“ Skríkol tuho, bárs hnev usadoval. „A
      abys’ vedela: ty sa musíš pomeriť s Martinom.“ Doložil to hneď teraz, kým jest ešte troška
      toho hnevu.
   </p>
   <p>
    „Ale čo zas chce?“ rozpaľovala sa Hana.
   </p>
   <p>
    „To, že sa pomeríš…“
   </p>
   <p>
    Už sa mu zdalo, že ak ona začne takto, že azda predsa sa povadia. No a tu už bude ľahšie
      šibnúť ju dačím: už či remeňom alebo čím. Ale jeho úfnosť netrvala dlho. Hana skrútila.
   </p>
   <p>
    „Ale ja môžem?“ Zalomila rukami a oprela sa o dvere. „Ach, bože, bože — čo mi robí! Za
      moje dobro! Var’ som mu dačo premárnila! Var’ ma dakto prichytil s dakým na dačom… Ale som mu
      nie žena verná a úprimná? Vari mu zo štoka do krčmy odvláčam! Var’ ma dakto opitú doviedol! A
      či po šope vylihujem v tvrdú robotu? Za moju vernú prácu!“
   </p>
   <p>
    ,Pravdu má — svätú pravdu! Takej ženy druhej nemáš! Čo ja to len robím…‘ Utrela si slzy,
      ktorých celé potoky tečú dolu tvárou, a znalecké oko i v tomto nesmiernom zármutku stihne
      skúmať a sliediť, čo sa v mužovi robí. Vidí, že nastáva uňho odmäk.
   </p>
   <p>
    „Ako ma prosil!“ narieka ďalej, „a ja mu verila! Mladosť som si s ním zaväzila — svoj
      mladý vek, najkrajšie roky! Ako sľuboval! A ja mu verila, nešťastná stvora! Teraz už vyháňa,
      keď ma pripravil o moju mladosť, o všetko — teraz by už nedbal… Ach, kde sa ja obrátim,
      hriešna stvora!“
   </p>
   <p>
    Dakoľkými slovami a čo všetko mu povedala! I ako chodieval za ňou, ako sa prepadúval — aký
      bol šťastný, keď si jeho vyvolila… A mala ich dosť na výber, a ona si vybrala jeho! I ako
      šťastne preleteli prvé roky manželstva. Ako sa mu vtedy zdalo, že pri nich to šťastie nikdy
      neuletí, že ho majú pričarované… I vtedy sľuboval všetko, dušu by jej bol podpísal… Ako by ho
      nedojalo, keď ona sa na to odvoláva?
   </p>
   <p>
    ,Predsa som ja len planý človek!‘ myslí si, ,a ona nebožiatko! Ej, potrvá to, kým sa tá
      udobrí. Nejeden týždeň minie!‘
   </p>
   <p>
    Pozrel na ňu úprimne, už jej chcel chytiť tvár medzi dlane… Ona vtom pozrela spoza
      zásterky naňho. V jej očiach nieto žiaľu, skôr radosť nad víťazstvom. Akoby čakala, kedy ju už
      začne odpytovať, kedy. Zdá sa mu, že z jej oka hrozí mu krstná mať Pekárka prstom — dáva
      výstrahu…
   </p>
   <p>
    ,A čo zvíťazím, keď ju odpýtam? I tak sa neudobrí zaraz… Hriech som už nadobudol — na
      jednej ceste dokončím. Nech sa to naraz premelie. Bude pokoj.‘
   </p>
   <p>
    Vidí určite, že tu jediný liek je remeň. Len od toho môže prísť pomoc. Ale ako ho odpásať!
      Veď je to tak smiešne…
   </p>
   <p>
    Prižmúril oči, zaťal zuby a poriskom z tieska udrel ju po chrbte…
   </p>
   <p>
    Zdalo sa mu, že sa stajňa borí, že väzba na nej sprašťala. Že hrom udrie z neba a zabije
      ho. I to sa mu zdalo, že ju do smrti zabil a ona padla na zem… Strach, zúfalstvo, zbabelosť
      naskočili naň. Zahodil tiesk, beží do komory a zamkol za sebou dvere, aby ho nenašli, keď ho
      budú lapať.
   </p>
   <p>
    Hana chvíľku poležala na zemi, čakajúc, že ju budú kriesiť, dvíhať — no keď nič, zrepetila
      sa a vošla tiež do domu…
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2580414" name="ftn.id2580414">
        10
       </a>
       ]
      </sup>
      <span class="emphasis">
       <em>
        Šalamún
       </em>
      </span>
      — (955 — 915 pred n. l.) izraelský kráľ, ktorý sa
          preslávil svojou múdrosťou
     </p>
    </div>
    <div class="footnote">
     <p>
      <sup>
       [
       <a class="para" href="#id2580443" name="ftn.id2580443">
        11
       </a>
       ]
      </sup>
      <span class="emphasis">
       <em>
        porciová knižka
       </em>
      </span>
      (z lat.) — kniha, do ktorej sa zapisovali dane
          (porcie)
     </p>
    </div>
    <div class="footnote">
     <p>
      <sup>
       [
       <a class="para" href="#id2580618" name="ftn.id2580618">
        12
       </a>
       ]
      </sup>
      <span class="emphasis">
       <em>
        tromfália
       </em>
      </span>
      (z lat.) — rastlina, ktorá sa v ľudovom lekárstve
          používa proti boleniu žalúdka
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2581019">
       </a>
       13
      </h2>
     </div>
    </div>
   </div>
   <p>
   </p>
   <p>
   </p>
   <p>
    Krásna jeseň minula, sniežik padol na dedinu. Vianoce už kukajú z diaľky.
   </p>
   <p>
    Martin pracuje svedomite. Roboty vyše práva. A práca sama v sebe už aké veľké požehnanie!
      Čo by bol bez nej? Kde by sa podel? Načo by bol tu?
   </p>
   <p>
    Veď už nemá ničoho. Iba čo tie rozpomienky…
   </p>
   <p>
    ,Takto, hľa, to bude celý život, takto,‘ uspokojuje sa. ,Slúžiť druhým, vstávajúc-líhajúc.
      Druhým… I to je pekne. Nemusíme vždy na seba myslieť.‘ Takto tíši, prehovára srdce, ale to
      nechce pristať na také dôvody. Vzpiera sa dobrovoľnej smrti.
   </p>
   <p>
    I Dukát pracuje; a je celkom spokojný. ,Bude pokoj — predsa kedysi! Zoznámili sa — zoberú
      sa. Budem ako palec, ale bez starosti…‘ On už celkom je pripravený na to, že zanedlho Betka
      odíde. Ináč už nezaoberá sa s ňou. Veď už väčšia polovica starosti pripadá Martinovi. Nech si
      už on robí, ako vie… Badal síce, že je Betka akási zronená, ale myslel si: ,Nuž, dievča —
      nevie, čo chybí… Možno od radosti! Hádam sa poharkali. Kto ich tam vie!‘… Martin mu chybel
      veľmi, že si nepríde posedieť. Ale si myslí: ,Čo bude pri mne? Inde jeho ťahá — inde… Nech si
      ide! Zunuje kedysi — veď sa on vráti…‘ Je presvedčený, že zase dakde sa schádzajú. I teší sa,
      keď zima prihrmí, ako zas Martin bude chodiť k nemu. Prišla i zima a Martina nič. To ho už
      mrzí. Ale zas sa teší: ,Predsa sa neschodili. Vidno statočnosť. Nechce pred časom reči trúsiť…
      Bude dom, bude všetko — príde, odrežeme právo…‘
   </p>
   <p>
    Dnes ráno vošiel po čosi do kuchyne, šuchol tichučko v papučiach. Našiel Betku opretú o
      ohnisko.
   </p>
   <p>
    „Čože ty? Čo tu? Čo nie do izby?“
   </p>
   <p>
    Dievča sa strhlo a šuchlo dlaňou po očiach. Viac zo žartu podvihne jej hlavu, hľadí do
      tváre. Je červená, oči vyplakané vyhýbajú jeho pohľadu.
   </p>
   <p>
    „Plačeš? Čože? No?“
   </p>
   <p>
    Betka sa už nemohla ovládať. Zaplakala nahlas.
   </p>
   <p>
    „Tak — tak! Zase sa nadúvať, mazniť — starý, počúvaj! Nevieš prečo, nevieš začo — počúvaj!
      Vari povie: ujo toto — lebo toto! Čerta — oduje sa ani moriak, tu máš! Konca-kraja nieto —
      samý plač…“ Čaká, že ona povie, ale tá nič. „Plačom napravíš, čo je zle — ha? Čo zdýmaš sťa
      mechy, ha?“ A keď tá nič, nadišla ho akási nežnosť. Sklonil sa nad ňou i šepká jej s furtáckym
      úsmevom: „Preňho — preňho, čo?“
   </p>
   <p>
    Nedostal odpovede. Iba ho chytila okolo hrdla a tisne rozhorúčenú tvár k jeho tvári. Cíti,
      ako mu tečú horúce slzy po nej…
   </p>
   <p>
    „No — no, dievča: nič. No, neplač — nie…“
   </p>
   <p>
    Vrátil sa napochytre do izby a sadnúc k robote, vytieral si päsťou oči… Akousi hmlou mu
      zachodia…
   </p>
   <p>
    ,Fuj, starý pes: i ty začni zavýjať, i ty! Iba to chybí…‘ To si opakoval do tých čias, kým
      mu oči nezačali slúžiť lepšie. Aby sa utvrdil v dobrom, dudre si ďalej: ,Nevieš prečo — nevieš
      začo… A teraz rob dačo! Vari povie — vari sa zdôverí… A čo bys’ rúbal do nej! Zanovit! Vyber
      si z toho — vyber, čo chceš… Rob, keď nevieš — rob! Slepý slepého vodiť!‘
   </p>
   <p>
    Tak sa i upokojil. Ale to netrvalo dlho. Pri obede pozrel ukradomky na ňu a zadivil sa,
      ,Hm — bledá — plakala…‘ To ho tak pomýlilo, že obed mu nechutil. I po obede už nedudral.
   </p>
   <p>
    Miesto toho urobil si krkolomný plán… Pôjde k Martinovi, nahovorí ho k Betke…
   </p>
   <p>
    I vybral sa na mraku k nemu. I chôdza mu je akási neistá. Darmo je, nebol nikdy na takejto
      ceste. Bol mladý i ostarel, ale nikdy ho osud na toto nenakriatol… Hľa, čo neurobil za seba,
      musí urobiť za sestrino dievča.
   </p>
   <p>
    Martin iba oči vyvalil, keď do izby mu vstúpil. A aký je inakší! Samé rozpaky. Ani sedieť
      nevie, ako svedčí…
   </p>
   <p>
    „Keď vy nič — idem ja,“ začal konečne hlasom neistým. „Čo robí, čo nenakukne, reku. I
      večery dlhé, iba zívať…“
   </p>
   <p>
    „Roboty veľa! I večerom treba nadkladať. A to už bude tak do Vianoc,“ vyhovára sa Martin,
      vyhýbajúc sa jeho pohľadu.
   </p>
   <p>
    Starý to badá a neľúbi sa mu to. U Martina vidí to dnes prvý raz. Ale nevraví nič, len pre
      seba si šepce: ,Hm — hm… Ký to zase čert?‘
   </p>
   <p>
    „A ja chorý akýsi,“ šudí starý Martina s pretvárkou, akej by v ňom nikto nehľadal.
      „Ustávame. I starosti! Nie dosť svojich — ešte cudzie! Zunovali sa, hej, veru: dosť ich bolo
      dosiaľ. Bolo by zavŕšiť dákym činom…“ Čaká, čo Martin riekne takému majstrovskému obratu. Snáď
      príde na pol cesty oproti — nenechá jeho samého štverať sa po nej. Beztoho cesta ťažká,
      nerovná, neznáma… Ale Martin, ako vidno, nechápe. ,Rozum zamuroval!‘ durdí sa starý. I
      pokračuje: „Dosť sa nakvasilo — čo sa bude kvasiť? Dal by ju človeku statočnému — bárs i
      dnes.“ Vydýchol si — táto dlhá výpoveď ho ukonala. „Taký tovar najlepšie preč… Chlap, ako
      opatríš? To už iba mať… Mľandravý tovar — načo držať?“ I usmial sa tomuto šikovnému vtipu.
      „Mľandravý, nech som Kubo! Pozeráš takto — smeje sa. Obzrieš sa — plače. No, chlap — vyznaj sa
      — hádaj! Čerta uhádneš: nemáš priemysel na to… Mať hej: pozrie, už vie! Ale ty — čerta!
      Zošívaj hodváb dratvou, zošívaj!“
   </p>
   <p>
    Martin sedí so sklonenou hlavou. Ťažko mu počúvať — a musí…
   </p>
   <p>
    „Dnes som pobadal,“ pokračuje starý, „plakala. To je už moc — ja som pobadal!“ A kladie si
      prst na čelo, tvár plná starosti. „Čo, reku — prečo — začo… Nuž, preňho,“ riekol s akýmsi
      hnevom, „preňho!“ A i ruky rozložil, dívajúc sa šelmovsky na Martina. „Pre mňa ver’ nie!“ A
      rozosmial sa.
   </p>
   <p>
    Martin kloní hlavu ešte hlbšie. V tvári cíti raz horúčosť, raz chlad. V prsiach ostrý,
      kŕčový bôľ. Ó, keby vedel starý, ako ho mučí!
   </p>
   <p>
    „Čo neprídete?“ pýta sa ho doprosta. „Už sa odnechcelo? Či čo?“ A v hlase už znie hrozba,
      ale i strach, zle utajený. „Ja som povedal: nebránim… Ja vďačne. Ale rovno do domu! Nie poza
      humná…“
   </p>
   <p>
    Podviedol starého, nechal ho v blude, nevedomosti. Hľa, tu je pomsta — aká ukrutná! Núkajú
      mu, čo on nesmie prijať — a čo by starý ako núkal… Nesmie, čo by srdce ako túžilo! A keby sa
      vedel aspoň vymotať!
   </p>
   <p>
    Tu mu prišla veľmi dobrá myšlienka: „Viete čo,“ vraví hlasom tichým, ale odhodlane, „ja to
      zariadim, úplne, čím najskôr. Vaša chovanica bude úplne šťastná. Na večné časy vám bude
      ďakovať. Ale musíte mi prisľúbiť čosi.“
   </p>
   <p>
    „Nuž?“ pýta sa Dukát v nemilom očakávaní.
   </p>
   <p>
    „Že sa v ničom nebudete protiviť. Ale v ničom, viete?“ doložil s veľkým dôrazom.
   </p>
   <p>
    „Čo protiviť? V tej veci nie! Čo sa naprotivíš?“ A smeje sa srdečne. „Nech má…“
   </p>
   <p>
    „Ja by chcel, aby ste jej dali celkom na vôľu. Nech si ona zariadi sama túto vec. Veď čo
      vás do nej? A zlého nič sa nebude robiť, aby ste sa museli báť. Tak sľúbite, že jej nebudete
      vôľu rušiť?“
   </p>
   <p>
    „Načo rušiť?“ diví sa starý. „Chce dobre — načo rušiť? Sľubujem, veľmi vďačne.“
   </p>
   <p>
    Podali si ruky — starý odišiel potešený. I pohvizduje si cestou.
   </p>
   <p>
    Martin vyhasil svetlo a zahrabal hlavu do dlaní. Ťažké vzdychy derú sa mu z hrdla. Je
      odhodlaný k najväčšej obeti: že Bete privedie ženícha. ,Ešte toto!‘ zúfa, tlačiac ruku na
      čelo. ,Ešte toto! Tak ja im musím byť pytačom! Prečo sa to hrnie na mňa?‘ Rozkladá si celú
      minulosť — nie je dáka zvláštna. Nieto v nej ani veľkých radostí, ani rozkoše, ani prostopaše.
      Prečo teda trpí viac ako kto iný? Ba nájdu sa i takí, čo oplývajú šťastím, brodia sa v ňom,
      prenasleduje ich na každom kroku, rozmaznáva ich. Daktorí ho náročky odháňajú od seba,
      odbíjajú, odkopávajú: a ono sťa verný pes vláči sa za nimi…
   </p>
   <p>
    Vošiel k nemu brat. Martin zapálil lampu. Mišo utrápený, zronený sadol k peci a hľadí
      smutno do zeme.
   </p>
   <p>
    „Akože je?“ pýta sa ho Martin skoro veselo.
   </p>
   <p>
    „Zle, synku, zle. Deti som uložil — dom pozavieral. Pusto!“ Hlboký vzdych vykradol sa mu z
      pŕs. „Všakovak sa premáham, ale predsa je to ťažko. A keby si aspoň videl koniec — ale toto
      nie, nikda sa už neskončí. Vy, že o týždeň príde — čakám týždeň, dva, tri: ona nič. Odkáže mi
      ešte, že u matere jej je dobre. Ani vidieť ma vraj nechce! Nuž, čo z toho mám? Naveľa, naveľa
      som ju hlobol tým poriskom: ja že bude hneď dobre. A ona mne takto! Odíde, nechá dom i deti. A
      ty var, zaprážaj, zametaj! I háby už treba prať: prichodí mi zastať si s piestom do potoka.
      Ale ešte to ako to; vzal by sa ja po troche i na ženskú robotu: ale ona nič, že by myslela na
      dom, na deti, že by sa jej srdce pohlo, že ja takto sám v dome. Ešte odkáže, ako jej je doma
      dobre!“
   </p>
   <p>
    „Odkazuje ti, odkazuje?“ pýta sa Martin trochu rozveselený. „A že jej je dobre?“
   </p>
   <p>
    „Veru! Vždy príde dáka žena.“
   </p>
   <p>
    „A ty sa ženičkám požaluješ, vytúžiš, ako tu mne! No nie?“ V hlase jeho ozýva sa výsmech.
   </p>
   <p>
    „Tebe sa dobre posmievať. Najprv naradia: ubi čerta, ubi! A keď slúchneš, prídeš do klepca
      — potom smiech. Takí ste vy!“
   </p>
   <p>
    „Ty si blázon, Mišo,“ vraví mu brat už celkom vážne. „Či nevidíš, že ťa iba skusuje?
      Odkazuje ti od ženičiek! To je znak, že čaká, čaká, kedy začneš prosiť. Ak ti je tak ťažko,
      dobre. Pošli dakoho po ňu, lebo choď sám. Uvidíš, ako slúchne, a srdce ti bude na mieste. Ale
      ti sľubujem, že ak sa teraz podložíš, do smrti sa už nevyplanceš. Vždy ťa zatne: Bolo mi dobre
      u matere, čos’ ma vyvábil! A to bude horšie ako táto pustota, čo ti je dneska.“
   </p>
   <p>
    „A čo mám robiť?“
   </p>
   <p>
    „Nič. Akoby sa nič nebolo stalo. A keď ženička príde s odkazom, alebo vyzvedať — chyť
      čerta, vyhoď predo dvere. Taká babizeň pomýli i čerta, nie to teba!“
   </p>
   <p>
    Mišovi tieto rady sa už nezdajú. On uveril, že bitka je liek zázračný; oklamal sa. To ho
      zroňuje. Už neverí v nič. Nechal by všetky rady, šiel by zaraz po ňu, len sa brata bojí…
   </p>
   <p>
    „Myslíš, že druhí nevedia, čo je súžba?“ pokračuje Martin smutne. „Ty len načas: na
      týždeň, na mesiac musíš sa stanôvať, že ju nechceš. A čo, kebys’ jej už nikdy, nikdy nevidel v
      svojom dome?“
   </p>
   <p>
    „A kdeže by bola?“ A Mišo sa díva splašene na Martina.
   </p>
   <p>
    „Šla by za druhého.“
   </p>
   <p>
    „Ako pôjde za druhého, keď sme sobášení!“ pýta sa so smiechom, ale tvár má bledú.
   </p>
   <p>
    „Ale, napríklad, keby ste boli slobodní. Ty bys’ ju mal rád a ona šla by za druhého.“
   </p>
   <p>
    „No, to je iná vec.“ Vidno, že ho to nedojíma. ,Veď moja Hana nemôže sa vydať za druhého.
      A rozsobáš jej nepodpíšem. Radšej ruku odtnem,‘ myslí si Mišo.
   </p>
   <p>
    „A keby ti tak prišlo, že by si musel ísť prehovárať toho, ktorého ona chce: aby už len
      prišiel, že vďačne mu ju dajú…“
   </p>
   <p>
    „Hm,“ krúti Mišo hlavou. „Taký blázon nebudem! Čo rád vidím ja, to nebudem titlať druhému…
      Halušky sú halušky: a už vždy len hrabneš za škvarkou, čo i nepadne ti pod lyžku. Kaľavnú vec
      každý vezme sebe najradšej a nebude žičiť inému. Tak i ženu.“
   </p>
   <p>
    „Ale keby ona nechcela teba, a ľúbila toho druhého. A čakala by, plakala — a tomu druhému
      by jej nedali, iba ak bys’ ty orodoval za ňu. Čo bys’ urobil? Dal bys’ sa jej súžiť?“
   </p>
   <p>
    „A načo súžiť? Ja by ju vzal, keby mi ju dávali. Veď by ona privykla po troške. Skala je
      skala a rozmrví sa — a žena je mäkšia ako skala, bárs Hana veru nie je z najmäkších. A takého
      blázna tiež by ťažko našiel!“
   </p>
   <p>
    Martina rozčúlili tieto slová. Veje z nich skúsenosť života a nahá pravda. Ako blízko je
      šťastie! Iba chcieť… Vari by sa protivila? Nie, toľko sily nemá. Vari by neprivykla? Privykla
      by. Veď by ju ľúbil, na rukách nosil: musela by časom nahliadnuť. ,Tak rob, ako rozum káže —
      ber, keď ti dávajú,‘ navádza ho čosi.
   </p>
   <p>
    ,A ja by to urobil — ja jej takú bolesť! Ako by jej pozrel do očú? Veď by to bolo, akoby
      ju zabil… Nie, zabiť je menej: keď zabiješ, tam je po trápení hneď. Tu to trvá celý život. A
      ja by sa na to díval…‘
   </p>
   <p>
    „Vidíš, nie je to tak,“ obracia sa k bratovi. „Ty voláš takého bláznom, a to nie je
      blázon. Ten má v srdci tú ozajstnú ľúbosť, aká má byť. Ja keď naozaj ľúbim, dám všetko:
      majetok, peniaze, i život. I ty bys’ dal, keby na to prišlo. Ja dám i svoje najväčšie šťastie,
      len nech ona bude šťastná. Veď i mne je potecha, keď ona je šťastná a to šťastie pochodí odo
      mňa.“
   </p>
   <p>
    „Veď len či bude!“ zvolal Mišo. „A ak je ten dáky potáraný človek?“
   </p>
   <p>
    Martin sa podivil, kde sa to v Mišovi berie. Hľa, na toto zabudol! Zná on Doba? Iba z
      videnia. A jemu sa nezdá. Ak je ozaj nehodný? ,Nie — nie,‘ podvracia pochybnosti; ,ako by
      chcela takého? Ona by ho nemohla chcieť…‘
   </p>
   <p>
    „Vieš, to je tak,“ odpovedá Mišovi, „ak je i potáraný, predsa sa napraví. A ani vtedy
      neslobodno jej vôľu rušiť…“
   </p>
   <p>
    „No vidíš, a mne sa posmievaš, keď ja chcem urobiť žene po vôli, keď ju chcem zavolať
      domov a popustiť. Ja tiež chcem, aby jej bolo lepšie!“ Čaká napäte, čo zas Martin na to.
   </p>
   <p>
    „Oj, ty sa sklameš, synku!“ zvolal Martin prekvapený týmto novým obratom. „Tvoja vec je
      iná! Ty nechceš robiť po vôli jej, ale sebe. Sebe ty chceš robiť tú radosť. Áno, sebe,“
      opakuje mu, vidiac, že Mišo krúti hlavou. „Len prvej si povedal, ako ti je clivo bez nej.
      Chceš ustúpiť, aby ti prestalo byť clivo. A to je, synku, rozdiel. Ja chcem urobiť iba ju
      šťastnou, ty zase iba seba: ju iba popri sebe. Teraz ti poviem inú vec. Prečo si ju ubil?
      Preto, aby sa napravila. I ju si zarmútil, i seba privalil ťarchou, len aby ona bola lepšia. I
      seba súžiš za to. A povinnosť ti je nezastať na polceste. Keby ja začal reparovať dom, sňal by
      dach, rozhádzal ho, tak nechal: bola by to reparácia? Nie, treba dokončiť. I ty musíš
      dokončiť, čo si raz započal.“
   </p>
   <p>
    „Veď už ty všetko nabiješ na svoje kopyto. Nie darmo si čižmár. Ale povedz mi teraz: kto
      to má tú takú divnú ľúbosť, čo si rozprával? Či je to iba taký príklad?“
   </p>
   <p>
    „Ja,“ riekol Martin pohnutým hlasom. I vyrozprával Mišovi všetko.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2581642">
       </a>
       14
      </h2>
     </div>
    </div>
   </div>
   <p>
   </p>
   <p>
   </p>
   <p>
    Martin neodkladal dlho. ,Načo odkladať?‘ pomyslel si. ,Nech sa stane, čo sa má.‘
   </p>
   <p>
    V nasledujúce ráno vybral sa do Lehoty. Vošiel veľmi nesmelo k Dobovi.
   </p>
   <p>
    Dobo sa nesmierne zadivil, trochu i zľakol. Vie, že Martin bol tiež pri humne, možno i
      vypočúval jeho rozhovor s Betkou. On neutekal spoza plota do Lehoty, ale okľukami vrátil sa
      pod oblok Dukátov. Videl v izbe Martina, Betku i starého. Bolo vidno na nich zhodu, aspoň
      starý bol už udobrený. A tu príde k nemu, Martin príde, ktorý ho vyhodil zo sedla. Čo chce?
      Vypomstiť sa, že ho vyhodil Betke na oči? A ešte najhoršie, že je doma samotný. Tato a mama sú
      na trhu.
   </p>
   <p>
    Nevdojak obzrel sa k dverám, či sú voľné. Martin chlapisko, a čerti vedia, na čom hlavu
      láme! Martin porozumel jeho pohľadu — usmial sa trochu, bárs i smutne.
   </p>
   <p>
    „Nie tak, nie,“ uspokojuje ho. „Pokončíme sa azda po dobrom. Ja som sa len prišiel opýtať:
      čo zamýšľate s Betkou?“
   </p>
   <p>
    Dobo sa zapálil a to ho najedovalo. ,Ešte ma vysmeje!‘ Toho sa bojí väčšmi ako bitky. I
      jeduje sa, čo si Martin dovolil. Príde ho examenovať sťa chlapca. Veď by mu on povedal, ale
      predsa sa len bojí.
   </p>
   <p>
    „Nuž ako mládenec s dievčaťom,“ odpovedá celkom skromne, alebo skôr pokorne.
   </p>
   <p>
    Martin chápe, aké je to poníženie, musieť sa akoby spovedať. Chcel by ho predsa zašianať.
      „Ja sa to nespytujem z vlastnej náuky. Mne do toho nič.“ Ledva utlmil ťažký vzdych a slzy pri
      tomto vyznaní. „Ktosi druhý rád by vedieť vaše úmysly. Ten sa pýta.“
   </p>
   <p>
    ,A čo nepríde sám ten ktosi?‘ chcel Dobo na to, ale sa zmiernil. To by bol odpor zjavný a
      odporovať nemôže. Ale zase, ako sa prejaviť človeku cudziemu, vlastne skôr sokovi? A ktovie,
      prečo sa ten vyzvedá. Možno ho chce zahubiť. Nie je ináč bárs obozretný, ale tu napína dôvtip,
      aby si nezahodil kosílku na hrdlo.
   </p>
   <p>
    „Keby som vedel, kto je ten ktosi?“ pýta sa Martina pokorne.
   </p>
   <p>
    „To vám vďačne poviem. Starý Dukát bol u mňa: ten by rád vedieť.“
   </p>
   <p>
    „Vie on, na čom je. Ako by nevedel? Veď on bránil, striehol. Už nemusí.“ Riekol to hlasom
      plným rozhorčenia. „Stalo sa mu celkom po vôli.“
   </p>
   <p>
    „Ako po vôli?“ pýta sa Martin.
   </p>
   <p>
    „Že už viac tam nebudem.“
   </p>
   <p>
    „A prečo nie? Pre starého?“
   </p>
   <p>
    Dobo hodil naň skúmavý pohľad. Vie, či nevie? Vidí statočnú tvár, oči plné úprimnosti,
      otvorenosti. Teda nieto pretvárky, ani falše. Martin skutočne nevie, čo sa stalo medzi ním a
      Betkou. Betka teda nevyjavila. Ako je to dobre! Bola by to hanba, keby sa tu musel priznať
      sokovi, že ho Betka nechce. Prisvedčil, že pre starého.
   </p>
   <p>
    „Pre toho vy môžte. Už dovolí…“
   </p>
   <p>
    Tu sa končí dôvera Dobova. Už neverí Martinovi. ,Chcú ma dostať. Banujú, že som vtedy
      umkol. Ako vábi!‘
   </p>
   <p>
    Je natešený, že prehliadol ich lesť. Čosi ho núka, aby ho i on vodil ďalej za nos. S
      tvárou veľmi vážnou preriekol:
   </p>
   <p>
    „Už je neskoro.“
   </p>
   <p>
    „A to prečo?“
   </p>
   <p>
    „Ona vie prečo.“ A pohol plecom ľahtikársky. „My sme sa celkom rozišli.“
   </p>
   <p>
    „Tak?“ diví sa Martin. „Tak teda!“ A myslí si: preto teda plače, preto je bledá! „A
      nemohlo by sa to napraviť?“ pýta sa.
   </p>
   <p>
    „Už to najlepšie tak nechať.“ Zamyslel sa na chvíľku a pohľadel do zeme. Zachcelo sa mu
      pred Martinom ešte povystatovať sa. Vidno, ten málo vie a všetko uverí. Doložil teda: „Ja veru
      nezačnem. Ja som nie vina.“
   </p>
   <p>
    ,Hľa, i toho obletuje šťastie,‘ dumá Martin, ,a on ho odkopáva!‘
   </p>
   <p>
    „Ale ak bola príčina malá,“ prehovára ho. „Pre pletku netrhajte vernú ľúbosť. Veď je to
      veľká vec: ľúbosť ozajstná. A ona nezačne — vy musíte ustúpiť. Ako to žiadať od nej? Keď
      ustúpite, uvidíte, ako zmocnie jej ľúbosť. Bude vám za to ďakovať.“
   </p>
   <p>
    Nebadá chudák, že tu zašiel do končín, z ktorých včera brata vyháňal.
   </p>
   <p>
    „Pletka to nebola — veľká vec!“ To vraví veľmi tajomne. Sťaby za slovami sa skrývalo
      bohviečo.
   </p>
   <p>
    „Ale predsa: ona vás rada, čaká vás, plače…“
   </p>
   <p>
    Dobo hľadí naň ostro, či to pravda, lebo žart. Na Martinovi vidno, že hovorí vážne. A
      veriť predsa nemožno. Veď ako zachodila s ním, menovite k ostatku. ,To starý ho nabaláchal —
      chce ma privábiť.‘ Ako by mohol veriť? Taká premena razom! Veď keby to u nej bol býval iba
      vrtoch, lebo žart. Ale ona bola vážna, a aká vážna! Tak sa nežartúva. ,Oklamať ma chcú,
      zvábiť, potom vysmiať, alebo ubiť. A čerti vedia, či i tento pravdu hovorí!‘ A veriť tu ozaj
      ťažko. Aby ich sok šiel meriť! Skôr by ich rozdvojil. A Martin je predsa sok. Iba sa zjavil,
      už na nej ukázala sa zmena. Nie, neplakala tá za ním…
   </p>
   <p>
    No nedal znať, že vycítil ich zámer. Miesto odpovede pohol plecom, akoby chcel riecť: nech
      čaká, nech plače, čo ma do nej?
   </p>
   <p>
    Martin stojí pred záhadou, ktorú nezdolie rozlúštiť. Iba cíti radosť, akúsi veľmi tajnú,
      že Dobo nechce sa dať prehovoriť. Radoval by sa — lenže aká to radosť sebecká! Betka ju
      zaplatí horkými slzami a starý trápením… Čo mu povie? Ako ho uspokojí? Ťažko mu padá, ťažko —
      a predsa sa ponáhľa ešte prehovárať Doba.
   </p>
   <p>
    „A čo sa vám nepáči na nej? Nie je vari hodna, aby mládenec zatúžil za ňou? Ja myslím, nič
      je nie horšia od druhých. Veď i ako by bolo, že by vám chuť tak naraz odpadla od nej. Čo je za
      príčina?“
   </p>
   <p>
    „Veď ona vie,“ odpovedá Dobo.
   </p>
   <p>
    „Ale chcem vedieť ja — chce vedieť on,“ rozohnil sa Martin.
   </p>
   <p>
    „A ja nepoviem. Čo vás do toho?“
   </p>
   <p>
    „Čo mňa do toho?“ Na čele navrela mu žila. „To, že ju ľúbim. To, načo si chodil za ňou,
      čos’ ju zavádzal. Takto sa opovážiť! Nevieš, čo je to?“
   </p>
   <p>
    Dobo sa chytil kľučky. Smelosť sa mu vrátila.
   </p>
   <p>
    „Ak nepôjdete, zavolám paholkov.“
   </p>
   <p>
    Martin pokročil k nemu rozjedovaný. Dobo zmizol kdesi vo dvore.
   </p>
   <p>
    S ťažkým srdcom berie sa domov. Nevykonal, čo mal; nevyzvedel nič. Zápletka, že ju nemožno
      rozmotať. Prečo ju zohrdil? Iste má príčinu a veľkú. Taký poklad neodhodí pre maličkosť. Čosi
      veľkého muselo sa stať. Len čo! Skúma, prevracia vec na všetky strany. Tisne sa mu myšlienka,
      od ktorej znoj sa rúti na čelo. Čo, keby sa bolo stalo, čo jej materi? I tá sa splietla s
      pisárom za bratovým chrbtom… Čo, ak sa i tu dačo takého!
   </p>
   <p>
    A už ho nepopúšťa tá mátoha. Veď iba takto sa dá vyložiť všetko prirodzene a jednoducho. I
      prečo bledne a plače, i prečo ju nechce bývalý milenec.
   </p>
   <p>
    V hlave mu hučí, oči sa zalievajú slzami…
   </p>
   <p>
    ,Čo starému — čo tomu povieš! Čo sa bude robiť?‘ Tu už nemyslí na seba, zabudnuté sú
      všetky bôle. Myslí na ňu, i na to, čo hrozí.
   </p>
   <p>
    Betka medzitým je veselá.
   </p>
   <p>
    Rozveselila sa včera večer, ako prišiel ujo domov. Videla na ňom, že ho čosi potešilo. Bol
      veselý ako málokedy. Mal prečo. Previedol, na čo sa podobral. Spriahol dvoch mladých ľudí.
      Zaopatril sestrino dievča dľa svojho srdca i jej srdca. Veľká starosť spadla mu z hlavy.
   </p>
   <p>
    Nesadol k stolu ako obyčajne. Nečíta knihy Machabejských: prechodí sa dlhými kroky po
      izbe. Tu i tu šibne okom na Betku, i usmeje sa pod fúz. Ona si nevie vysvetliť, čo mu je. Tu
      zastal pred ňou, podoprel bedrá a díva sa, díva… Ona tiež hľadí do tej záhadnej tváre, ktorá
      je vážna, ba chce byť prísna — a predsa okolo úst akási mäkkosť a vľúdnosť.
   </p>
   <p>
    „Akože — čepiec hotový?“ ozval sa znezrady. „Hotový, čo? Zíde sa, zíde — onedlho.“ Nahol
      sa nad ňu a štipol ju ukrutne do líca. „Už príde — checheche, už príde.“
   </p>
   <p>
    Betka nevie, čo to značí, iba sa díva. Smiech ujov je strašný, nepočula ho nikdy takto sa
      smiať.
   </p>
   <p>
    „Bol som uňho — bol, u Martina,“ rozpráva teraz už veľmi vážne. Sklonila tvár hlboko nad
      šitie, bojí sa, že jej srdce vyskočí. „Bol doma. Rozpoviem — takto a takto: čo je, ako je. On
      priťapil: veru! Checheche!“ A znovu ju štipol do tváre. Jej sa to zišlo — prišla k sebe.
      „Neochotný svet — tisnúť ako mechúr do vody,“ pokračuje, pokyvujúc hlavou. „Jakob sedem liet
      slúžil, kým vyslúžil.
    <sup>
     [
     <a class="footnote" href="#ftn.id2582040" name="id2582040">
      13
     </a>
     ]
    </sup>
    A ja — ja tri roky sa vláčil — tri, nech som Kubo! Každé Turíce jubka z kanafasu.
      Jakob vyslúžil, ten hej. Ja hada! Šla za druhého, tak!“ Tu akoby sa bol trochu zamyslel. „Tak
      veru! A teraz — Pane Bože! Mládenec — a doma čupí, neozve sa, kde by, čo by… Čaká na hotovô. I
      to pečenô do úst! Bohuprisám: pečené holuby! Tým iba také. Ísť k nemu, vyšturkať ho. Ako syseľ
      v diere. Sedí, kým ho nepodlejú… Sedel by — ani nohu z izby! Ja musím poň, ja… No, aspoň je.
      Chvalabohu! Teraz už ty — na tebe rad, dievča. Hotuj čepiec!“
   </p>
   <p>
    Betka vyskočila, hodila sa mu na prsia, tisne mu hlavu k svojej. Slzy jej tečú.
   </p>
   <p>
    „Zase zdýma — a musí zdýmať!“ hundre ujo, ale zato hladí ju po hlave. „No dobre, dobre. Ty
      pôjdeš, ta — za ním. Ja sám…“ Tu sa ona silnejšie pritúlila k nemu. „Veru lúčiť — no i to musí
      byť; bez toho nikam. Zákon je taký: žena za mužom… A my — my ďakovať Bohu. Pomohol! On — iba
      on. I ochránil. Ja ďakujem…“
   </p>
   <p>
    Tu mu hlas udrel do fistuly, i musel čosi preglgnúť. Odvrátil sa a chytro si šuchol po
      očiach.
   </p>
   <p>
    „Aký ste, ujko, dobrý — ako vás ja rada!“ vyznáva mu Betka, i diví sa, kde nabrala
      smelosti takto hovoriť. „Najprv som sa vás bála, a veľmi, že ste ukrutný… Čím ďalej, to väčšmi
      vás rada. Čo by bola dala prvej za to, keby to bola mohla vysloviť! Ale smelosti nebolo. Vždy
      ste ma zahriakli. Ale teraz vás inakšie rada — už sa nebojím povedať. Len sa bojím, že sa
      nahneváte na mňa…“
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2582040" name="ftn.id2582040">
        13
       </a>
       ]
      </sup>
      <span class="emphasis">
       <em>
        Jakob sedem liet slúžil, kým vyslúžil
       </em>
      </span>
      — podľa biblie starozákonný
          patriarcha Jakub slúžil za svoje dve ženy Liu a Ráchel po sedem rokov, kým ich dostal od
          strýca Labána za manželky (Genesis 29)
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2582130">
       </a>
       15
      </h2>
     </div>
    </div>
   </div>
   <p>
   </p>
   <p>
   </p>
   <p>
    Minulo dakoľko dní, Martin sedí doma sťa v žalári. Bojí sa, že ak vyjde, naďapí sa Dukát,
      a toho stretnutia sa nesmierne bojí. Odkladá ho, kým sa odkladať dá. Vie, že sa vec konečne
      musí rozriešiť, tak alebo tak — no on aspoň hľadí ju oddialiť ako všetci nerozhodní ľudia.
      Žije teda v ustavičnom napnutí a strachu.
   </p>
   <p>
    Chudák Mišo tiež sa nemá skvele. Prorokovali mu všeobecne, že Hana sa bude vraj driapať
      domov, prosiť, ruky spínať. Nevyplnilo sa, a tí istí sa mu teraz smejú.
   </p>
   <p>
    Hana sedí u Hurtáňov, v dome rodičovskom. Prijali ju s otvorenou náručou. Hurtáňka hneď
      postavila vodu na ohnisko, aby bola ustavične vriaca naporúdzi, že ho obarí „ako besného psa“,
      keď príde odpytovať, prosiť. Keď dosť dlho nechodil a dreva sa moc minulo, pomyslela si: ,Nie
      je hoden ani tých triesok.‘ Namočila metlu do takej veci, ktorú gazda vo dvore trpieva iba do
      jesene a potom na kapustnú hradu vyváža. Namočila, že ho dokonale poobháňa „a poctivosť, ako
      svedčí, mu ohradí“.
   </p>
   <p>
    I metla čakala dosť dlho, až sa Hurtáňke zunovalo hľadieť na ňu. Zahodila ju tajne kamsi
      do medzierky. Zato už i starého došiel hnev, vytiahol z plota kolík, že ho „dokonale ochladí“,
      keď vstúpi do dvora.
   </p>
   <p>
    Mišo vzdor takýmto prípravám nechodil a nechodil.
   </p>
   <p>
    „Čo je to za divoch,“ ponosuje sa stará. „Iný by už tu bol, a ty si vravievala, že ho
      okrútiš okolo palca.“
   </p>
   <p>
    „Veď on príde,“ teší sa Hana. „Bude treba prať šaty.“
   </p>
   <p>
    Verí pevne, že Mišo si so všetkým poradí, iba pri praní nie. Ale Mišo ukázal, že ani
      prania sa nebojí. Najal ženičky, dal navariť hriatej, pračka bola veselá a skvelá.
   </p>
   <p>
    Tento čin podlomil hrdosť Haninu. I stará vyslovila sa rozhodne:
   </p>
   <p>
    „Táto vec sa už musí pokončiť. Odkladať nebudeme.“
   </p>
   <p>
    Tak nasledovali známe návštevy ženičiek. Mišo už-už popúšťal, ale i v tom slúchol Martina.
      Na úžas Hurtáňovcov takého posla mieru vyhodil predo dvere.
   </p>
   <p>
    Blížilo sa Všechsvätých. V každom poriadnom dome sa umýva, maže, líči, aby dom bol čistý
      proti zime. Práca, ktorej muž sa hrozí a pomerí sa i so satanom, aby ju obišiel. Na ten čas
      padá i hostina, treba piecť koláče — zase vec, kde muž si neporadí. Tu je istá, že Mišov vzdor
      poláme sa na omrvinky. Má už i podmienky, akými ho poviaže naďalej.
   </p>
   <p>
    No Mišo, sťa ten hrdina, prestál i túto próbu, a to skvele. Dom dal vyriadiť, koláčov
      napiecť. Sama ich koštovala. Eva Brcuľovie, tá dobrá duša! Sama jej doniesla kus kapustníka.
      Eva, to je tá istá, čo sa tak za Miša držala, a keď si bral Hanu, robila také divy.
   </p>
   <p>
    „No — nie je dobrý?“ pýta sa Hany. „Všakver dobrý! Ako si to vie taký chlap poradiť!“
   </p>
   <p>
    Hana neodpovedá, ale hnevá sa na ňu. A čo horšie, sama musí uznať, že kapustník je
      znamenitý. Biely, ľahký, plnenka podarená. Trpkými slzami vdovstva ho zmáčala.
   </p>
   <p>
    Sama jej mať sa rozhorčila nad kapustníkom.
   </p>
   <p>
    „Veď je to ako strigôň!“ zvolala. „Kde sa to v ňom nabralo! Ani vody zamútiť — a tu vypeká
      koláče ani pani farárka! Podučil sa, podučil. Takto je už nič, keď sa raz vzal na ženskú
      robotu. Musíš ho ty postrašiť, starý, žes’ mu vystavil dom i budúnky.“
   </p>
   <p>
    „Veru to!“ vysmieva sa Hurtáň. „Najeduje sa, vyplatí do grajciara. Čert ho vie, čo ten má
      v armarii! Kupcovci sú národ! Starý skývražil, nahabal groší, neukázal, koľko má… I tento
      čižmár: kúpi dom, vysádže zaň — a ani neznať na ňom. Možno má groší ako pliev ešte, chytro
      napomôže brata. A potom čo! Čoho sa chytíte? Povedal som hneď: ženy, zle robíte, čo robíte!“
   </p>
   <p>
    Hana sa pustila do hrozného plaču, jej mať do hroznej zvady s mužom. Starý sa napaprčil,
      dokončil reč sľubom, že im „hlavy poodtína“ a vyhádže „tú fufnu“ so všetkým činom predo dvere.
      On sa nebude oškliviť „s takým prekliatym hydom“.
   </p>
   <p>
    Od toho dňa vrčí každý v inom kúte.
   </p>
   <p>
    Na Všechsvätých bola muzika, na ktorú Hana nemohla ísť. Prvý raz, čo sa vydala. Tu jej
      príde Eva Brcuľovie rozprávať, že Mišo tam bol, i tancoval, až do bieleho rána.
   </p>
   <p>
    Odbehla do komory, v ktorej za dievoctva spávala, kam i on zabehúval kedysi. Žiale svoje
      predkladá Hospodinu,
    <sup>
     [
     <a class="footnote" href="#ftn.id2582339" name="id2582339">
      14
     </a>
     ]
    </sup>
    aby mu obmäkčil srdce, sťa kedysi Faraónovi obmäkčil, no nie tak, aby bola
      prepustená, ale nazad prijatá. Veď či je to život toto tuto? Žena je nie, dievka je nie, vdova
      je nie. Sama nevie, čo je! Aký tam bol raj! Ona gazdiná vo všetkom, žena na rukách nosená!
      Všetko po vôli. A tu musí sa utiahnuť… A to všetko pre také nič. Veď čože bolo? Nahnevala ho a
      on ju trochu „šuchol“.
   </p>
   <p>
    „Keby prišiel, bože, keby prišiel!“ vzdychá k Bohu.
   </p>
   <p>
    ,Veď on by prišiel,‘ dumá ďalej, ,prišiel, keby ho dačo ťahalo. Hádam je rád. Možno
      fľochol na druhú… Vykoná rozsobáš, nechá ma a potom…‘ Nad tým „potom“ nestihne ani rozmýšľať,
      iba sa trasie. ,Vari nie? Bohatý je, mladý je, hodný je: a všakových fľandier všade dosť. Hľa,
      i také sa nájdu, čo ho operú, okiepia. Ja, všaková je na svete čeliadka!‘
   </p>
   <p>
    Nie div, že Hana takto rozmýšľa o svojich protivniciach. Žena nemôže protivnici nikdy
      odpustiť.
   </p>
   <p>
    Idúc raz z večierne, lebo pred obedom sa už okúňa do kostola chodiť, sňala sa s Evou
      Brcuľovie.
   </p>
   <p>
    „No, dievčička, keď tak nechodí! No! Kto by sa bol nazdal. Toľké časy kunírovať! Už by
      veru mohol prísť. Môj Juro by ani deň neobstál…“
   </p>
   <p>
    „Len by chcela,“ chváli sa Hana. „Príde i o polnoci!“
   </p>
   <p>
    „Ja by to tak nenechávala. Ja by šla. Vieš, aký je chlap: nepomyslí na dobrô, len kde by,
      čo by. Pôjde ti do zahájeného…“
   </p>
   <p>
    ,Teda i druhé — i druhé už vedia!‘ šklbe sa za čepiec v komore. ,Bože, ak by tak naozaj!
      Čo ja hriešna stvora, čo! A ja sa na to dívať… Ja jej odstrihnem vrkoč, sebe koniec sveta
      urobím. A keby to prečo: ale že chcel u nás prenocovať. Kde bol môj rozum! Keby mne brat
      prišiel, či by ma nebolelo srdce, ak by ho on vyhnal? A má svojho dosť — chcel možno iba
      dakoľko dní. A keby i navždy? Vari by sa nezniesol, keď sa znesie v cudzom dome? Všade ho
      chvália — a on ma všade haní. I toto on, i toto… Mišo by už bol tu, aby nie on!‘
   </p>
   <p>
    A zvláštne, že sa nehnevá naňho, na Martina. Iba sa ho nesmierne bojí.
   </p>
   <p>
    Začali sa i priadky. Hana nejde medzi nevesty, pridružila sa k starým ženám. Z dvojakej
      príčiny. Medzi nevestami by sa jej nesladilo, bolo by jej ľúto. Medzi starými sa jej tiež
      nesladí, ale aspoň nemôžu robiť reči na ňu, keď je medzi nimi.
   </p>
   <p>
    Idúc raz z priadok okolo pol jedenástej, vidí, ako sa odráža na bielom snehu statná
      postava muža. Bola sama, dych jej zasekol, srdce zabúchalo. Celkom ako za dievoctva, keď sadol
      v komore k nej… ,To je on — on má takú peknú chôdzu! Sťa mládenec…‘ myslí si. Vôbec na Mišovi
      sa jej všetko začína páčiť.
   </p>
   <p>
    Prišlo sa im vyhnúť. Chcela stúpiť do snehu, lebo chodník je úzky. Vtom ju lapil okolo
      drieku, nadvihol, pritisol k sebe. Zvrtol sa a položil pekne na chodník. Skoro zamdlela, je
      omámená. Kužeľ i s vretenom padol do snehu. I ona, aby nepadla, drží ho tuho okolo hrdla a
      šepká: „Mišo, Mišo…“
   </p>
   <p>
    Mišo sa zahanbil. Čo by riekol Martin, keby toto videl! A ešte keby zvedel, že skoro
      hodinu striehol na ňu tam spoza toho uhla. Tak teda stretol sa s ňou celkom „nenazdajky“. Čo
      by riekol! Aký smiech! I ona ho bude hádam vysmievať. Chce predísť podozreniu i s veľkým
      podivením vraví:
   </p>
   <p>
    „A si to ty? Ja že to dáka dievka!“
   </p>
   <p>
    Hana, akoby ju bodol do srdca. ,Čakal druhú — nazdal sa, že som druhá!‘ I vidí sa jej, že
      sa nebo rúca, po kusoch padá na túto nesličnú zem.
   </p>
   <p>
    „To ty i druhým takto!“ zvolala konečne; ledva zdolie utajiť plač.
   </p>
   <p>
    „Prečo nie,“ odpovedá šelmovsky. Je dobrej vôle, i do žartu mu ide. „Sneh vyše kolien —
      vám ženským bieda. Načiera sa za sáry.“
   </p>
   <p>
    „Ale toto bolo trochu viac! Preložiť a preložiť je rozdiel…“
   </p>
   <p>
    „Nuž trochu som pritisol, hej. Nuž ale vy to rady. No vari nie! Ako si sa ovalila…“
   </p>
   <p>
    Mišo si len žartuje, netušiac, čo sa s ňou robí. ,Už sa ani nehanbí — Boha nebojí. Povie
      doprosta!‘ Strašný hnev v nej búri. Bez slova sa berie preč. No tu jej vhuplo do hlavy: ,Toto
      je možno ostatný raz. Teraz je čas, budeš banovať, žes’ to prepásla.‘
   </p>
   <p>
    Vrátila sa k nemu prudkým krokom. „Nuž ty tak!“ dohovára mu, sršiac hnevom. „To je tvoja
      vernosť?“ Tu jej už slzy vypadli. „Tak chytro si zabudol na všetko, na našu ľúbosť — i na
      prísahu. Nevieš, čos’ mi prisahal pred oltárom?“
   </p>
   <p>
    „Kde by nevedel,“ odpovedá tiež rozochvený. „Viem, akože! Vernosť až do smrti… Ale i tys’
      prisahala, že budeš nasledovať muža. Opustíš otca i mater a všade za mnou. Čos’ to zmyslela —
      ha?“ Vraví to hlasom, že ľad by sa roztopil. I v jej srdci mizne trpkosť a hnev. Skoro
      vykríkla od šťastia, keď jej ovinul rameno okolo drieku, tisne ju k sebe a šepoce predivným
      hlasom: „Čože si mi utiekla? Čo sa pokrývaš? Čo potuluješ po cudzích kútoch? Veď ty máš svoj
      dom — a mne tak clivo za tebou! Nie, keby nebolo detí, už by si bol dačo urobil! Čože to
      robíš? Ale sa chceš nadobre rozísť?“ Tak, hľa, šepoce Mišo svojej Hane, slová idú rovno zo
      srdca. Zabudol na Martina, na smiech, na všetko. Ľúbosť vstala z mŕtvych, mocná, mohutná,
      porúcala okúňavosť, všetky prekážky.
   </p>
   <p>
    „Ach, Miško, ako som obanovala! Nejednu noc preplakala.“
   </p>
   <p>
    I jej tečie z úst vyznanie, aké by nikdy nebolo zišlo z jazyka. Nehanbí sa zaň. Vraví
      úprimne, čo sa ukrýva v srdci. Odokrýva mu poklady zakliate. I túli sa k nemu ako ani v prvé
      dni manželstva.
   </p>
   <p>
    Došli pred Hurtáňovský dom. Stoja na môstku. Ťažko sa rozlúčiť. Takto, hľa, bývalo kedysi!
   </p>
   <p>
    „Najradšej by ťa pojal hneď,“ vraví on hlasom roztúženým, „ale ľudia by ohovorili. Dočkáme
      už do zajtra. Zajtra popoludní si prídem. Nech celý svet vidí, nech sa čuduje! Tú vec musíme
      už raz vyporiadať. Nech nebude už medzi nami. Veď vieš, Martin. Veď on je nie taký, ako sa
      vidí. Beta Dukátová sedí mu v hlave — nechce jeho, ale Doba z Lehoty. Preto je taký ako sršeň
      do teba. Mrzí ho celý svet. Veď vieš, ako býva v takom kríži.“
   </p>
   <p>
    „A čože ona zmýšľa!“ ozvala sa Hana dávnym, rozhodným hlasom. „Ďakovať môž’ Pánu Bohu za
      také šťastie — ďakovať!“
   </p>
   <p>
    „Naozaj?“ zvolal Mišo prekvapený, neveriac vlastnému sluchu. „Naozaj? Ty si predsa len
      dobrá ženička!“ Tisne ju k sebe vrelo. „Vidíš, aká si ty ženička: zlatom ťa neodváži! I jemu
      to poviem, nech zvie, čo si za. Počkaj len, ako sa zahanbí, že ťa držal za takú…“
   </p>
   <p>
    Boli by prestáli vari do bieleho rána, bárs mrázik dobre priťahoval.
   </p>
   <p>
    Ona vbehla do komory. Kľakla k posteli, ďakuje Bohu za veľký dar. Navrátil jej muža,
      šťastie, pokoj. Čo môže žiadať ešte? Má všetko, všetko. Bola opovržená, potupená — a hľa, už
      sa nemusí okúňať.
   </p>
   <p>
    ,To sám Pán Boh tak dáva. Iný nemá tej moci a dobroty…‘
   </p>
   <p>
    A nielen navrátil všetko. I odmenil za utrpenie. Naučil ju oceniť šťastie. Vážiť si ho.
      Ona nikdy netušila, čo je to za bohatstvo! Dnes už vie. Veď sotva bude druhej na svete takej
      šťastnej. Ona akoby vyvolená z tisícich.
   </p>
   <p>
    Srdce ju núti vykonať niečo zvláštneho. Niečo takého, čo by sa sama nebola nazdala. Dáku
      ťažkú obeť priniesť, takú, čo by stála moc premáhania.
   </p>
   <p>
    ,Pomerím sa s ním — zo srdca pomerím. Odpýtam ho, čo na kolenách…‘
   </p>
   <p>
    A to jej už nie obeť: veď je to samo v sebe už nové šťastie. Oddiali to, čo ju delilo od
      muža. Pritiahne si ho bližšie. Nie, to je nie obeť — to je zabezpečenie šťastia. Ale obeť
      dáku, naozajstnú…
   </p>
   <p>
    Prišlo jej na um, že Betka nechce Martina. Keby ju tak mohla prehovoriť! Ako by sa Mišo
      tešil!
   </p>
   <p>
    ,Pôjdem k nej, hneď zajtra ráno. Pôjdem…‘
   </p>
   <p>
    A i v tejto obeti sa jej ukazuje zárodok vlastného šťastia. Martin sa utíši, uspokojí,
      bude mať vlastnú domácnosť: nebude sa miešať medzi ňu a muža. Ešte iba úmysel dobrý, a už v
      ňom ukrytá odmena, a bohatá!
   </p>
   <p>
    Spokojnosť a radosť rozmáha sa v duši. Dobré úmysly, šľachetné city povstávajú v nej a sú
      mäkkou poduškou, na ktorej sladko sa spí.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2582339" name="ftn.id2582339">
        14
       </a>
       ]
      </sup>
      <span class="emphasis">
       <em>
        predkladá Hospodinu, aby mu obmäkčil srdce sťa kedysi Faraónovi obmäkčil, no
            nie tak, aby bola prepustená, ale nazad prijatá
       </em>
      </span>
      — narážka na príbeh z biblie,
          podľa ktorého faraón prepustil Izraelitov potom, ako Mojžiš na boží príkaz zatemnil na tri
          dni egyptskú krajinu (Exodus 10)
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2582730">
       </a>
       16
      </h2>
     </div>
    </div>
   </div>
   <p>
   </p>
   <p>
   </p>
   <p>
    U Dukátov zase smutno. Minul deň, minul druhý, tretí: Martin neprichádza. Dukát je
      udivený, čo to má byť. I trápi sa pre Betku. Aká bola vtedy spokojná! Ako osmutnela teraz.
      Vidí dobre, aké je líce bledé, ale mlčí. Hnevá sa na Martina.
   </p>
   <p>
    Včera večer, idúc spať, šiel von. Tu čuje z komory Betkinej ako vzdychanie. Vstúpil dnu.
      Sedela na posteli, zľakla sa a akoby rozpletala vlasy.
   </p>
   <p>
    „Nespíš?“ hlesol nežne a starostlive. Ona sa odvracia, ako môže, aby jej nebolo vidno
      tvár. „Ja tiež — ako myš na vreci. Ani noci, ani dňa. Kríž, trápenia! Ešte ja ako ja… Hm,
      plačeš?“ pýta sa otcovsky. „Neplač. Čo spomôžeš? Nič. Za vlasy ťahať? Ako ho prisilíš? Darmo
      je — nechce… Poručiť Bohu! Čo urobíš — kto poradí?“ I kloní hlavu v ťažkých myšlienkach.
      „Aspoň vedieť prečo — aspoň to! Nebolo by ľúto. Ale sľúbi i to, i to: čakáš — spraví ťa
      bláznom… To hriech! Posmech zo starého človeka! Veru, posmech — a veľký! Ja že človek inakší —
      vážny, hodný. Smeti! Pobehaj, posmevač! Chodí — líška sa, potom takto! A ešte poza humná,
      potme! Nestatočný! Sedať na lavici posmevačov…“
   </p>
   <p>
    Betka sedí na posteli, ruky zložené v lone, hlava nachýlená. Každé slovo ju bolí, páli.
      Ziera na život i minulosť z inej strany, z tej, čo jej bieda ukázala. Povedomie viny stojí jej
      pred očima. Oplakáva vlastnú vinu: ale to nie dosť. Čosi ju núti, aby sa vyznala…
   </p>
   <p>
    „Ach, ujko, vy neviete všetko,“ vraví pokorne, chytiac ho za kostnatú ruku. „Ja sa musím
      zdôveriť. Mala som sa dávno, kým bol čas — ale som sa zhákla; bála som sa. Teraz sa už
      nebojím. I čo potrestáte, trest bude sladký. Aspoň srdcu odľahne… V ten večer nebol na humne
      on, tam bol Rybársky. To bola naša ostatná schôdzka — tam som ho odpravila. Už som videla, že
      darmo chodí — odpravila som ho. I hrozil, i prehováral — srdce už nedopustilo sa vracať… Tak
      ste nás dostihli. Dobo utiekol, on sa nadaril. To bol môj trest: videl ma s druhým, videl váš
      hnev… Vďačne by bola umrela — vďačne! A ako šľachetne sa zadržal. Nechal podozrenie na sebe,
      len aby utíšil vás. A ja som mlčala. Nebolo smelosti povedať…“
   </p>
   <p>
    Čaká, čo ujec na to. Ale ten sedí, smútok na tvári. Je napísaná na nej jej vina, osud i
      odsúdenie… No ústa, vždy hotové na karhanie, sú ako nemé.
   </p>
   <p>
    „Ach, ubite ma, ubite!“ prosí Betka.
   </p>
   <p>
    „Dosť ťa bije bieda — dosť,“ odpovedá hlasom tichým. „Toto už inô — celkom inô… Najlepšie
      to pochovať — naveky pochovať. Chceš zostať u mňa? Kým som tu — chceš? Nebude ti to ukrutný
      trest?“
   </p>
   <p>
    „Oj, u vás, ujko — u vás!“ A bozkáva mu ruky náruživo. „Vďačne, ak ma nevyženiete.
      Vďačne!“
   </p>
   <p>
    „Nemáš na srdci dačo?“ pýta sa skoro šepky. „Veď vieš, dievča s mládencom! Nemáš sa pre
      dačo hanbiť? Vieš, pridáva sa… I druhé sa pomýlili — i druhé, bárs sa nemali… Nuž, čo?“ Hľadí
      sa premôcť, ale hlas sa mu chveje. Oči sú k nej obrátené starostlive, ale i s bázňou, akej
      uňho nevídala. „Povedz pravdu — ako materi: čistú, svätú… Neodvrhnem ani takú — nie…“
   </p>
   <p>
    Tvár ukryla na jeho prsiach, plače ľútostivo, usedave. On ju k sebe vinie, čaká trpezlive,
      bárs duša sa mu trasie strachom…
   </p>
   <p>
    „Ja som povedala všetko — vidí Boh! Tajiť nemám čo…“
   </p>
   <p>
    A on verí pevne. Taká lož je nemožná.
   </p>
   <p>
    „No, pokoj. Ľahni si. Neplač. Nemáš prečo. Si dievča statočné… Choď spať — teraz si už
      moja!“
   </p>
   <p>
    Pohladil ju s materskou nežnosťou a odišiel.
   </p>
   <p>
    Ľahla si, usušila slzy, zaspala pokojne.
   </p>
   <p>
    Po veľa trápnych nociach dnes prvý raz prebudila sa uspokojená. Nič ju netlačí na duši,
      žiadna vina. Veď ujec odpustil, i k sebe privinul. Cení v ňom vysoko tú dobrotu. Vidí jeho
      snahu, pritúliť ju v ťažké dni. Keby nie toto nešťastie, nebola by nikdy zvedela, aké má srdce
      pre ňu. Ako ten dobrý hospodár: dobré víno zachoval ku koncu; predložil ho, keď je najväčší
      smäd.
   </p>
   <p>
    Priučila sa už trochu odriekať sa, spokojiť sa s málom. Láska ju niesla vysoko — už toho
      cieľa nedosiahne. Bolí to, túžba žije, ozýva sa, ale srdce poddáva sa železnej nutnosti. Je v
      ňom trochu pokory, vypestovanej sirobou, i krutým životom: tá ju učí pristávať na mále.
   </p>
   <p>
    Ešte včera sa jej zdalo, že tu nevydrží. Trímal ju veľký nepokoj, strach pred čímsi
      neurčitým, čo ju neminie. Večer sa všetko prevrátilo. Ujec sa objavil, odokryl pred ňou —
      pritúlila sa k nemu. A hľa, už cíti pokoj, istotu.
   </p>
   <p>
    Život stojí v novom svetle pred ňou. Budúcnosť sa kreslievala čarovná, skvelá… Cifry
      opadali, klamy i šaľby. Obraz ani takto nie je protivný. Je jednoduchý, ale tichý, milý.
   </p>
   <p>
    Takú ju našla Hana.
   </p>
   <p>
    V Betke sa vzbúrilo, čo bolo utíšené, keď ju zazrela. Veď je to jeho švagriná, na ktorú sa
      žaloval. Nemá ju rada. A predsa je rada, že ju tu vidí…
   </p>
   <p>
    „Ušiješ mi vizitku,“
    <sup>
     [
     <a class="footnote" href="#ftn.id2582956" name="id2582956">
      15
     </a>
     ]
    </sup>
    vraví Hana. Betka čakala snáď dačo iné. Sklamaná berie mieru. „Ani jednej nemám
      súcej do kostola. Čo treba súkno, v nedeľu donesiem.“
   </p>
   <p>
    Vec je vybavená, ale Hana sa nehýbe. Sedí v komore Betkinej. Betka klopí oči pred jej
      skúmavým, smelým zrakom.
   </p>
   <p>
    „Akože sa mávaš?“ pýta sa Hana.
   </p>
   <p>
    „Nuž tak.“
   </p>
   <p>
    „Nehotuješ sa na vydaj? Ideš vraj mať ohlášky na fašiangy.“
   </p>
   <p>
    „A s kým?“
   </p>
   <p>
    „Vraj s tým z Lehoty.“
   </p>
   <p>
    „To je nie pravda!“ zvolala s hnevom. „Kto to vymýšľa?“
   </p>
   <p>
    „Ide chýr taký,“ pokračuje Hana a zdá sa jej, že Mišo nevie dobre, čo vie. „Vraj sa máte
      radi.“
   </p>
   <p>
    „To je nie pravda!“ odpovedá nahnevaná. „Ani mi nevravte…“
   </p>
   <p>
    „A prečo nie?“ skúša ju Hana ďalej. „Dobo je človek hodný, statočný. Ťažko takého druhého
      nájsť…“
   </p>
   <p>
    Betka sa napolo odvrátila od nej. „Dajte mi pokoj.“
   </p>
   <p>
    „Veď ja nič,“ pokúša ju Hana. „Ale povedať musím, že je inakší ako môj hlavný švagor.“
      Zostrila zrak, pripäla jej ho na tvár — tá je poliata rumencom. Hana sa trochu, ale len
      trochu, usmiala. „Pomysli si, aký človek je to! Pyšný, nedaj Pane Bože! I v dome mi chcel
      rozkazovať. Ale ja som ho chytro vypratala!“
   </p>
   <p>
    Tu sa rozosmiala, radostne, srdečne. Ale nie na tom, čo vravela, ale na Betke. Tú trhá od
      jedu.
   </p>
   <p>
    „Myslíte, že to bolo pekne?“ okríkla ju Betka. „To vám je hanba — vám!“ A hlas sa jej
      zatriasol rozhorčením a žiaľom.
   </p>
   <p>
    „No veď ja viem,“ mierni sa Hana. „I pomerila som sa s ním.“ Tu Betka pozrela vľúdnejšie
      na ňu. „Pomerila ver’. Čo sa máme hrýzť? Radšej ustúpim ja. Ale by sa nebola, nie… Ale keď i
      tak ide preč…“
   </p>
   <p>
    „Ako?“ pýta sa Betka, obrátiac sa k nej.
   </p>
   <p>
    „Preč ide, čosi ho vábi do toho Miškovca.“
   </p>
   <p>
    Betka zbledla a sadla si na posteľ. Obe zatíchli. Hana vidí, čo chcela vidieť. Tu už
      netreba ďalších slov.
   </p>
   <p>
    „Čo ti je, dievča?“ Chytila jej hlavu a dvíha proti svetlu. Oči sú zarmútené, zaliate
      slzami. „Čo ti je? Veď ty plačeš…“
   </p>
   <p>
    „Keď ma ujo vždy hreší…“
   </p>
   <p>
    Hana sa šelmovsky usmiala a rediká sa z komory. Betka ju vyprevadila pred vráta — a rúti
      sa nazad do domu.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2582956" name="ftn.id2582956">
        15
       </a>
       ]
      </sup>
      <span class="emphasis">
       <em>
        vizitka
       </em>
      </span>
      — krátky kabátik, súčasť kroja
     </p>
    </div>
   </div>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2583096">
       </a>
       18
      </h2>
     </div>
    </div>
   </div>
   <p>
   </p>
   <p>
   </p>
   <p>
    Martin sedí doma samotný. Večerom vstúpil k nemu Mišo.
   </p>
   <p>
    Martin privykol týmto nudným návštevám. Vie ako iste, že Mišo začne sa žalovať a výčitky
      mu robiť. Ani nebadá, že na tvári mu sedí radosť a uspokojenie. Zaujatý je sám sebou.
   </p>
   <p>
    „Martin, ty si mi predsa poradil dobre, že hlobnúť ju dačím,“ začína Mišo zďaleka; „dobre,
      ale iba v tej jednej veci. Na ženu dakedy i kríknuť — i porisko. To je pravda.“
   </p>
   <p>
    „No — chvalabohu, keď len uznáš. Predsa kedysi!“ posmieva sa mu Martin. „Už azda ma
      nebudeš unúvať, kedy ti príde a či príde…“
   </p>
   <p>
    „Veru nie. Hana je už doma.“
   </p>
   <p>
    „U teba?“ pýta sa skoro zdesený.
   </p>
   <p>
    „U mňa — povedám, doma. Doviedol som si ju. Sám som bol po ňu.“
   </p>
   <p>
    „No — a ti je duša na mieste? Vidíš, ja som to dávno čakal, dávno. Tys’ ju ver’ čertovsky
      potrucoval. Bude tá pamätať! Akože: prosils’ ju? Dlho sa ti dala prosiť?“ A rozosmial sa od
      jedu.
   </p>
   <p>
    „Len posmeškuj, synku, posmeškuj.“ A Mišo je celkom spokojný. „Múdry si človek, ale iba v
      tej jednej veci. V tejto druhej by ťa už prekabátil každý papľuh. Ty, že čakať, kým sama
      príde, pokorná… Synku, len si počkaj, len! Ty musíš ísť proti nej — ty! Ale ty to nechceš
      uznať. Preto sedíš tu taký zamosúrený. Radšej sedí, prišíva príštipky, akoby povedal slovo,
      ako zákon boží káže, čo mu už pol roka trčí v gágore. Taký si ty mudrák. Ja nie. Šiel som,
      povedal som — Hana uznala: čo sa, reku, budeme trápiť? Hybaj ty, reku, žena, domov.“
   </p>
   <p>
    „A ona? Nevysmiala ťa? No — možno pozhovie dva, tri dni. Kým sa aspoň zohreje v dome!“
   </p>
   <p>
    „Veru pozhovie — a dobre! Synku, moja Hana je žena — ako kus chleba: ale nie suchého, s
      maslom. Takú ti žičím, takú…“
   </p>
   <p>
    „Myslel som, že si mi lepší brat!“ smeje sa Martin.
   </p>
   <p>
    „Čo — ani bratovi lepšej! A ešte tebe! Ty nezaslúžiš nijakej… Alebo takú, čo by ťa
      preberala. Veď ty prirastieš na tú tvoju panvičku, či čo je. Takú, čo by ťa papekom dakedy
      pošteklila po rebrách. Takú tebe! Ale moja Hana… Vieš, že sa ide pomeriť s tebou? Len či sa
      nepobijete! Ty si veľmi súci…“
   </p>
   <p>
    „No — už vopred neveríš, že to bude zmierenie… Dobre máš!“ A doložil už hlasom vážnym:
      „Vieš, ak to má byť tak ako u krstnej matere — lepšie, nechajme to tak.“
   </p>
   <p>
    Sedeli takto do mraku a pichali sa bratsky. Tu vstúpila Hana. Mišo sa smial sám sebe, keď
      videl udivenie bratovo.
   </p>
   <p>
    „Prišla som vás pozrieť, ako sa vám tu býva,“ prihovára sa hlasom neistým.
   </p>
   <p>
    „Veru ťažko ti muselo padnúť!“ šibe ju Martin.
   </p>
   <p>
    „Nuž ťažko trochu… Človek nevie, čo vy poviete. Ale už musí byť, čo ako. Mňa samu to
      domŕzalo: hneď v ten večer, keď ste odišli. Ja som to nemyslela tak, ako mi vypadlo. I ľúto mi
      bolo. Veď ja viem, že ja som na vine, ale…“
   </p>
   <p>
    Martin je hlboko dojatý. Vstal a chytil ju za ruku. „Naozaj, premena veľká!“ díva sa na ňu
      vľúdne, s usmiatou tvárou. „Vidíš, takú som si ťa vždy myslel vo vojne — takúto driečnu
      švagrinú! Bude to radosť! Budem už mať kde zájsť vše takto večerom.“
   </p>
   <p>
    „Do nás vy moc nebudete,“ rozosmiala sa Hana. „Keby ste vedeli — ako vás inde čakajú!“
   </p>
   <p>
    „Kde?“
   </p>
   <p>
    „U Dukátov, Betka — ani neviete!“
   </p>
   <p>
    „Tá?“ A Martin sa trpko rozosmial.
   </p>
   <p>
    „Tá!“ vraví mu určite a pevne mu hľadí do očí.
   </p>
   <p>
    „A kto ti to povedal?“
   </p>
   <p>
    „Čo oči vidia, srdce uverí… Na vlastné oči som videla. Veď to hneď poznať — iba pozrieť,
      iba raz!“
   </p>
   <p>
    „A ma neklameš?“
   </p>
   <p>
    Ruku vložila na srdce, hľadí mu úprimne do očí.
   </p>
   <p>
    „Hana — Hana!“ zvolal hlasom rozochveným. „Ak je to pravda, ja…“
   </p>
   <p>
    Nedopovedal. Začal sa riadiť, ale všetko mu letí z rúk. Trasú sa mu ako libačka. A hneď i
      odišiel do Dukátov.
   </p>
   <p>
    Mesiac zasvietil, na nebi skvie sa tisíce a tisíce hviezd. Tak ako v ňom tisíce túžob a
      nádejí…
   </p>
   <p>
    Nazrel oblokom do izby. Starý sedí a číta, iste knihy Machabejských. Jej tam nevidno.
      Zakráda sa ku komore, odchyľuje dvere. Dlhý pás mesačného svetla padá na truhlu, na ktorej
      sedí ona.
   </p>
   <p>
    ,Ako sama sedí!‘ dumá Martin a díva sa na ten čarovný zjav. ,Ani čo by to bolo v sne, tak
      to prichodí. A ja tu! Čo ja tu hľadám? Ak ma podviedli? Teraz by už bolo ťažšie, ťažšie sa
      premôcť. Nech Pán Boh chráni!‘
   </p>
   <p>
    Zastal pri dverách, ani sa nehýbe.
   </p>
   <p>
    „Ujo?“ pýta sa ona tichým hlasom.
   </p>
   <p>
    „Ja,“ odpovedá on. Priblížil sa, že svetlo padlo i naň. Ona sa díva ako zanemená. Myslí
      hádam, že to zjavenie. Martin sa nemôže spamätať. Pripadá mu ona ako bytosť vyššia. Mesiac jej
      oblieva hlavu svetlom magickým, tvorí okolo nej akoby žiaru. „Nebojte sa, ja som to — Kupec.“
   </p>
   <p>
    Ešte vidno, že sa nespamätala. Jej zdá sa to všetko veľmi podivné. Akoby sa zjavil duch.
      Myslela práve naňho — tu pred ňou on sťa vtelená myšlienka.
   </p>
   <p>
    „Ujo bude v izbe,“ vraví hlasom zamierajúcim, povstávajúc. „Ak sa chcete odobrať…“
   </p>
   <p>
    „Ja?“ diví sa on. „Ja sa odobrať?“
   </p>
   <p>
    „Idete vraj preč — do Miškovca.“ A v jej hlase znie žiaľ a v Martinovej duši kvitnú
      nádeje.
   </p>
   <p>
    „A kto to zas?“
   </p>
   <p>
    „Vaša Hana.“
   </p>
   <p>
    „Ešte čo!“ A tu sa už rozosmial. Šípi, čo Hana vyviedla. Vybozkával by ju za to. „Ja tam
      nemám čo hľadať. Inde sú moje korene. Iba tak by šiel, keby ste ma vy poslali…“ Tu si vzdychol
      ako po ťažkej práci, i pokračuje: „Ale ak vy poviete čo len slovo, ak dáte znak čo aký malý…“
   </p>
   <p>
    „Teda zostaňte!“ zvolala veselo. Slepý by bol zbadal, ako sa zmenila.
   </p>
   <p>
    A jemu ako znejú také slová! Toľko v nich prostoty a srdečnosti. Prišla naň odhodlanosť
      slepá. Samota, jej úprimnosť, krása večera — všetko podporuje v ňom tú odhodlanosť. Sám sa
      nenazdal, iba keď ju mal na prsiach. Tisne ju vrele k srdcu. Cíti nekonečné blaho — ona sa
      nevymkýna, v nemom pozabudnutí kladie hlávku na jeho plece.
   </p>
   <p>
    Ale to trvalo krátko. Zas sa mu chce vytrhnúť, chce ho oddialiť. Jemu sa zdá, že ak sa mu
      vymkne, že stratí ju navždy. Drží ju pevne.
   </p>
   <p>
    „Prečo, prečo!“ dohovára jej hlasom strhaným. „Nie som hoden, nie. Ale vás tak rád, tak…
      Neodháňajte ma.“
   </p>
   <p>
    „A čo ja!“ zaplakala na jeho prsiach. „Vy to možno iba tak… Ak vám Hana povedala dačo.
      Chcete ma z milosrdenstva… Ja to nemôžem… Ja by sa hanbila!“
   </p>
   <p>
    „Čo to — čo to zas?“
   </p>
   <p>
    „Že ma iba ponúkli…“
   </p>
   <p>
    „A kto vás núkal?“
   </p>
   <p>
    „Ujo…“
   </p>
   <p>
    „Teda to bolo mne? Naozaj mne? Keby ja to bol vedel!“
   </p>
   <p>
    Betka sa trasie na jeho prsiach sťa list osikový. Sklonila hlavu na jeho široké prsia a už
      sa nevymkýna. Tak sladký tento okamih po dlhom utrpení; i duši sa zíde pookriať na úslní
      šťastia.
   </p>
   <p>
    „A cit vám nezjavil?“ šepce mu hlasom rozochveným. „Viete, čo ste povedali: že ľúbosť
      uhádne všetko, tej že sa nič nezatají…“
   </p>
   <p>
    „Dosť sa ozýval, dosť! Ale ja, blázon — ja mu neveril. Ako sa ozýval!“
   </p>
   <p>
    Starý pričapil knihu, keď ich videl vchádzať jedným vrzom do izby. Najprv podivenie, potom
      radosť. Je nesmierne smiešny, chudák. Nevie sa pretvarovať.
   </p>
   <p>
    „Čo to? Predsa prišiel — no! Pandúr došikoval? Tys’ ho vypoťkala — sama?“
   </p>
   <p>
    „Sám som prišiel. Prosím, ak prosbu moju prijmete.“
   </p>
   <p>
    Starý mu podal ruku a úprimne stisol.
   </p>
   <p>
    „Ale za posla nie ste vy súci,“ smeje sa mu Martin. „Vy ste nás iba pomútili.“
   </p>
   <p>
    „Veru tak — najlepšie! Starý vina! Druhý raz choďte sám!“
   </p>
   <p>
    „Veď tak som i urobil.“
   </p>
   <p>
    „Chvalabohu! Dosť od vás — dosť, že nie pandúri…“
   </p>
   <p>
    Po Ďure bola svadba, už v zreparovanom dome.
   </p>
   <p>
    Hane ušila Betka divotvornú vizitku a Martin krásne kordovánky. Na svadbe bola nesmierne
      vyparádená, takže Eva Brcuľovie celkom ožltla od závisti.
   </p>
   <p>
   </p>
  </div>
 </body>
</html>
