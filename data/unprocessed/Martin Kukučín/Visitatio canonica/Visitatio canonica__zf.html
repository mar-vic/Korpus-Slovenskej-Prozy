<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2517129">
       </a>
       1
      </h2>
     </div>
    </div>
   </div>
   <p>
   </p>
   <p>
    <sup>
     [
     <a class="footnote" href="#ftn.id2517139" name="id2517139">
      1
     </a>
     ]
    </sup>
   </p>
   <p>
   </p>
   <p>
    Na fare v Hačkove vyvinuje sa ohromná činnosť, ako v dákom novomódnom arzenáli.
    <sup>
     [
     <a class="footnote" href="#ftn.id2517166" name="id2517166">
      2
     </a>
     ]
    </sup>
    Javišťom práce sú dvor, podcieňa, humno, ale nadovšetko kuchyňa. Tu potkýna sa
      kuchárka o kuchárku — o slúžkach a všelijakých oblizajnách aj škoda hovoriť. Až je v kuchyni
      tma od toľkej čeliadky. Tu chlieb do pece sádžu, tam hrozienka do cesta sypú, tam tvarožníky
      potierajú, tam zas hus šklbú. Kto by to vedel všetko vyrátať? A nad touto činnosťou vznáša sa
      mohutné žezlo, ako generálska palica, vareška pani farárky.
   </p>
   <p>
    Čo sa to prepánajána robí? Bude svadba, či krstenie a či —? Pán Boh ich tam vie! Ja len
      toľko viem, že pán farár voňahdy dostal veľký list, vprostriedku veľká pečať a okolo nej
      menších ako maku; lenže tieto už nie sú celé, ale poprelamované. Taký list — my, mendíci,
    <sup>
     [
     <a class="footnote" href="#ftn.id2522932" name="id2522932">
      3
     </a>
     ]
    </sup>
    vieme, čo je to — taký list volá sa kurens.
    <sup>
     [
     <a class="footnote" href="#ftn.id2522946" name="id2522946">
      4
     </a>
     ]
    </sup>
   </p>
   <p>
    Ale toto nebol kurens ako kurens, lebo pán farár prečítal ho i päť ráz, nepohodil ho na
      stôl ako iné, ale nespúšťal z neho oka. Konečne potisol zlatom vyšívanú čapicu k tylu a uprel
      dlhý, vnímavý pohľad na pani farárku a povedal:
   </p>
   <p>
    „Zas bude roboty!“
   </p>
   <p>
    Pani farárka šípila tiež čosi neobyčajného.
   </p>
   <p>
    „Kňazská spoveď?“
   </p>
   <p>
    Pán farár chodil po svetlici, až kystky na župane jeho lietali, a hodil rukou, že nie. A
      dodal:
   </p>
   <p>
    „Ešte viac!“
   </p>
   <p>
    Pani farárka nevedela už ďalej hádať. Bolo jej vidno na tvári, že ju to trocha trápi, i
      pán farár to zbadal a vyslobodil ju z múk a povedal:
   </p>
   <p>
    „Bude — — —“
   </p>
   <p>
    Pán farár povedal, čo bude — ale ja som to nepochytil. Zabudol som to slovo, akoby ma bol
      zabil; len som to vedel, že je to lebo po nemecky, lebo po hebrejsky — koľko rečí tí páni
      vedia! — a že sa ponášalo, akoby povedali licitácia. Čo je licitácia, to som dobre vedel; už
      nejedna bola v našej dedine!
   </p>
   <p>
    Tvár pani farárky zatiahla sa akoby mrakom. No nedala to na sebe znať, len sa spýtala:
   </p>
   <p>
    „A kedy to bude?“
   </p>
   <p>
    „O mesiac — koncom mája — dvadsiateho šiesteho mája. Tu to tak stojí.“
   </p>
   <p>
    „To aby sa dačo vsadilo do krmníka.“
   </p>
   <p>
    „Nezaškodí.“
   </p>
   <p>
    To bolo všetko, čo som vyrozumel. Ale následky veľkého kurensu pocítili sme my, mendíci —
      vtedy som bol ešte len mendíkom. Zvolali sme do veľkého farského dvora všetok operený hyd,
      ktorému šiel chýr široko-ďaleko po celom velebnom senioráte
    <sup>
     [
     <a class="footnote" href="#ftn.id2523051" name="id2523051">
      5
     </a>
     ]
    </sup>
    i dištrikte.
    <sup>
     [
     <a class="footnote" href="#ftn.id2523062" name="id2523062">
      6
     </a>
     ]
    </sup>
    Pohodilo sa hydu čosi ovsa a pani farárka si prezerala, ako sa miešajú kačky so
      sliepkami, husi s morkami a ako sa to medzi sebou hašterí. My sme sa dívali na pani farárku a
      dávali pozor, kedy rukou kývne. Keď ukázala prstom, my sme skočili medzi hyd a chytili
      označenú našou paňou obeť. Veľká klietka pri kurníku bola preplnená úbohými obeťami, ktoré
      dodnes mohli po farskom dvore behať, keby nie ten kurens. Koľko ich bolo, už by ani nevedel
      dneska povedať, keby v kurátorových počtoch
    <span class="emphasis">
     <em>
      anno 18…
     </em>
    </span>
    nebolo to všetko
      zaznačené pod rubrikou
   </p>
   <p>
   </p>
   <div class="literallayout">
    <p>
     <span class="emphasis">
      <em>
       „keta welika hostina byla:“
      </em>
     </span>
     <br/>
     <span class="emphasis">
      <em>
       geden weliky Amerikan,
      </em>
     </span>
     <br/>
     <span class="emphasis">
      <em>
       štiri mlatki,
      </em>
     </span>
     <br/>
     <span class="emphasis">
      <em>
       item štyri kacki,
      </em>
     </span>
     <br/>
     <span class="emphasis">
      <em>
       dwa morgaci,
      </em>
     </span>
     <br/>
     <span class="emphasis">
      <em>
       tri husy.
      </em>
     </span>
     <br/>
    </p>
   </div>
   <p>
    <sup>
     [
     <a class="footnote" href="#ftn.id2523120" name="id2523120">
      7
     </a>
     ]
    </sup>
   </p>
   <p>
    Od tých čias život všetkých obyvateľov fary hačkovskej sa prevrátil. Pán farár chodil
      zamyslený, málo hovoril — odmieňala ho pani farárka. Nabehal som sa ku kurátorovi
    <sup>
     [
     <a class="footnote" href="#ftn.id2523169" name="id2523169">
      8
     </a>
     ]
    </sup>
    Ondrejovi Zabiakovi každý deň. A zakaždým dala ho pani farárka citovať. A čo
      všetko mu naložila!
   </p>
   <p>
    „Dajte faru obieliť — i podstenia treba už raz vydláždiť. Dlážky vám vetrajú a necháte ich
      tam: to je hotová strata pre cirkev! A tuto pitvor — všetko je orýpané — ako sa takto
      ukážeme?“
   </p>
   <p>
    Kurátor pokrútil hlavou — nezdalo sa mu to. Mne tiež nie. Fara bola biela, i pitvor
      neorýpaný, mohol na ňom dukáty čítať — i dlážky boli dobré. Ale kurátor neodporoval pani
      farárke. Len sa poškrabal za uchom a odplával domov v svojich veľkých krpcoch, ktorým pysky do
      neba trčali. Nestačil sa ani doma ohriať, už ho zas dali volať do fary.
   </p>
   <p>
    „Tuto v kuchyni vypadla platňa — treba ju dať vložiť — akože sa bude na takej variť?“
   </p>
   <p>
    „Veď tak — veď tak!“ A to bolo všetko. Náš kurátor bol dobrý človek; uznal všetko, čo mu
      povedali, ale keď prišiel nazad do svojho dvora, starosti hospodárske zatlačili ekléziu
    <sup>
     [
     <a class="footnote" href="#ftn.id2523217" name="id2523217">
      9
     </a>
     ]
    </sup>
    vždy do úzadia. Čo deň väčšmi množili sa moje návštevy u Zabiakov, a kurátor, môj
      krstný otec — Pán Boh mu daj večnú slávu, lebo už prešiel do tej cirkvi triumfujúcej
    <sup>
     [
     <a class="footnote" href="#ftn.id2523234" name="id2523234">
      10
     </a>
     ]
    </sup>
    — vždy sa ma zľakol. Len to, že som mu bol krstňaťom, oslobodilo ma od cesty do
      pekla, ináč by ma bol každý deň aspoň päť ráz — a to do horúceho — poslal. Konečne si vynašiel
      spôsob; keď ma videl, že idem k nemu, prekryl sa. Tu komora so svojimi kapustnými sudmi, tu
      humno, tu záčin, tu ovčiareň, ba i šop stávali sa jeho úkrytmi.
   </p>
   <p>
    Cirkevníci šípili, že vo fare sa čosi snuje. Mysleli si, ktovie, čo to bude — možno zas
      dáka hostina. Iba tu v nedeľu po kázni pán farár oznámi svetu:
   </p>
   <p>
    „Vtedy a vtedy bude v cirkvi vizitácia — vtedy som si to slovo už zachoval; vizitácia a
      nie licitácia — príde do dediny biskup i celý velebný seniorát i všetci stoliční páni i pán slúžny.
    <sup>
     [
     <a class="footnote" href="#ftn.id2523270" name="id2523270">
      11
     </a>
     ]
    </sup>
    A preto bude v budúcu nedeľu cirkevný konvent.“
    <sup>
     [
     <a class="footnote" href="#ftn.id2523283" name="id2523283">
      12
     </a>
     ]
    </sup>
   </p>
   <p>
    Toto oznámenie urobilo na cirkev hlboký dojem. A nie bez príčiny. Čo je Hačkov Hačkovom,
      nebolo tam nikdy toľko pánov. Hačkov leží strán cesty, s hradskou spojuje ho poľná cesta síce,
      ale tá vedie veľkou riekou. Rieka sa rozvodní, i pretrhne Hačkovu spojenie s celou ostatnou
      Európou, ba aj so slávnym a velebným seniorátom. V inú stranu vedie tiež poľná cesta veľkými
      okľukami do Podbrežia, ale Hačkovania neradi ju užívajú. A to všetkým právom. Medzi chotármi
      hačkovským a podbrežským tečie malý jarok, ale keď trocha sprší, tiež rozvodní sa, vymieľa
      brehy, odnáša zem a necháva hlboké, skalnaté sluje.
    <sup>
     [
     <a class="footnote" href="#ftn.id2523320" name="id2523320">
      13
     </a>
     ]
    </sup>
    Na tomto jarku vystavili obe obce spojenými silami most. Podbrežie dalo trámy,
      Hačkov dal pomostiny. Ale radosť netrvala dlho; zbehla veľká voda, pomostiny odniesla —
      zostali len trámy. Tu nastala veľká otázka, kto preloží na staré trámy nové pomostiny.
      Podbrežania nie — a mali pravdu — ich trámy sú tu, tie voda nevzala, keď ich poriadne
      založili. Hačkovania tiež nie — a mali tiež pravdu — oni už raz pomostiny dali, nebudú vždy
      len pomostiny dávať, oni tiež majú hory, môžu dať už raz i trámy! Slávne úrady oboch poctivých
      obcí dlho, dlho sa naťahovali; popustiť nechcel ani jeden. Konečne sa dohodli: dočkať, kým
      trámy buď nezhnijú, buď kým ich voda neodnesie, buď kým ich Cigáni nepopália. Potom, keď sa
      pominú, zas vystaviť most, a síce trámy dá teraz Hačkov a pomostiny Podbrežie. Paktát
    <sup>
     [
     <a class="footnote" href="#ftn.id2523362" name="id2523362">
      14
     </a>
     ]
    </sup>
    podpísali oba úrady a pre lepšiu istotu i sadzové pečate udreli. No trámy, z
      dopustenia božieho — dodnes trvajú. Ani povodeň, ani Cigáni neodstránili dosiaľ túto hlavnú
      prekážku premávky medzi Hačkovom a Podbrežím.
   </p>
   <p>
    No Hačkovania sú chvalabohu nie vrecom udretí ľudia. Vedia si cestu nájsť i bez
      Podbrežanov. Cestu ,k vode‘ opravili, vystlali ju na večnú pamiatku centovými balvanmi, cez
      rieku zariadili prievoz, ale len pre peších. Voz môže prebrodiť; niže prievozu je znamenitý
      brod. A to má veľké výhody. Ak ide voz ku príkladu z Hačkova, zvlášte furmanský — nesmejte sa,
      v Hačkove majú aj furmanské vozy — nuž ten voz bude iste vypočinutý a kolesá na ňom rozsušené.
      Neosoží im cesta cez vodu? A ak ide voz z furmanky domov, iste budú kolesá zablatené — nuž či
      sa neomyjú? A kone v Hačkove aké majú! Ak by bol daktorý dýchavičný a vojde do hlbokej vody,
      keď sa tak spotil, iste strasie kopytami. Preto hačkovské kone sú široko-ďaleko známe ako
      zdravé — hoci v celej dedine sú len tri páry, i to keď sa šesť gazdov spriahne.
   </p>
   <p>
    Do Hačkova bolo stranným ľuďom ťažko ísť, a z Hačkova ešte ťažšie. Preto súdy citovali
      Hačkovanov najviac v zime, keď rieka zamrzla, alebo v lete, keď sa dala prebrodiť. Richtár so
      všechsvätskou porciou
    <sup>
     [
     <a class="footnote" href="#ftn.id2523425" name="id2523425">
      15
     </a>
     ]
    </sup>
    musel často do Troch kráľov čakať, kým pritiahlo. Pani farárka obyčajne v žatve
      vybrala sa na veľkom furmanskom voze do mesta nakúpiť si všetkého na pol roka. To už mala takú
      malú knižočku, čo si do nej za pol roka písala, čo jej vyšlo, a čo treba prikúpiť. V zime
      doplnil zásoby vše pán farár, keď sa presánkoval do mesta.
   </p>
   <p>
    Hačkovania sa zľakli, že im naraz toľko pánov príde.
   </p>
   <p>
    „A prečo nepríde biskup samotný — ale toľko pánov!“
   </p>
   <p>
    „Ľaľa — ten ti bude len tak sám chodiť ako dáky vandrovník!“ nadurdil sa pán notáriuš,
      ktorý už čosi skúsil sveta. „Slúžny je len slúžny a nepohne sa bez hajdúcha!“
   </p>
   <p>
    „Ale to nebudú hajdúsi, to budú páni.“
   </p>
   <p>
    „Pravdaže, lebo biskup je veľký pán — toho nebudú hajdúsi obsluhovať — —.“
   </p>
   <p>
    „Joj — len aký je! Ja by ho rada vidieť.“
   </p>
   <p>
    Notáriuš sa pohrdlive usmial. Ženička cítila veľkú prevahu jeho ducha i skúseností nad
      sebou. Preto spýtala sa ostýchavo:
   </p>
   <p>
    „Var ste ho už dakedy videli?“
   </p>
   <p>
    „Videl, ale iba na obrázku — veď ho potom uvidíš.“
   </p>
   <p>
    „A čo bude jedávať?“
   </p>
   <p>
    Notáriuš sa zas zlostne usmial a odsekol:
   </p>
   <p>
    „Švábku s kapustou.“
   </p>
   <p>
    „Ach hej — to len tak!“ pochybovala ženička. „Ja sa nedám oklamať.“
   </p>
   <p>
    Notáriuš urobil zas vážnu tvár.
   </p>
   <p>
    „Vieš, to je takto: sedliak sa len raz do roka naje — na Hody. Vtedy má i moc i dobrého.
      Taký pán sa každý deň naje, tak ako ty na Hody.“
   </p>
   <p>
    Konečne sa ženičke všetko vyjasnilo.
   </p>
   <p>
    „Každý deň jedáva opekance a pirohy?“ opýtala sa múdrej hlavy obce.
   </p>
   <p>
    „Horký — i od toho lepšie! Keď ty na Hody napečieš, čo jedáva tvoj chlapec najradšej?“
   </p>
   <p>
    „Ja — to je odmena! Keď mu dám zaliepanec, vyje z neho samý prostriedok, tvaroh alebo
      lekvár — ostatok mi tak nechá. A z baby tiež vyzobká najprv hrozienka, a babu zje, keď tvŕdza
      naň príde.“
   </p>
   <p>
    Notáriuša to, ako vidno, veľmi uspokojilo. Zastal na ceste a vážnym hlasom povedal:
   </p>
   <p>
    „Vidíš, biskup tiež iba to jedáva, čo býva v zaliepancoch.“
   </p>
   <p>
    Ale ženička ešte nebola spokojná. Ona musí vedieť všetko od ,a‘ do ,z‘. I opýtala sa:
   </p>
   <p>
    „A kto doje zaliepanec, keď ostatok tak nechá?“
   </p>
   <p>
    Notáriuša to už domrzelo, i odchodiac odsekol:
   </p>
   <p>
    „Načože budú tam tí ostatní?“
   </p>
   <p>
    Od tých čias začali ženy do fary nosiť podarúnky. Nanosili maku, tvarohu, lekváru, masla,
      vajec, hrozienok: všetko veci, čo sa do zaliepancov dávajú.
   </p>
   <p>
    Tak sa míňal čas pod rozličnými prípravami.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2517139" name="ftn.id2517139">
        1
       </a>
       ]
      </sup>
      <span class="emphasis">
       <em>
        Visitatio canonica
       </em>
      </span>
      (lat.) — kanonická vizitácia, návšteva biskupa
          v cirkvi; podľa cirkevných zákonov bol biskup povinný dozerať na duchovnú správu diecéz
          (cirkevných obvodov biskupských) a za určitý čas navštíviť osobne všetky fary
     </p>
    </div>
    <div class="footnote">
     <p>
      <sup>
       [
       <a class="para" href="#id2517166" name="ftn.id2517166">
        2
       </a>
       ]
      </sup>
      <span class="emphasis">
       <em>
        arzenál
       </em>
      </span>
      (z tal.) — zbrojnica, sklad zbraní
     </p>
    </div>
    <div class="footnote">
     <p>
      <sup>
       [
       <a class="para" href="#id2522932" name="ftn.id2522932">
        3
       </a>
       ]
      </sup>
      <span class="emphasis">
       <em>
        mendík
       </em>
      </span>
      (z lat.) — chudobný žiak, pomocník evanjelického farára
          alebo učiteľa
     </p>
    </div>
    <div class="footnote">
     <p>
      <sup>
       [
       <a class="para" href="#id2522946" name="ftn.id2522946">
        4
       </a>
       ]
      </sup>
      <span class="emphasis">
       <em>
        kurens
       </em>
      </span>
      (z lat.) — okružný list; úradný príkaz, ktorý sa posielal
          s richtárskou palicou
     </p>
    </div>
    <div class="footnote">
     <p>
      <sup>
       [
       <a class="para" href="#id2523051" name="ftn.id2523051">
        5
       </a>
       ]
      </sup>
      <span class="emphasis">
       <em>
        seniorát
       </em>
      </span>
      (z lat.) — cirkevný obvod evanjelickej obce
     </p>
    </div>
    <div class="footnote">
     <p>
      <sup>
       [
       <a class="para" href="#id2523062" name="ftn.id2523062">
        6
       </a>
       ]
      </sup>
      <span class="emphasis">
       <em>
        dištrikt
       </em>
      </span>
      (z lat.) — obvod niekoľkých seniorátov
     </p>
    </div>
    <div class="footnote">
     <p>
      <sup>
       [
       <a class="para" href="#id2523120" name="ftn.id2523120">
        7
       </a>
       ]
      </sup>
      <div class="literallayout">
       <p>
        <span class="emphasis">
         <em>
          „keta welika hostina byla“…
         </em>
        </span>
        <br/>
        <span class="emphasis">
         <em>
          geden weliky Amerikan
         </em>
        </span>
        <br/>
        <span class="emphasis">
         <em>
          štiri mlatki
         </em>
        </span>
        <br/>
        <span class="emphasis">
         <em>
          item štyri kacki
         </em>
        </span>
        <br/>
        <span class="emphasis">
         <em>
          dva morgaci
         </em>
        </span>
        <br/>
        <span class="emphasis">
         <em>
          tri husy
         </em>
        </span>
        <br/>
       </p>
      </div>
      — „keď tá veľká hostina bola“… jeden veľký amerikán (kohút), štyri mládky (mladé sliepky),
          ďalej (lat.) štyri kačky, dva moriaky, tri husi
     </p>
    </div>
    <div class="footnote">
     <p>
      <sup>
       [
       <a class="para" href="#id2523169" name="ftn.id2523169">
        8
       </a>
       ]
      </sup>
      <span class="emphasis">
       <em>
        kurátor
       </em>
      </span>
      (z lat.) — človek, ktorý predsedá evanjelickému
          cirkevnému sboru
     </p>
    </div>
    <div class="footnote">
     <p>
      <sup>
       [
       <a class="para" href="#id2523217" name="ftn.id2523217">
        9
       </a>
       ]
      </sup>
      <span class="emphasis">
       <em>
        eklézia
       </em>
      </span>
      (z lat.) — cirkev, cirkevná obec
     </p>
    </div>
    <div class="footnote">
     <p>
      <sup>
       [
       <a class="para" href="#id2523234" name="ftn.id2523234">
        10
       </a>
       ]
      </sup>
      <span class="emphasis">
       <em>
        prešiel do tej cirkvi triumfujúcej
       </em>
      </span>
      — umrel
     </p>
    </div>
    <div class="footnote">
     <p>
      <sup>
       [
       <a class="para" href="#id2523270" name="ftn.id2523270">
        11
       </a>
       ]
      </sup>
      <span class="emphasis">
       <em>
        slúžny
       </em>
      </span>
      — predseda slúžnodvorského (okresného) úradu
     </p>
    </div>
    <div class="footnote">
     <p>
      <sup>
       [
       <a class="para" href="#id2523283" name="ftn.id2523283">
        12
       </a>
       ]
      </sup>
      <span class="emphasis">
       <em>
        konvent
       </em>
      </span>
      (z lat.) — zhromaždenie, sbor
     </p>
    </div>
    <div class="footnote">
     <p>
      <sup>
       [
       <a class="para" href="#id2523320" name="ftn.id2523320">
        13
       </a>
       ]
      </sup>
      <span class="emphasis">
       <em>
        sluje
       </em>
      </span>
      — výmole
     </p>
    </div>
    <div class="footnote">
     <p>
      <sup>
       [
       <a class="para" href="#id2523362" name="ftn.id2523362">
        14
       </a>
       ]
      </sup>
      <span class="emphasis">
       <em>
        paktát
       </em>
      </span>
      (z lat.) — zmluva
     </p>
    </div>
    <div class="footnote">
     <p>
      <sup>
       [
       <a class="para" href="#id2523425" name="ftn.id2523425">
        15
       </a>
       ]
      </sup>
      <span class="emphasis">
       <em>
        so všechsvätskou porciou
       </em>
      </span>
      (z lat.) — s výmerou, ktorá pripadá na
          Všechsvätých
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2506406">
       </a>
       2
      </h2>
     </div>
    </div>
   </div>
   <p>
   </p>
   <p>
   </p>
   <p>
    V Podbreží kanonická vizitácia je už skončená. Hostia sa občerstvili za dlhočizným stolom.
      Za vrchstolom sedí jeho dôstojnosť a na tvári pohráva mu spokojný úsmev. Akiste je rád, že
      seniorát je už zvizitovaný až na ten Hačkov a že i hostiny pomaly prestanú. Nie ľahká vec,
      prehostiť sa celých štrnásť dní!
   </p>
   <p>
    Do tejto izby vošiel richtár podbrežský so zachmúrenou tvárou. Keď otvoril dvere, bolo
      vidno plno hláv, ktoré zvedavo hľadeli, ako sa bude medzi toľkými pánmi richtár pohybovať. On
      sa im prisahal, že sa nebojí — no vojdúc dnu, stratil všetky sľuby. Zastal nerozhodne
      vprostred izby — povedať nevládal ani slova. Konečne sa rozhodol, urobil ku podbrežskému pánu
      farárovi niekoľko vojenských krokov, zhýbol sa nad jeho stoličkou a čosi mu do ucha pošeptal.
      Všetci zvedavo obrátili sa k nemu, jeho dôstojnosť sa pýta:
   </p>
   <p>
    „Čo je?“
   </p>
   <p>
    „Malá nehoda,“ odpovedal za richtára pán farár. „Po holiach zachodí dážď, veľmi hustý,
      rieka sa vyleje a prievoz do Hačkova bude nebezpečný.“
   </p>
   <p>
    Všetci sa uľakli. Zpráva sa ich nemilo dotkla, znali rieku dobre; jeden dobrý dážď v
      horách a už sa vyleje poza brehy.
   </p>
   <p>
    „Čo tu robiť?“
   </p>
   <p>
    To bola ťažká otázka. Na richtárovi bolo vidno, aká je ťažká. Krútil klobúk medzi rukami,
      chcel čosi povedať, ale hlas mu zamieral na rtoch. Čo mal robiť — zhýbol sa nad svojho pána
      farára a zase mu čosi zašeptal.
   </p>
   <p>
    „Znamenite, pán richtár — znamenite!“ vykríkol rozradovaný pán farár. „To bude dobre. Pán
      richtár radí,“ obrátil sa k ostatným, „radí, aby sme zajtra odviezli sa ,na vršky‘ do Hačkova;
      cez vodu by sme nijako nemohli. Je tam na chotári síce tiež most skazený, ale naši ľudia ho do
      zajtra zreparujú a my po súši prídeme do Hačkova.“
   </p>
   <p>
    „Veľmi pekne, pán richtár!“ pochválil ho pán senior.
   </p>
   <p>
    Richtár akoby bol zrazu o láktor podrástol. Zamädlil nohami, skrútil klobúk dva razy medzi
      rukami a zapálil sa až po uši — a hlasom trasúcim, ale pred všetkými pánmi doložil nahlas:
   </p>
   <p>
    „Zápraže dáme my, cesta je planá, panských koní škoda. Do Hačkova od dakoho odkážeme,
      ktorou stranou prídu a že ich ako my, obec podbrežská, ta ráčime doprevadiť.“
   </p>
   <p>
    Richtárova sláva bola od tých čias veľká. V dedine ukazovali naň prstom: „Hľa, náš richtár
      s biskupom sa zhováral!“ Okolité obce sa to tiež dozvedeli a do obecného protokolu to tiež
      notáriuš na večnú pamiatku zapísal.
   </p>
   <p>
    Na druhý deň pohla sa z Podbrežia vizitácia ,vrškami‘.
   </p>
   <p>
    Sotva v Hačkove svitol veľký deň biskupovho príchodu a už celú dedinu pochytila akási
      zimnica. V poslednú hodinu vysvitlo, že prípravy ani zďaleka nie sú skončené, že sa mnoho,
      mnoho zameškalo. Jedine pani farárka nestratila hlavu. Všetko mala už na pekáčoch, pečienok,
      drôbeže — hej, veľké krvipreliatie! Včera tiekla krv potokmi do nadstavených nádob; čo sa do
      krmníka vsadilo, to všetko muselo životom zaplatiť svoju chovu. Kuchárky, ako katovia, chodili
      po dvore so zakrvavenými nožmi. Porezali všetko, čo sme im my, mendíci, podali. Ale ako každý
      kat je zbabelý, keď mu pod ruku niečo neobyčajného príde, tak i kuchárky utiekli nám, keď sme
      z klietky vytiahli vykŕmené moriaky. Ani jedna neopovážila sa vziať sekeru do ruky a siahnuť
      na život tohto krásneho vtáka. Čo robiť — voľky-nevoľky museli sme my, mendíci, previesť nad
      nimi ortieľ smrti. Táto exekúcia previedla sa pod cieňou fary hačkovskej dňa dvadsiateho
      piateho mája — tisíc osemsto… dňom pred príchodom biskupovým. Väčšia starosť bola s dvoma
      prasiatkami, ktoré kurátor kúpil na jarmoku. Nemal ich kto pripraviť. Zbehali sme, mendíci,
      celú dedinu, konečne kurátor Zabiak musel zatajiť v sebe lepšie city a — tak ďalej.
   </p>
   <p>
    Nuž ale tu boli aj iné starosti. Včera predvečerom pribehne kováč Štefan do fary celý
      vyparený.
   </p>
   <p>
    „Dvojctihodná milosť — zabudli sme na mažiare! Mažiarov ešte nemáme v dedine.“
   </p>
   <p>
    „Števko — to je veľmi dobre, keď ste sa ozreli i o to; ale ja nemám teraz už na to času,
      mám inú pilnú prácu; prebehnite ku kurátorovi.“
   </p>
   <p>
    Kováč Štefan letel ku kurátorovi Zabiakovi. Zabiak dľa dobrej, starej obyčaje poškrabal sa
      za ľavým uchom a povedal:
   </p>
   <p>
    „Kmotre, viete čo? Najlepšie bude prejsť k richtárovi. Ten človek sa o nič neozrie,
      žiadnej pomoci ti nedá. Včera sám som musel dovliecť z mesta pol okovu vína, kríže sú mi
      celkom odrete, — a ten nič, len si sedí v izbe a fajčí ako barón. Je to pravda? Ale — nemáte
      pravdy na svete!“
   </p>
   <p>
    Oba sa pobrali k richtárovi. Našli ho za stolom sediac čítať z akejsi kartičky. Rozložili
      mu, v čom je vec, a kurátor doložil s výčitkou:
   </p>
   <p>
    „Ja neviem, nič ste nezariadili, ako sa patrí!“
   </p>
   <p>
    „Ale ja?“ rozhneval sa pán richtár. „Veď je všetko len na mojej hlave! V konvente sa
      urobila adrepartícia
    <sup>
     [
     <a class="footnote" href="#ftn.id2506623" name="id2506623">
      16
     </a>
     ]
    </sup>
    z uhla na uhol platiť na tú kanónovú,“ pozrel do kartičky, čo pred ním ležala a
      opravil sa, „na kanonickú vizitáciu po dva rýnske šajnov. Kto ju zinkasoval — vy a či ja? Kto
      podral troje krpcov, keď sme vyháňali svet farské parkany reparovať? Kto dal z vlastného dvora
      tri rohy na môstok pred faru? Všetko ja robím za vás! Tuto zas musím držať privítanku pri
      vode, dva dni sa ju učím a nik ti neuzná. Keď som sa učil družbovské vinše, nemal som toľko
      biedy — len sa uč na staré dni! Minulej noci vložil som si ju i pod hlavu, že mi lepšie pôjde
      do hlavy — a ono nič! Tejto noci už musím nespať a učiť sa. Choďte k hajtmanovi, nech vyženie
      dakoho do mesta kroz stoličných mažiarov. Prachu máme dosť — i hrubého i tenkého.“
   </p>
   <p>
    Opatrný kováč i kurátor šli za hajtmanom, ktorý práve vyšiel bol na hrady kapustu poliať.
      Kým ho našli, kým vypravili chlapa, padol mrak na rozčúlený Hačkov.
   </p>
   <p>
    Chlap kedysi po polnoci prišiel domov, a to vrškami. Hneď vyhľadal a zobudil richtára,
      lebo darmo je, v čas vojny a cholery i zákon dovolí richtára zobudiť, nie to ešte v čas
      kanonickej vizitácie! Richtár vzdor všetkým starostiam i vzdor privítanke veľmi chutne si
      odfukoval. Hej, ale keď mu rozložili vec — prešli ho celkom driemoty.
   </p>
   <p>
    „Bol si u pána kastelána?“
    <sup>
     [
     <a class="footnote" href="#ftn.id2506689" name="id2506689">
      17
     </a>
     ]
    </sup>
   </p>
   <p>
    „A akože! Ale tí mi povedali, že stoličné mažiare chodia z dediny do dediny všade pred
      biskupom, a teraz sú v Podbreží, aby som len ta šiel, že mi ich už môžu dať. Zoberiem sa k
      richtárovi, pýtam od neho mažiare, a ten naskočil na mňa, že či nám to v ostatnú hodinu zišlo
      na um, či sme si odinakiaľ nemohli mažiarov požičať, že či oni budú z kľúčov strieľať, keď
      bude od nich biskup odchodiť, žeby sme si zajtra prišli po ne, že nám ich potom vďačne dajú.“
   </p>
   <p>
    Richtár poslal chlapa domov a šiel na poradu ku kováčovi, ktorému zručili starosť o
      mažiare i o streľbu. Kováč zaťal od jedu päste.
   </p>
   <p>
    „Tak prenasledujú našu obec vo všetkom! Zas takáto protiveň — no ale!“ A pohrozil sa
      zaťatou päsťou bezbožným Podbrežanom.
   </p>
   <p>
    Richtár bol tiež nahnevaný, ale predsa potešil kováča:
   </p>
   <p>
    „Kmotre — všetko do času! Veď my im kedysi zrežeme rováš — hej, zrežeme!“
   </p>
   <p>
    V tých slovách ozvalo sa svedomie každého rodeného Hačkovana; no boli prislabé, než aby
      vyjadrili hnev, ktorý cítil každý Hačkovan oproti Podbrežanovi. Tieto dve obce už od časov
      Matiáša kráľa
    <sup>
     [
     <a class="footnote" href="#ftn.id2506755" name="id2506755">
      18
     </a>
     ]
    </sup>
    — ako to protokoly obecné ukazujú — žili tu v zjavnom, tu v tajnom nepriateľstve.
      Sprvu bola to obyčajná susedská zášť, ale tá dostala čochvíľa skutočný podklad. Hačkov si dal
      do svojho chrámu vyrezať z dreva Večeru Páne, a síce práve takú, ako bola v chráme
      podbrežskom. Veľmi pekná práca: Kristus sedí vprostriedku a okolo neho dvanásť učedlníkov.
      Srdce každého Hačkovana muselo zaplesať, keď videl tie milé figúry skupené okolo Krista pri
      oltári božom. Iba o koľkosi rokov zišlo na um ktorémusi Hačkovanovi sčítať, koľko je tých
      figúr — i veru jeden učedlník chýbal! A keby to ktorý, ale posúďte si — Judáš! V Hačkove sa
      ten chýr hneď rozniesol, a u richtára uzavreli, že zlodej sa akiste ulakomil na ten veľký
      mešec, čo Judáš v ruke držal. Hačkov klesol hrozne vo svojej sláve, v meste žiaden občan
      nesmel sa ani ukázať. Iba ktorýsi Hačkovan ide v Podbreží na služby božie, prizrie sa so
      závisťou na oltár — a vidí dvoch Judášov sedieť na konci stola i s mešcami.
   </p>
   <p>
    Ako sa hačkovský Judáš dostal do Podbrežia, to nevedel nikto povedať. Ale Hačkov celý sa
      vzbúril a richtár poslal do Podbrežia hromový list. Podbrežský richtár mu odpovedal, že majú
      sa tu prečo hnevať, že v Hačkove je dosť inakších judášov. Hačkov odpovedal na to, aby im
      apoštola vrátili: že aký je, taký je, ale oni všetkých apoštolov chcú mať doma. Listom nebolo
      konca-kraja, Hačkov sa ponosoval aj biskupovi, ale Podbrežie — to boli prefíkaní ľudia —
      nevrátili Hačkovu Judáša.
   </p>
   <p>
    Od tých čias je v Hačkove jedenásť, v Podbreží trinásť apoštolov — ako to obecné protokoly
      ukazujú — a Hačkovci nenávidia Podbrežanov.
   </p>
   <p>
    Kováč nemohol od jedu zaspať; premýšľal, ako by zahanbil tých Podbrežanov. Nové mažiare
      uliať — niet toľko železa. Hopsa! Nadišla ho šťastná myšlienka. V komore hrdzavela od minulej
      zimy obdratá, stará nákova. Z tej by sa dal urobiť dobrý mažiar. Na svitaní už boli mažiare
      pred šmikňou.
    <sup>
     [
     <a class="footnote" href="#ftn.id2506834" name="id2506834">
      19
     </a>
     ]
    </sup>
    Ráno už každé dieťa vedelo, že sa stolica spojila s Podbrežím, aby Hačkov celkom v
      hanbe zostal. Ale že kováč Štefan prešiel všetkým cez rozum, vytrhol obec z večnej potupy.
      Zhotovil päť mažiarov a za krátky čas. Z nákovy bol najväčší a najpevnejší. Potom šiel ku
      kurátorovmu bratovi, kolárovi, a vzal mu javorové štyri hlavy, čo si bol na kolesá prihotovil.
      Taká hlava býva z krutého dreva, a keď sa ešte stiahne železnými obručami, môžeš z nej
      strieľať ako z kanóna.
   </p>
   <p>
    Hačkovan každý bol pyšný na Štefana, obecného kováča. Obstúpili jeho šmikeň a on každému
      vysvetľoval, ako na tú myšlienku prišiel.
   </p>
   <p>
    Len malá nehoda zakalila radosť Hačkovanov. V noci muselo kdesi v horách spršať, lebo
      riekou tečie mútna voda a cez brehy sa prelieva.
   </p>
   <p>
    „Keď muselo akurát teraz pršať! Dva týždne bolo pekne a už nemohlo do zajtra pozhovieť.“
   </p>
   <p>
    „Ani čo by bol dakto porobil!“
   </p>
   <p>
    No ani to nebolo veľká chyba. Obec minulé dni pamätala, že nehodno sa na počasie spúšťať i
      zhotovila veľkú kompu, na ktorej chcela svojich hosťov i s kočmi na druhý breh do dediny
      previezť. Aby panské kone na hrboľatej ceste od vody ku fare sa nestrhali, dala obec zviesť z
      hole všetkých šesť koní, ktoré ošírované už pri brehu sa popásajú.
   </p>
   <p>
    Sotva začala rosa osychať, celý Hačkov zišiel na nižný koniec dediny ku prievozu. Tak aj
      celý úrad sa ta odobral. Jediný pán farár zostal vo fare, aby tam uvítal vzácnych hosťov.
      Kurátor so ženou tiež odišiel k rieke; doma je už uvarené hriate i pokrájané koláče k
      počastovaniu panských kočišov. Pri ohni postavené sú ohromné dva hrnce s mäsom. Darmo je, vo
      fare pamätajú na pánov, kurátor musí pamätať na kočišov; aby aj tí pamätali, kedy bola v
      Hačkove vizitácia.
   </p>
   <p>
    Dedina zostala razom ako vymretá. Len pred šmikňou obšmieta sa zo šestoro detí. Obdivujú
      mažiare už nabité a do radu postavené. Kováč hreje na ohnisku drôt, aby ho mohol hneď ku
      hlavni priložiť, len čo pri prievoze vystrelia z flinty. Keď vystrelia mažiare, má sa začať na
      všetkých zvonoch zvoniť.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2506623" name="ftn.id2506623">
        16
       </a>
       ]
      </sup>
      <span class="emphasis">
       <em>
        adrepartícia
       </em>
      </span>
      (z lat.) — rozvrhnutie, zadelenie
     </p>
    </div>
    <div class="footnote">
     <p>
      <sup>
       [
       <a class="para" href="#id2506689" name="ftn.id2506689">
        17
       </a>
       ]
      </sup>
      <span class="emphasis">
       <em>
        kastelán
       </em>
      </span>
      (z lat.) — správca
     </p>
    </div>
    <div class="footnote">
     <p>
      <sup>
       [
       <a class="para" href="#id2506755" name="ftn.id2506755">
        18
       </a>
       ]
      </sup>
      <span class="emphasis">
       <em>
        od časov Matiáša kráľa
       </em>
      </span>
      — Matej Korvín (1443 — 1490) bol uhorským
          kráľom od roku 1464; od starodávna
     </p>
    </div>
    <div class="footnote">
     <p>
      <sup>
       [
       <a class="para" href="#id2506834" name="ftn.id2506834">
        19
       </a>
       ]
      </sup>
      <span class="emphasis">
       <em>
        šmikeň
       </em>
      </span>
      — vyhňa
     </p>
    </div>
   </div>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2506927">
       </a>
       3
      </h2>
     </div>
    </div>
   </div>
   <p>
   </p>
   <p>
   </p>
   <p>
    Slávna a velebná cirkev hačkovská mala teda zvony. A zvonicu! Nie — o tej som mal hneď
      napredku rozprávať, lebo moji spoluobčania sa na mňa nahnevajú, že ich pamätnosti zamlčujem.
      Mali zvonicu, akú by i v Ríme darmo hľadal. Keď k zvonom vystúpiš, vidíš — dľa nášho protokolu
      — do Galície po Nowy Targ
    <sup>
     [
     <a class="footnote" href="#ftn.id2506951" name="id2506951">
      20
     </a>
     ]
    </sup>
    a dolu až po Zvolen. Ak by si vyšiel hore pod kríž, kde sa náš chýrny kohút dľa
      vetra točí, zazrieš vraj až Krakov a dolu Pešť. I naši starí otcovia sa na to prisahali — už
      len musí byť pravda. Ja som bol síce päť rokov mendíkom, zašiel som až pod kohúta, ale Krakova
      som nevidel. No za to na moje slovo nemusíte toľko dať — možno, že starí otcovia mali lepší
      zrak. Ba starý strýk Daniel Colonus sa prisahával — nech mu je tam ľahko duši, lebo je už na
      božom súde — že by bolo vidno až po samý Tokaj, kde to tie strigy na Luciu tancúvajú, keby
      hneď za samým Miškovcom nebo nebolo na zem ľahlo.
   </p>
   <p>
    Ona zvonica nebola by tak vysoká, ale vystavená na homolovitom kopci hneď vyše fary. Keď
      teda prirátame k nej i kopec — kde tu taká výšava? Ktorý seniorát má takú vežu? Na zvonici sú
      tri zvony, veľký, malý a stredný. Každý pochádza z inej doby, i z inej varštate. Preto sa tak
      medzi sebou hašteria a nemôžu sa nijako zniesť. Hačkovania úfali sa, že ich zvony medzi sebou
      sa zhodnú, že si privyknú — ale nedajbože! Ten malý — ten vám skáče do toho starého; kým starý
      povie jedno slovo, najmenší ho už obsype výčitkami.
   </p>
   <p>
    Dľa cirkevných protokolov na malom a strednom majú zvoniť mendíci, k veľkému najíma cirkev
      zvonára — obyčajne odrasteného parobka — ktorý za svoje ustávanie dostáva ročite pol trinásta
      rýnskych šajnov a od každého pohrebu krem toho po sedem groší. Behom času veľký zvon sa
      zoschol alebo zodral natoľko, že ho už i mendík utiahol. Tak v mojich časoch, keď som bol
      mendíkom, už nebolo zvonára. Ja, starší mendík, som ho zastupoval, mladší zvonieval len na
      strednom. O ten najmenší bila sa celá mládež hačkovská. Keď som vyšiel s kľúčom z fary, už ma
      čakala pod zvonicou tlupa mladých Hačkovanov; každý ma prosil, aby mu dovolil zvoniť a jeden
      nad druhého ma podplácal. Bol som vtedy najvyšším hodnostárom v obci, býval som najvyššie;
      určoval som, kedy majú Hačkovania jesť i z poľa domov ísť, a k tomu mládež sa mi podlizovala.
      Ktorým som dovolil zvoniť, tí sú mi podnes vďační, ktorých som obišiel, dodnes si na mne hnev
      vylievajú. Nuž…
   </p>
   <p>
    Vo veľapamätný deň vizitácie k svojmu ustrnutiu nenašiel som pod zvonicou ani jedného
      chlapca. Oba mendíci pozeráme na seba a pýtame sa: čo toto bude? Radíme sa — zvoniť bude treba
      a nemá kto. Zbehnem do dediny a navyknúc už ku kurátorovi behať — ako nehodno primeriavať kôň
      — zachoval som si cestu a šiel som rovno ku kurátorovi. Nenašiel som nikoho doma. Čo som mal
      robiť — šiel som do fary. Pán farár poslal ma po kurátora. Letím na nižný koniec ku prievozu —
      hej, tam boli i moji bývalí zvonári, ale žiaden ani nepozrel na mňa. Všetko pozeralo na druhý
      breh — čakali, čakali.
   </p>
   <p>
    Konečne dolapil som kurátora za rukáv, i rozpovedal, čo sa stalo.
   </p>
   <p>
    „To mám var ísť ja!“ osopil sa zlostne na mňa. „Tu máš hŕbu chlapcov, zavolaj si ktorého
      chceš!“
   </p>
   <p>
    Oslovil som toho i toho, ale akoby ma nikdy neboli ani videli. Vyhýbali sa mi. Bez všetkej
      nádeje vrátil som sa do fary.
   </p>
   <p>
    Pánu farárovi už tiež bolo dosť. Vzal klobúk a svižným krokom šiel ku prievozu. Tam
      povedal celému národu:
   </p>
   <p>
    „Nuž niet v tejto dedine človeka, čo by cirkvi poslúžil? Nikto sa nehlási dobrovoľne?“
   </p>
   <p>
    Stalo sa ticho ako v hrobe. Chlapci tisli sa do úzadia, aby ich pán farár dáko nezazrel.
      Hja — zvonica je tu a bude až naveky — ale biskup len tentoraz príde.
   </p>
   <p>
    „Kto sa prihlási dobrovoľne, toho meno zapíšem do protokolu, že dnes pri príchode biskupa
      zvonil.“
   </p>
   <p>
    To konečne osožilo. Kurátorov paholok, zasvätený veľmi do vecí cirkevných, vedel, čo to
      znamená skvieť sa v protokole. Vystúpil z tlupy a pobral sa za mnou ku zvonici. Nikdy som
      nekráčal s tak ťažkým srdcom na svoje vysoké miesto ako dnes. Cítil som všetku ťarchu svojej
      hodnosti na mladých pleciach. Veľkú obeť priniesol som vtedy svojmu povolaniu: odísť od
      prievozu — nevidieť nič.
   </p>
   <p>
    A na tej veži ako sme sa cítili! My mendíci boli sme smutní, i paholok Ondráš bol
      zadumaný. Akiste obanoval, že sa dal opanovať ctižiadosti. Ale nemusel sem ísť, my sme mu
      neboli vina a predsa na nás sa pomstil. Keď sme podvihli šalogátre,
    <sup>
     [
     <a class="footnote" href="#ftn.id2507133" name="id2507133">
      21
     </a>
     ]
    </sup>
    že budeme hľadieť k rieke, on nás zakríkol:
   </p>
   <p>
    „Sedíš ho ako upečený! Zhodím ťa dolu, len ho neseď!“
   </p>
   <p>
    Sadli sme si na okno a oprúc hlavu do dlaní, zamysleli sme sa. Oči nevdojak blúdili po
      podlahe, vyloženej okresanými rohmi. Tu i tam černeli sa kvapky kolomaže, ktorou sme zvony
      mastili, aby ľahšie šli. Paholok sa i do toho zadrapil.
   </p>
   <p>
    „Musíte toľme mastiť? Pozrite, čo kolomaže po zemi a stredný je celý zakolomažený.“
   </p>
   <p>
    „Mastili sme ich len na Veľkú noc, lebo nemáme ani čím. Kurátor nám nikdy nechce dať na
      masť.“
   </p>
   <p>
    „Tak vám treba, keď neviete gazdovať. To, čo je pokvapkané po zemi, mohlo byť na celý rok.
      Keby ja bol kurátorom, ja by vám prikrútil!“
   </p>
   <p>
    Chcel byť skúpejším od svojho gazdu! Keď sme potrebovali povraz na zvon, museli sme ho oň
      dva mesiace každodenne unúvať. A keď sa konečne učlovečil kúpiť nový, museli sme mu všetky
      kúsky starého doniesť. Hej, to bol kurátor!
   </p>
   <p>
    Sedieť nás mendíkov omrzelo. Zviazali sme povrazy na veľkom a strednom a začali sme sa
      kolísať. Paholok urobil pohyb, akoby sa strojil odopäť svoj široký vymastený remeň a my sme sa
      pratali do druhého kúta. Celá vizitácia začala sa nám nepáčiť. Ani oblokom pozerať, ani sa
      kolísať: čo teda robiť? Ležať a spať ako paholkovi — to sa nám nechcelo. Zamenili sme významný
      pohľad a už sme sa driapali po stĺpoch do dutiny a potom väzbou pomedzi trámy a rohy ku
      výhľadu pod kohúta. Paholok už zadriemal, ani nezbadal, kam sme sa podeli — a my hľadeli sme k
      rieke a závideli svojim kamarátom.
   </p>
   <p>
    Výhľad bol naozaj pekný. Nehľadeli sme síce ani ku Krakovu, ani k Tokajskému vrchu — ale
      zato okolité vrchy, pomedzi ktoré drala sa rieka ako svetlá stužka, ten bystrý život okolo
      brehu i tá ulica, okrášlená teraz pred biskupovým príchodom zelenými chvojami červeného smreka
      a lipy, i ten rad tých mladých smrečkov, ktorými vysadili cestu od prievozu až ku fare a
      odtiaľ ku kostolu — to všetko dodávalo i tak krásnemu výhľadu zvláštneho pôvabu. Zahľadeli sme
      sa do tých krás a na chvíľu i pozabudli, čo vlastne tu chceme.
   </p>
   <p>
    Pod našimi nohami, akoby otvorená kniha, ležal farský dvor. Všetko sme mohli vidieť, čo sa
      v ňom robí. No fara podobá sa úľu, ktorý už práve rôja vypustil. Zjaví sa tu i tu niekto, no
      hneď zmizne v kuchyni. Tu zas zjaví sa na prahu jedna lebo druhá kuchárka, ovieva rozpálenú
      tvár bielou zásterkou, obzrie sa roztržite po dvore a už zas je dnu. I pán farár vykročí v
      čiernom, urobí predo dvermi päť-šesť dlhých krokov, pozrie k prievozu a vráti sa do pitvora,
      buchnúc širokými dverami.
   </p>
   <p>
    Poludnie prichodí, slniečko dvíha sa dohora a nás v okne dobre pripeká, začíname sa už
      nudiť — no výstrelu nepočuť. Pán farár obliekol si už i luterák
    <sup>
     [
     <a class="footnote" href="#ftn.id2507251" name="id2507251">
      22
     </a>
     ]
    </sup>
    a priviazal si nové, na okrajoch pekne vrúbkované tabličky a chodí čerstvými
      krokmi popod stenu. Vrzgot jeho čižiem počuť až k nám pod kohúta. Po chvíli vybehne i pani
      farárka s pekáčom, z ktorého stúpajú voňavé pary do neba. Keď sa para rozstúpila, na pekáči
      videli sme prasiatko s prižiarenou kožtičkou. Drobný rypáčik štveračive obrátil sa oproti pánu
      farárovi a z pootvoreného pysku beleli sa biele zúbky na oboch bokoch — akoby sa smiať chcelo
      na márnosti svetskej. Pán farár pozrel zbežne na tento pekný zjav a prisviedčal hlavou, že sa
      mu páči. Pani farárka je celá netrpezlivá; vidno, že začína sa báť, aby hostia nevystali. Pán
      farár, aby ju uspokojil, doniesol i veľký kurens z izby, ukázal jej dvadsiateho šiesteho mája
      tisíc osemsto… čierno na bielom a roztvoril i kalendár a zistil, že dnes musia prísť hostia.
      Pani farárka patrne upokojená vrátila sa do svojej ríše.
   </p>
   <p>
    My týmto pozorovaním stratili sme zmysel pre celý ostatný svet. Pekáč obrátil našu
      fantáziu celkom iným smerom. Pripadol nám ako vo sne hlas paholkov, ktorý od zvonov kričal:
   </p>
   <p>
    „Chlapci — chlapci! Kdeže ste? Poďte zvoniť!“
   </p>
   <p>
    „Aha, už ho samého omrzelo, chce nás k sebe privábiť,“ poznamenal mladší mendík. Ja som s
      ním súhlasil, povediac:
   </p>
   <p>
    „Blázon, chce nás oklamať, akoby sme my lepšie nevideli, čo sa robí!“
   </p>
   <p>
    „Kdeže sú, potvory!“ A paholok ako zbláznený búchal čímsi na stĺpy. My sme sa mu smiali. O
      malú chvíľku počujeme, akoby vŕzgalo — to bol povraz, ktorý pri rozháňaní zvona sem-tam sa
      šmýkal — i udrelo srdce na zvon. Čože je to? Už je poludnie? Pohliadli sme v nedorozumení
      jeden na druhého. Poludnie nemôže byť — na poludnie zvonieva sa na strednom, a nie na veľkom.
      Z fary tiež všetci vybehli do dvora, i pán farár díva sa dolu dedinou a nevie si vysvetliť, čo
      znamená zvonenie? Hľadíme k prievozu, pri rieke tiež zvláštny pohyb, ľudia sa miešajú, chodia
      ako na jarmoku — i tu vzbudil hlas zvona nedorozumenie. Zvláštnou náhodou pozriem druhým
      oknom, čo nazad mňa bolo, na protejší koniec dediny, i vidím dlhý rad kočov.
   </p>
   <p>
    „Biskup ide, biskup ide!“ skričím na svojho kamaráta a ukážem mu koče. Už sme sa sypali
      dolu väzbou do dutiny až nad samé zvony. Zastali sme nad otvorom, ktorým sa má zísť na
      zvonicu; zazreli sme paholka, ako poťahuje veľký zvon. Zísť do izbice sme nemohli; bolo treba
      nám stúpiť na korunu veľkého zvona, ale tá sa v zvonení sem i tam nahýbala. Paholok nás zazrel
      a pohrozil päsťou: „Počkajte, ako ste to striehli!“ Boli sme zahanbení, zničení.
   </p>
   <p>
    Zvoniť sa prestalo, my zostúpili k paholkovi. Koče boli už vo farskom dvore.
   </p>
   <p>
    *
   </p>
   <p>
    Taký neslávny bol teda príchod biskupov do Hačkova! V celej dedine nepozdravil ho nikto,
      pred farou nečakal ho nikto, ani mu len nezvonili na všetkých zvonoch! Len Podbrežania dvorili
      si vo fare našej, akoby boli doma, a medzi sebou sa usmievali. Nik mi nič nepovedal, zobral
      som sa ku prievozu. Tam som ľudí našiel už zúfať. Niektorí už hovorili, že biskup do Hačkova
      vôbec nepríde. Ja som šiel rovno ku kurátorovi a trhol som ho za rukáv.
   </p>
   <p>
    „Biskup je už vo fare!“
   </p>
   <p>
    „Kto — kedy — čo — ako?“ Kto by bol mohol všetky otázky zodpovedať? Richtár pochopil len
      to, že nebude už biskupa vítať — i hodil kartičku na zem a depčil po nej nohami.
   </p>
   <p>
    Zástup došiel do fary, dvor sa zaplnil ľudom, národ hľadel pobožne do oblokov, či nevidí
      toho, ktorého už mesiac zimnične čakal — no z kuchyne vyšli povedať, že biskup je utrmácaný po
      dlhej a planej ceste.
   </p>
   <p>
    Richtár a kurátor z Podbrežia pribehli veselo k nášmu richtárovi.
   </p>
   <p>
    „Ký to u vás beťah! Ja, že nám prídete oproti, aspoň len na chotár, a ono ani v dedine
      nevidíš živej duše — akoby si chodil po Umrlej Lehote. A so zvonmi tiež — var ste ich do Ríma
      poslali, keď ste len jedným zvonili.“
   </p>
   <p>
    „Viete vy, prečo je to — aby vám krk vykrútil! Čože ste zmysleli ísť poza humná ako vlk do
      ovčinca? Dobrý pastier ide do košiara dverami a nie poza ploty! Čože ste aspoň neodkázali,
      kadiaľ pôjdete?“
   </p>
   <p>
    Richtár z Podbrežia narovnával si všelijako tvár, ale nemohol z nej úsmevu zahnať. Bol to
      veľký smieško. Položil si ruku na srdce, akoby prisahal:
   </p>
   <p>
    „Odkázali sme vám — nech ma tu čert vezme, ak sme vám neodkázali! A to od nášho hájnika.“
   </p>
   <p>
    Richtár náš zostal akoby ho horúcou vodou oblial.
   </p>
   <p>
    „Nuž ale nám — nikoho som nevidel, ani kurátor.“
   </p>
   <p>
    Hájnika hačkovského žena počúvala, o čom sa zhovárajú úrady oboch poctivých obcí, i
      ohlásila sa:
   </p>
   <p>
    „Môj muž včera večer — pravda, to už bolo v noci — chytil kohosi v poli — — iba ak by to
      len — —“
   </p>
   <p>
    „A kdeže je tvoj muž?“ oboril sa na ňu richtár: „Nevie tu byť? Ja ho naučím!“
   </p>
   <p>
    Hájnička o chvíľu pribehla i so svojím mužom do fary a s nimi prišiel i podbrežský
      stratený hájnik. Musel to byť šelma, lebo jeho oči sa vždy smiali. Hneď predstúpil pred
      hačkovského pána richtára a utiahnuc jeden kútik povedal:
   </p>
   <p>
    „Dobre, že ste tu, pán richtár. Náš richtár vám posiela tuto toto písmo a pozdravuje vás i
      s celým úradom.“
   </p>
   <p>
    „Načo je už teraz moje písmo, keď som ja sám tu? Kdeže chodíš darebáčisko! Zo služby ťa
      zhodím!“ oboril sa podbrežský richtár na svojho hájnika. No hájnik, hoci sklopil trochu oči,
      predsa sebavedome sa usmieval, akoby vedel, že reči sa vravia, a chlieb sa je. No ani jeho
      richtár nevyzeral tak hrozne; jeho hlas bol akoby hnevný, ale oči, tie sa hájnikovi usmievali.
      No podbrežský hájnik sa očíšťal:
   </p>
   <p>
    „Veď dobre veru, že ste tu! Tento tuná,“ ukázal na hačkovského hájnika, „včera večer ma
      nič po nič chytil a zavrel. Keby nie vy, sám neviem, kedy by ma bol pustil.“
   </p>
   <p>
    Hačkovský richtár pozrel na svojho hájnika. Keby jeho oko bolo malo ostrie, iste by ho
      bolo prebodlo. No hájnik sa bránil a to s veľkým rozhorčením:
   </p>
   <p>
    „Čože bude chodiť po našich oziminách.“
   </p>
   <p>
    „Úvraťami som šiel,“ bránil sa podbrežský hájnik.
   </p>
   <p>
    „Necigáň — šiel si prostred záhonom — dobre som videl. Ja som ho kontrabantoval
    <sup>
     [
     <a class="footnote" href="#ftn.id2504916" name="id2504916">
      23
     </a>
     ]
    </sup>
    a chcel som ho k vám, ako k richtárovi doviesť. Ale už bola tvrdá noc, nechcel som
      vás nič po nič búriť; na svitaní som vás už nezastihol doma. Nuž reku dobre, myslím si,
      zavedieš ho po tej paráde; i tak, i tak ti neutečie. Nuž doviedol som ho.“
   </p>
   <p>
    „Tak, tak!“ prisviedčal mu rozsrdený náš richtár. „Toľký si ako hora, a sprostý ako Dora!
      Nevedel si sa ho povyspytovať, čo tu hľadá, ku komu ide, čo nesie — há?“
   </p>
   <p>
    „Moja stará sa ho vypytovala, a keď tej nepovedal, komu povie? Mlčal zanovite, nepovedal
      by slova, čo by si doň zaťal, len tento list mi ukazoval. Ale čo mne z listu — myslím sebe —
      keď neviem, čo v ňom stojí. Nás neučili ešte čítať.“
   </p>
   <p>
    „Obecný hájnik — a nevie čítať! To je už robota!“ hneval sa náš richtár.
   </p>
   <p>
    „Ale nehnevajte sa, sused,“ ohlásil sa richtár z Podbrežia. „Stalo sa — darmo je. A miesto
      toho vystavili sme vám most.“
   </p>
   <p>
    Náš richtár sa trochu udobril, keď počul o moste; ale predsa si vzdychol:
   </p>
   <p>
    „Ale honor sused — kde je náš honor!“
   </p>
   <p>
    „Bude, ako bude. A honor ako honor!“
   </p>
   <p>
    Z kuchyne vyšla jedna z kuchárok a pošepla kurátorovi:
   </p>
   <p>
    „Aby ste kočišov obriadili, i Podbrežanov.“
   </p>
   <p>
    Kurátor sa teda ohlásil:
   </p>
   <p>
    „Čo sa budeme darmo jedovať? Poďte ku mne!“ A viedol ich do svojho domu.
   </p>
   <p>
    Kováč Štefan druhý deň strieľal pri odchode biskupovom zo svojich mažiarov, že sa len tak
      rozliehalo. Jeho dôstojnosť, keď počul, čo je vo veci, zasmial sa chutne a Povedal slovo i tej
      druhej stránke.
   </p>
   <p>
    Ja som hneď po odchode biskupovom bol vyvolený za zvonára, ktorú hodnosť som zastával, kým
      ma neoženili. Úrady i obec sa pomerili a vyrovnali, ako to kurátorove účty
    <span class="emphasis">
     <em>
      anno
        18…
     </em>
    </span>
    vykazujú, kde pod rubrikou
    <span class="emphasis">
     <em>
      „Keta welika hostina byla“
     </em>
    </span>
    stojí:
   </p>
   <p>
   </p>
   <div class="literallayout">
    <p>
     <span class="emphasis">
      <em>
       „Potbresky urat utrowa holbj 7
      </em>
     </span>
     <br/>
     Item
     <span class="emphasis">
      <em>
       Potbresky urat utrowa za Gidassa holbj 5.“
      </em>
     </span>
     <br/>
    </p>
   </div>
   <p>
    <sup>
     [
     <a class="footnote" href="#ftn.id2505041" name="id2505041">
      24
     </a>
     ]
    </sup>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2506951" name="ftn.id2506951">
        20
       </a>
       ]
      </sup>
      <span class="emphasis">
       <em>
        do Galície po Nowy Targ
       </em>
      </span>
      — do Galície (Halič bola rakúskou
          korunnou krajinou) po Nový Targ (mesto na juhu Poľska)
     </p>
    </div>
    <div class="footnote">
     <p>
      <sup>
       [
       <a class="para" href="#id2507133" name="ftn.id2507133">
        21
       </a>
       ]
      </sup>
      <span class="emphasis">
       <em>
        šalogátre
       </em>
      </span>
      (z nem.) — žalúzie
     </p>
    </div>
    <div class="footnote">
     <p>
      <sup>
       [
       <a class="para" href="#id2507251" name="ftn.id2507251">
        22
       </a>
       ]
      </sup>
      <span class="emphasis">
       <em>
        luterák
       </em>
      </span>
      — reverenda evanjelického kňaza
     </p>
    </div>
    <div class="footnote">
     <p>
      <sup>
       [
       <a class="para" href="#id2504916" name="ftn.id2504916">
        23
       </a>
       ]
      </sup>
      <span class="emphasis">
       <em>
        kontrabantoval
       </em>
      </span>
      (z lat.) — zaistil, prichytil pri čine
     </p>
    </div>
    <div class="footnote">
     <p>
      <sup>
       [
       <a class="para" href="#id2505041" name="ftn.id2505041">
        24
       </a>
       ]
      </sup>
      <div class="literallayout">
       <p>
        <span class="emphasis">
         <em>
          „keta welika hostina byla“
         </em>
        </span>
        stojí:
        <br/>
        <span class="emphasis">
         <em>
          Potbresky urat utrowa holbj
         </em>
        </span>
        7
        <br/>
        <span class="emphasis">
         <em>
          Item Potbresky urat utrowa za Gidassa holbj
         </em>
        </span>
        5
        <br/>
        <br/>
        „keď tá veľká hostina bola“ stojí:
        <br/>
        — Podbrežský úrad, útraty holbí  7
        <br/>
        Ďalej podbrežský úrad, útraty za Judáša holbí  5
        <br/>
       </p>
      </div>
     </p>
    </div>
   </div>
  </div>
 </body>
</html>
