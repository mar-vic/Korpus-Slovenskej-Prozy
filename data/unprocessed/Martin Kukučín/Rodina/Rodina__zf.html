<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2546132">
       </a>
       I
      </h2>
     </div>
    </div>
   </div>
   <p>
   </p>
   <p>
   </p>
   <p>
    Sedel som v svojej izbe, načúvajúc ako bora lomcuje okeniciami. Niekedy opre sa o ne
         celou silou, zabúcha, sťa by päsťou — a už uháňa ponad domy, hviždiac ostro na telegrafnom
         drôte. Piazza, ináč plná sveta — je práve nedeľa odpoľudnia — dnes je pustá. Svet sa
         pouťahoval do svojich domčekov a načúva ako ja, čo sa tam von deje.
   </p>
   <p>
    Ani z ďaleka nenie to tak príjemné, ako na Severe. Tam vábi izba a dudajúca pec svojím
         poetickým kúzlom. Tu pece nieto — izba v zime i pred jarou dýcha akousi clivou pustotou,
         sťaby ťa chcela vysotiť tam von do sloty. Preto človek tunajší podlieha nesmierne zmenám
         počasia, nemohúc sa im vyhnúť. Keď je jasné bezvetrie ožíva, okrieva; keď sa rozduje bora
         alebo južina, uťahuje sa s akousi zlovôľou do príbytkov.
   </p>
   <p>
    A práve v takýto čas mi zaklepal ktosi na dvere. Po dlhom okolkovaní na moje: „napred“
         vstúpi ženská v prostredných rokoch, dobre urastená s tvárou okrúhlou, ktorej práve začaly
         sa chytať vrásky.
   </p>
   <p>
    „Prosím keby ste prišli k nám,“ (šior) vraví akosi náhle, hlasom trasľavým.
   </p>
   <p>
    „Idem,“ riekol som zapínajúc kepeň, ktorý som mal i v izbe prehodený cez plecia. „A kto
         vám, ,nemore‘?“
   </p>
   <p>
    „Šior Tomaže sa čosi rašentili.“
   </p>
   <p>
    Zabudol som sa usmiať na zvláštnom výraze „rašentiť sa“, ktorý ma ešte vždy svádzal do
         smiechu. Počul som, že obľahol „šior“ — tedy ktosi z intelligencie. Darmo je, i medicína
         zná rozdiele medzi „šior“ a „nie — šior“ — mi. Vsadil som čiapku pevne na hlavu, aby mi ju
         bora nesfúkla a riekol: „Tedy poďme.“
   </p>
   <p>
    Ženská ma vyviedla pred dom. Ja nemám ani tušenia, kam ma povedie: neznám ešte dôkladne
         všetky tváre. Ešte všetko v akomsi beztvárnom chaose sa mi matie v hlave, všetky moje
         doterajšie známosti.
   </p>
   <p>
    Previedla ma cez piazzu a tu zahla k domku, ktorý stojí cele osamelý vo velikom dvore a
         v úzadí jeho záhrady, obhradené skalnatými ohradami. Vynímal sa v tomto osihotení ešte
         akosi menším, bárs drobné oblôčky s privretými okeniciami akosi prívetive žmurkaly na
         ulicu.
   </p>
   <p>
    Hore kamennymi schodmi vyšli sme na altánku, čili t. zv. „sulár“ s ktorho sa otvoril
         ďaleký výhľad do spomenutých zahrád práve prekopaných. V nich (sa) kníšu nízke figy holými
         konármi i driečne mandlovníky, tiež holé, iba že posiate bielastymi pukami, ktoré čakajú na
         prvé steplenie, aby sa rozvinuly v nádherný, ružovatý kvet.
   </p>
   <p>
    Zo sulára sme vošli do pitvorca, tak malého, že keď boli doň otvorené dnukejšie dvere od
         „thinelu“, celý pitvor bol zaujatý, že tažko sa v ňom obrátiť. I dvere do thinela tak
         maličké, že i človek prostrednej postavy musí sa prihnúť, aby ho trám nenaučil „pokore“.
   </p>
   <p>
    Thinel, čili (akási prijímacia) jedáleň je tiež tak liliputánsky založená. Neveliký
         stolík v prostriedku, druhý maličký pri stene pod pendlovymi hodinami starej konštrukcie,
         štyri stoličky a — nič. Iba že dverí jest tu v hojnosti! Z thinelu sa totiž ide nielen do
         pitvora, ale i do (troch) štyroch izieb, z oboch strán rozložených. Najväčšia z nich slúži
         ako „camara de recévr“ [?], majúc tomu hrdému menu primeraný nábytok. Staviteľovi tejto
         budovi nebodaj sa málilo toľkoto dvier, preto prirobil ešte troje slepých dvier, ktoré vedú
         do výklenkov, naplnených všetkým požehnaním božím.
   </p>
   <p>
    Sotva som sa trochu rozhľadel v tomto maličkom priestore, už zjavila sa v jedných zo
         spomenutých dverí ženička staričká, maličká a ešte k tomu trochu prikrčená. Oblečená je do
         zimy, do šiat z hrubého štofu a k tomu do krátkej bundičky: a i tak ešte vyzerá nesmierne
         subtílna, že by ju prvý vetrík odniesol.
   </p>
   <p>
    „Á — vy ste doktor!“ víta ma s úsmevom, ktorý si podmaňuje, pokývajúc pri tom drobnučkou
         hlavou. Celá osôbka mi prichodila akoby známa a menovite čierny čepiec, čipkami bohate
         vykladaný mi tak pripadal ako čepce našich starých paní v zemianskych kaštieloch.
   </p>
   <p>
    Predstavil som sa jej svojou lámanou horvátštinou. Ona ma počúvala pozorne nadstaviac
         ľavé ucho, snaď aby jej nič neušlo. Obzerala si ma pritom pozorne šedivými očkami, ale
         celkom dôverčive, bez tej reservovanosti, ktorou starí ľudia idú novým známosťam v ústrety.
   </p>
   <p>
    „Prosím ráčte vstúpiť semka,“ riekla ukazujúc na dvere, z ktorých práve poodstúpila na
         bok. „Náš hospodár čosi ,nemore‘…“
   </p>
   <p>
    Vstúpil som do spalne maličkej, ktorú skoro celú vyplňuje široká, pohodlná posteľ. Iba
         pri nej zostalo miestko pre malý kanapček a písací stolík novšej sústavy z orechového
         dreva. Stolík, a tiež šteláža z tamtej strany postele zakladené sú knihami v starých
         väzbách, i sväzkami starého hrubého papieru, zožltnutého. Patrne spisy. Pri kalamári na
         stolíku vidím husie brko.
   </p>
   <p>
    V tomto starožitnom okolí nemožno ani ináč mysleť, vidím na posteli starca, bieleho ako
         jabloň. Bárs prikrytý systémom kobercov, obrysy postavy jasne vystupujú. Veliká hlava,
         obkolesená bielymi šedinami, ružový nádych na pleti, dodávajúci jej sviežosti a zdravia,
         mocné fúzy, stelúce sa ponad perny do pol brady v prostriedku rozčesnutej a mohutný nos —
         všetko tak zvláštne, že len v zastrčených kútoch možno takúto slávnu starobu najsť.
         Mimovoľne mi napadly typické figúry Čermákových Černohorcov.
   </p>
   <p>
    Poklonil som sa tomuto pacientovi s úctou, ktorá ma hneď prejala, ako som ho zazrel.
   </p>
   <p>
    „Vitajte — vitajte!“ prehovoril zvučným barytonom. „Teší ma, že ste ma prišli navštíviť.
         Ale Káte“ — obrátil sa k starej ženičke oprúc sa o lakeť — „dones doktorovi stoličku, nech
         si odpočinie.“
   </p>
   <p>
    „Ano — ano,“ odpovedá ochotne stará a už sa krúti s nepochopiteľnou vrtkosťou a vnáša
         jednu zo stoličiek z jedálne. Keď som ju chcel prevziať ja a postaviť, ona to nepripustila.
         Postavila mi ju sama k posteli a ešte utrela. Nemohol som sa dosť vynadívať na jej pohyby,
         plné obhoditosti a mladistvej rýchlosti.
   </p>
   <p>
    Po dakoľkých otázkach straniva choroby, pristúpil som k vyšetreniu chorého. Našiel som
         síce starca, ale s organismom zdravým ani železo. Pleciská, široko založené sú dôstojným
         postamentom tejto mohutnej hlavy. Vyslovil som ihneď nadeju, že tu nieto nič vážneho, že je
         to najskôr malý nápad influenze.
   </p>
   <p>
    Sotva som skončil svoju missiu, už ženská, tá čo ma doviedla do domu doniesla tácku s
         dymiacou sa čiernou kávou. Stará pani s predošlou čulosťou sháňala cukor a šaločky, malé
         sťa orechové škrupiny. Po káve môj pacient dakoľko ráz pozrel významne v tú stranu, kde
         stál čibuk, dlhou trúbelou o stenu opretý. Pani hneď zbadala, pozrela na mňa a — vidiac, že
         nás pacient nepozoruje — zažmurkala.
   </p>
   <p>
    Konečne pacient mľasol a riekol s patrným roztúžením. „Oj, keby bolo tak jednu lulu
         vyfajčiť!“
   </p>
   <p>
    Stará sa rozosmiala v rozpakoch a zas pozrela významne. Sťaby ma prosila: „Nedovoľ —
         nedovoľ…“ Je i tuná taká obyčaj, že ženičky cestou lekára by nedbaly držať mužov svojich v
         reze. No nikdy nebolo mojou ctižiadosťou slúžiť za takýto nástroj. I vedel som, aký význam
         sa prikladá, keď lekár starým fajčiarom zakáže fajčiť. „I fajčiť mu zakázal; musí byť zle“
         — rozjímajú starí na piazzi. A vôbec pacient sam je moralne akosi dvíhaný, keď môže ostať
         pri svojom obyčaji.
   </p>
   <p>
    „Bude sa vám páčiť probovať z môjho?“ ponúkol som ho vytiahnuc svoju škatulu.
   </p>
   <p>
    Pacient bol prekvapený a ešte väčšmi pani.
   </p>
   <p>
    „Vidíš Káte,“ zvolal smejúc sa, že sa pokrývky len tak dvíhaly — „vidíš, že mi doktor
         nezakázal! Daj ty sem lulu. Môžete si pomysleť, ako ma chytila prísne. Od rana mi nedala
         ani bafnúť, že som vraj chorý. A ja viem, že by to bola moja smrť.“
   </p>
   <p>
    „Nechcel volať lekára, že načo mu lekár. A ja jemu zavrela dohán. Bez dovolenia darmo
         je, chorým sa nesmie…“
   </p>
   <p>
    „Ano, tak ma prisilila volať lekára,“ zvolal živo, napchávajúc lulu. „A ja hovorím, čo
         ho budem ustávať, keď netreba. To je najväčšia hlúposť. Potom nesvobodno hore brať každú
         maličkosť. Prejde, boga ti! Čakaj trochu!“ hodil pri tom rukou energicky, akoby s dakým
         neznámym tuho sa dohadoval. „Áne, dones ohňa!“ zvolal hlasom mocným, že celý (vz) dom zunel
         od neho.
   </p>
   <p>
    Na povale, práve nad nami ozvaly sa kroky. Ja som chcel priložiť rozhorenú sirku k jeho
         čibuku, ale on nedovolil. „Nie nie — Ďakujem. Hoďte to niekam.“ Vtom vošla zas ženská, čo
         ma sem zavolala, tedy Áne, nebodaj slúžka, nesúc uhlík v železných klieštikoch.
   </p>
   <p>
    „Ja nikdy nezapaľujem inakšie,“ vysvetľoval mi, vyvaliac sa pohodlne s čibukom v ústach.
         ,Nemáte nad uhlík! A hlavná vec, že vám nikdy v dome nechybí. A tamto, tie zápalky, čuješ
         to v celom dome, i doháň sa napije tej zlej vône z nich a sadne ti na prse…“
   </p>
   <p>
    „Nuž verím, keď je človek vždy doma. Ale keď je na príklad v ceste a chce si zapáliť,“
         nadhodil som ja.
   </p>
   <p>
    „Oj, i ja som ich nosieval, tieto škatulky, keď som bol taký mladý… (Nuž) In šomma“ i ja
         som bol švihák. Pravda vtedy bolo šviháctvo inakšie, za mojich časov. Vysadol si na koňa po
         obede, a o siedmej si už tancoval s postirskymi dievčatmi. Na svitaní zase doma, alebo
         dakde na Pučišću. Vôbec, junáci sme, ozajstní junáci.“
   </p>
   <p>
    Oči mu i teraz iskrily, pod rozpomienkou na staré hrdinstvá a stará pani prikyvovala
         hlavou.
   </p>
   <p>
    „Hja, kým ste sa neoženili!“ zasmial som sa ja.
   </p>
   <p>
    „Ja som sa neoženil,“ odpovedal s akousi hrdosťou. „A neobanoval som. Hovorí sa síce, že
         nikdy neobanuje kto zavčasu raňajkuje a zavčasu sa žení, ale to je len porekadlo. A
         porekadlám vy neverte. Toto vymyslely dievčatá, ktorým je clivo, že sa nevydaly. Čo ty
         Káte, ha?“ Rozosmial sa svojim sekaným smiechom, hľadiac zpod obrví na starú paniu.
   </p>
   <p>
    Ona miesto odpovedi pokývala hlavou, usmievajúc sa sama v sebe.
   </p>
   <p>
    Ja som bol v nesnádzach dosť velikých. Míval som, že stará pani a môj pacient sú
         bezdetný manželský pár na spôsob Filemon a Baucis. A tu vidím, že on je starý mládenec a
         ona? Ešte šťastie, že som v rozhovore neprezradil toto predpokladanie tak cele prirodzené.
   </p>
   <p>
    Práve som sa sberal k odchodu, keď vonku sa ozvaly kroky. Najprv do jedálne a potom do
         našej izby vstúpil človek starý, cele šedivý ale postavou práve tak imposantný, ako môj
         pacient. V tvári sa ničím neponášali jeden na druhého, iba tou stareckou zdravou červeňou a
         mohutnými fúzami, zakrývajúcimi ústa. Ináč tvár tiež na hladko holená.
   </p>
   <p>
    „Ja som Zlatineo, brat tuto, pána“ — predstavil sa mi hneď navzájom stisnúc mi ruku v
         svojej tučnej, teplej. Nebolo ani treba, aby doložil že sú bratia. Ja som to zaraz uhádol.
         O (tejto) famílii tohto mena som počul aspon toľko, že sú boháči a starí zemani z
         benátskych časov. Ináč som nič bližšieho nevedel, lebo za ten krátky čas, čo som tu, mnoho
         známostí mi prichodilo urobiť, ktoré mi v hlave spravily opravdovú miešaninu a ja nemohol
         sa v nich dokonale vyznať.
   </p>
   <p>
    „No ako ty, Tomažo?“ pýta sa brata. „Či ti je dačo lepšie?“
   </p>
   <p>
    „Ešte mi vŕta, aby ho čerti vzali. To mi doniesla táto nešťastná bora,“ žaluje sa pán
         Tomažo. „Ináč lekár hovorí, že nieto zla. Hľa, dovolil mi i fajčiť.“
   </p>
   <p>
    Pán sa usmial a poskladal sa, čo nestálo toľko práce. Sodel krátky hrubý kabátik a
         složil čapicu. Stará pani doniesla mu domácu čiapku, pod ktorou sa mala schovať dosť
         objemná plešina, zakrytá vlasmi, kloré z tyla boly na ňu pričesané.
   </p>
   <p>
    „To je hlavná vec, keď smieš fajčiť. Vidíte“ — obrátil sa ku mne sadajúc na kanapček,
         pri čom trošku zastenal — ja som fajčil ako turčín“ — riekol to s velikým dôrazom, ako
         vôbec na každé slovo kládol veľký dôraz — „desať i dvacať lúl denne. Ale začal mi žalúdok
         vystrájať komedie — a ja to nechal. Toto päť rokov, čo som lule nemal v ústach.“
   </p>
   <p>
    „Ehe,“ prisvedčila stará pani, obrátiac sa ku mne a pokyvujúc hlavou — „lula im nikdy z
         úst nevyšla, iba v noci.“
   </p>
   <p>
    Malý chlapec, asi desaťročný vstúpil do jedálne a zavinšujúc dobrý večer stojí pri
         dverach a dvíha čosi v ruke.
   </p>
   <p>
    „To si ty Lovre?“ zvolal brat môjho pacienta nakloniac sa na kanapku.
   </p>
   <p>
    „Ano, hospodáru.“
   </p>
   <p>
    „Nože ty poď Lovre, ukáž, čo sme to my chytili. Pozri Kate, či sú to nie krásni
         „kosići“. Pozri, akí sú tuční. Ja myslím, že budú tuční ani prepelica.“
   </p>
   <p>
    Stará pani vzala do ruky asi šesť „kosićov“, za nohy pozväzovaných s odvisnutými
         hlavami. Poznal som v nich naše kvíčaly, ktoré som tiež kedysi takto pred jarou chytával do
         slučiek na borovčí. Stará pani ich po jednom prezrela i pohmatkala (s) tenučkými prstami.
   </p>
   <p>
    „Tuční sú, naozaj.“
   </p>
   <p>
    „No choď Lovre a povedz Ane nech mi donesie kávu,“ rozkazuje novo prišlý pán. „Nevieš si
         predstaviť,“ pokračuje obrátený k starej panej — „koľko tam v údolcu toho jest! Vieš, tam
         je úslnie, borovčia, koľko len chceš a bora nemá prístupu. Iba čo som sedel asi hodinu — a
         vidíš, toľko mi ich prišlo pod ranu. Tučné sú, naozaj!“ A pritom si zamlaskal od rozkoše.
   </p>
   <p>
    „Či vy to radi jete?“ pýtam sa ho viac len aby hovoril, než zo zvedavosti.
   </p>
   <p>
    „Ach, nie toľme,“ odpovedá ťahavo. „Ja radšej dačo iné. Ale tuto oni radi“ — ukazuje mi
         starú paniu — „a šior Tomažo tiež. Ja ich rád strielam, nuž to…“
   </p>
   <p>
    „Ach, šior Andre doniesli hospodárici ,kosićov‘!“ zvolala Ane, priduc s kávou do izby.
         „Veď len odkiaľ ich berú.“
   </p>
   <p>
    „Jest ich tam, dievčička, strach boží. Hovorím — čudo!“
   </p>
   <p>
    „Veď len aby ste tam zas dačo si nenadobudli do kostí!“ zvolala Ane skoro prísne.
         „Viete, vysedávať po skalách vonku, veru je nie zdravé v týchto mesiacoch. A dostať sa
         ľahko dostane, ale ťažko vyhnať.“
   </p>
   <p>
    „Ale čo táraš, Ane — ako by ja tam boh vie čo vystrájal! Slnce svieti a hreje, až
         radosť. Veď sa ja nejdem rozhorúčiť a taký sa vyvaliť do chládku. Radšej dones ohňa, lebo
         tu je zima.“
   </p>
   <p>
    Ane vzala kosićov a odniesla ich a o krátku chvíľu vrátila sa s čerstvou pahrebou v
         panvici bronzovej. Rozložila ju v jedálni pod stôl a odišla. Páni Tomažo a Andre vypili
         kávu. Ja som sa akosi vyslobodil zpod tej povinnosti a odporúčal sa.
   </p>
   <p>
    Keď som sa vrátil domov, do studenej izby, kde bora besne tlčie na okenice, bolo mi
         skoro ľúto, že som odišiel z toho maličkého domčeku, v ktorom ma akási teplota oviala. A
         možno to bol pocit celkom duševný, (tá) to teplo v dome Zlatinea, v ktorom čulá pani Kate
         vládne s takou mladistvou (a) zručnosťou.
   </p>
   <p>
    V ten istý deň prišiel mi mladý pacient z dediny, ktorý bol zlomil ruku v zápästí. Musel
         som mu v pästi i v lakti prevádzať pohyby, aby ruka sa rozkývala. Táto zábava sa malému
         Zórovi nepáčila, i musel som vždy pozvať svojho pomocníka Kekku. On bol vojak, bol i vo
         špitáli i čosi videl, i ľahko chápal, vedel byť na ruku a nadovšetko: mal k takým veciam
         velikú chuť a velikú silu v rukách.
   </p>
   <p>
    Keď sme malého pacienta odbavili, a už nebolo počuť jeho plaču — chcel som pýtať môjho
         priateľa, (kto) čo je to za família ti Zlatineovci, ale on ma predišiel a pýta sa:
   </p>
   <p>
    „Vy ste boli dnes u Nazićov?“
   </p>
   <p>
    „Ja? Nie,“ odpovedám. „Ja som bol u Zlatinea.“
   </p>
   <p>
    „Veď Zlatinei sa volajú ináč Nazić. Kto je chorý? Šior Tomažo?“
   </p>
   <p>
    „Ano,“ odpovedám — „má ischias,“ doložil som hneď, lebo to je najlepší spôsob vyhnúť sa
         otázkam, keď ich predídeš.
   </p>
   <p>
    „Je to nebezpečné?“
   </p>
   <p>
    „Ach nie, ani najmenej.“
   </p>
   <p>
    „To je choroba v kosti“ — vyzvedá môj pomocník.
   </p>
   <p>
    „Nie, v nerve. Ale povedzte mi: Ktorí z nich je ženatý, Tomažo a či Andre?“
   </p>
   <p>
    „Ani jeden,“ zasmial sa.
   </p>
   <p>
    „A pani Kate?“
   </p>
   <p>
    „Šiorra Kate je slečna,“ odpovedá Kekko. „Ona im gazduje a to sú starí mládenci. Ináče
         veľmi dobrí. Šior Tomažo vychodil školy v Padui, ale zostal len doma. On bol vyučený
         celkom, i mohol byt ,impiegat‘, ale nechcel, lebo mu je doma skoro lepšie…“
   </p>
   <p>
    „To je pravda,“ prisvedčil som, povážiac dosť ťažké položenie t. zv. impiegatov,
         úradníkov, ktorí nemajú ani stotinu toho nymbu, ako v iných krajoch a preci musia ľud tak
         držať v hrsti, ako kde inde, menovite v čas volieb, ak nechcú, aby upadli do nemilosti „tam
         hore“.
   </p>
   <p>
    Ináč Kekko bol veľmi soznámený s historiou tejto rodiny. Bola veľmi zanímavá, medzi jej
         členmi boli ľudia vychýrení svojou učenosťou. Ba jeden z nich, začiatkom (v + pol.) tohto
         stoletia napísal historiu filosofie v reči, rozumie sa — talianskej, ktorá ho urobila
         známym vo vzdelanom svete Italie. Tento učenec dal do škôl i našho pána Tomaža, ktorý
         skutočne i skončil kurs juridický, ale ďalej nepokročil ani na piaď. Jednoducho zaviazol v
         našej dedine, vlastne, ak sa tak môže menovať: meste, nechajúc svoje študia pekne v
         sošitoch poukladané na písacom stolíku. Viedol on v Padui život ozaj študentsky veselý, bez
         dákych velikých výstupnosti. Od nich ho vystríhal jeho starší brat Carlo, ktorý sa učil
         medicínu a trochu ho prinútil držať sa na uzde mladší brat Niko, ktorý študoval techniku,
         tiež v Padui. Tak tedy naraz vstúpili do života traja bratia, vyučení v Padui. Lekár získal
         veľké renomé, ale málo peňazí. Jeho meno dosiaľ sa tuna a s velikou úctou spomína. On iste
         v svojom živote prelial viac krve, než povestný španielský espado Gueritta, pravda ľudskej
         krve. Jeho výkony v tom ohľade sú naozaj pozoruhodné. On bol odchovancom starej školy, kde
         choroba bola hľadaná v krvi i kde sa myslelo že sa zmenší choroba, keď sa pustí krv. Nato
         prišla zas škola nová, ktorá sa krve hrozila — a tu starý dr. Carlo Zlatineo mával časté
         srážky s mladymi kollegmi, nad ktorými vždy odniesol palmu víťazstva. Ľud mu dôveroval
         bezpodmienečne. I dnes je porekadlo po tunajších felvarkoch: „S tým je zle — toho by už ani
         šior Carlo nevytrhol.“ Vzdor velikej praxi, zostalo po ňom dosť málo. „Všetko vyjedla
         chudoba,“ ako sa sťažuje rodina. Tento brat sa tiež neoženil. Niko vstúpil do štátnej
         služby, doviedol to dosť ďaleko, ale zomrel v najlepšom veku. Zostalo po ňom so šestoro
         sirôt a vdova, bez majetku s malou pensiou. Tieto dietky budú kedysi dediť celý majetok
         Zlatineovský, ktorý má byť dosť veliký.
   </p>
   <p>
    Do tohto domu ma tedy zvali.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2504500">
       </a>
       II
      </h2>
     </div>
    </div>
   </div>
   <p>
   </p>
   <p>
   </p>
   <p>
    Od tých čias každý deň aspon raz navštívil som pána Tomáža. Keď nebolo náhodou roboty,
         došiel som i dva razy: ráno a večer. „Bedra“ prestala boleť dosť skoro, už nevedeť, čomu
         privlastniť ten šťastný výsledok. Dosť na tom, že môj pacient patril medzi
         najposlušnejších, akých som kedy videl. Zdá sa, že cítil i istú sympatiu ku mne, lebo vzdor
         svojej obyčaji, rád sa púšťal do rozhovoru. Pri káve a čibuku, s vatrou pod stolom, dosť
         dobre sa to sedelo v tej miniaturnej jedálni keď tam von zúrila bora, ktorá toho roku bola
         neobyčajne silná.
   </p>
   <p>
    Môj pacient všetko pripisoval bore. I svoju chorobu. I rozhovoril sa široko ďaleko, ako
         pred desiatimi rokami ležal vyše dvoch mesiacov od rheumatismu. Aké trpel bolesti, ako
         nemohol údom pohnúť aká horúčosť chodila po stavcoch — to všetko vedel veľmi živo
         rozprávať. „Dávali mi obklady, a zas obklady. Teplé a studené a zas teplé. Čím diaľ tým
         horšie. Tu na šťastie príde brat. Pijavice treba tuná — i postavil so pätnásť pijavíc. O
         štrnásť dní som bol na nohách.“
   </p>
   <p>
    „A teraz prešlo bez pijavíc,“ nadhodil som ja.
   </p>
   <p>
    „Toto nebola lámka horúca ako tá. Táto bola studená.“
   </p>
   <p>
    Pri týchto besedách brávala podiel i slečna Kate, najviac prisviedčajúc a obsluhujúc
         brata i hosťa. Šior Andre ako predtým, i teraz chodil riadne (do) na svoju „baštinu“, t. j.
         svoj statok, kde má postavený akýsi majer, a kde býva(jú) i čelaď. Nikdy temer nevráti sa s
         prázdnou rukou. Tu dáku zeleninu, tu kosov, tu dáku rybu alebo už čo vytiahne z kabely,
         ktorú má uviazanú na sedle.
   </p>
   <p>
    „Šior Andre sú ustavične tam“ — sťažuje sa slečna Kate — „ah, a čo robiť, starému
         človeku netreba veľa, aby dolapil dačo. Verte mi, ja sa vždy bojím. Pokĺzne hoviadko,
         padneš, zlomíš nohu — máš…“
   </p>
   <p>
    Túto obavu neraz vyslovila i Ane, a to neraz s väčšou rozhodnosťou ako sama
         „hospodarica“. Ani pan Andre nemal veľmi smelosti jej odhovárať. Najviac, čo sa opovážil
         povedať, bývalo: „Ale netáraj hlúposti. Vari som dieťa.“ A pán Tomažo, ktorý ustavične
         sedával doma, len prikývol hlavou a iba tu preriekol: „Pravdu má Ane, darmo je…“
   </p>
   <p>
    Práve v ten čas zašlo ma moc práce, i ja zanedbal na dobro moju novú známosť. Iba čo som
         videl šior Andru dva tri razy keď (isl) išiel ráno „na baštinu“, alebo pred večerom keď sa
         vracal domov. Čo (koľko) ako mi bolo náhlo, musel som zastať a dať defilovať sprievodu
         popred seba. Prvý šiel vždy „Morro“, psík asi dve piade vysoký, s dlhou srsťou, tu i tu sa
         obzerajúc na svojho pána. Za ním známy už Lovre, chlapec asi dvanásťročný s uzlom pod
         pazuchou. V ňom bol riad od obeda, lebo slečna Kate musela každý deň posielať obed za
         bratom. Za Lovrom v patričnej dištancii kráča „Galeša“, mul biely; už či bol pôvodne bielou
         srsťou a či vekom ošedivel — neznáme. Napaduje trochu na ľavú predniu nohu, ale zato kráča
         isto „Kâ dite“, ktoré porovnanie nenie veľmi vhodné. Lebo deti práve sú nie krotké a
         spoľahlivé. Na Galeši sedí pán Andre, sťa junačina, a jeho biele fúzy tuho sa odrážajú od
         živej rumene tváre. Keď ma vidí, nečaká, kým sa mu pokloním, ale sám ma „diňá“ svojho
         pozdravu. Sprievod končí sluhom, Mikom, ktorý vykračuje pyšne v svojej červenej čiapočke,
         ktorá mu práve len vrch hlavy prikrýva. Zpod nej vyzerá tvár okrúhla, plná, z ktorej
         len-len že „nesyčí krv“. Na pleci nesie pušku duplovku p. Andrije.
   </p>
   <p>
    Neraz keď som sa ťažko musel zamysleť nad pokrúcanými problemami života, sišiel mi na um
         pán Andrija. Jeho život akoby bol zjavným podvrátením pessimistickej výpovede, že pred
         smrťou nikto nenie blažený. Prevracal som to sem i tam: a nemôhol prísť na nič, čo by mohlo
         pána Andrija trápiť. Keď príde na svoj majer, najde peknú malú, čistú izbietku v tôni
         čestmín skrytú. Otvoreným oknom vniká jarné slnce, a ihrá sa na stole pokrytom čistým
         obrusom. Čestmín zvučí štebot stehlíkov, a z čistých výšin padá večná pieseň škovrana.
         Pozdejšie, keď steplí, ozve sa tu večierkom tlkot slávika, ktorý tak predivne dojíma
         človeka, že ho so zatajeným dychom počúva. Keď sa mu zunuje sedeť dnuka a čítať storáz
         prečítaný ročník „Danice“: výnde pred dom, a hľa všetko čo vidíš, všetko je jeho. I tie
         vinice, terasovite jedna nad druhú takrečeno prilepená a obohnatá kamenným múrom, s tou
         (silou) horou figových i olivových stromov. Jeho je tamtá hora na briežku, z ktorej
         zavznievajú zvonce z kŕdla. Jeho je tento kŕdel sluhov, slobodných i ženatých; i tamto tá
         dedina asi o dvaciatich stavaniach je tiež jeho. Bez jeho rady neodbaví sa tu svadba, ani
         krštenia. Ba i keď umiera starý „težak“, t. j. jeho sedliak, neumre, kým nevidí svojho
         „šior paruna“ a kým mu nerečie: „Eškužajte šior parun, ja umiren — nećete me vidit više.
         Adijo, moj gospodaru.“ Jeho sú i tie vinice, čo tak pekne do zátoky morskej spúšťajú,
         donášajúc najkrajšie strapce hrozna, ako mäd. Jeho konečne i tá zátoka — a ak sa do nej
         zatára dáky ugor, alebo jastok, vôbec ak sa to dá jesť: starý Luka, s tou krivou nohou,
         dotiaľ sa trápi, kým to nelapí a nedonesie svojmu hospodárovi na stôl. Jemu konečne sa
         trapia i tie včely, poukladané v tých kamenných (v) nie klátoch, ale jamách — z ktorých
         takrečeno vyteká voňavý mäd, nasnášaný zo šalvie a rozmajrína. Vari mu chybí vína — tam ho
         máš plné sklepy, ešte lanského, (vari) a či rakije? I tej ešte má dakoľko baríll. A olej?
         Tam sú ho plné bazény, vlani padol do jednoho Miko, len len že sa v ňom neutopil. A
         pšenice? A chleba? A mäsa? Všetkého má dosť, všetkého. Ba ani vody nebolo mu nikdy
         nedostatok. Pred štyrma rokmi, keď ju na loďach museli z pevnej zeme dovážať: on ešte mal
         jednu cisternu nedotknutú. Koľko sveta sa z nej občerstvilo!
   </p>
   <p>
    A práve keď som ja takto uvažoval (trochu i závisti možno v tom bolo) z nezrady stala sa
         vec, ktorá spravila veliký prevrat.
   </p>
   <p>
    V jedno ráno prišli ma zobudiť, aby šiel do Názićov, že je náhlo. Hodil som čosi na seba
         a šiel. Tam veliký nepokoj, behanie sem a tam. V jedálni pán Tomažo stojí, podopierajúc sa
         o mocnú palicu. Ane s vyplakanýma očima beží mi z „camara di riceor“ oproti a iba nemo
         zalomí rukama.
   </p>
   <p>
    „Čo je pre Boha?“ spytujem sa.
   </p>
   <p>
    „Račte semka,“ vedie ma Ane cez prijímaciu do malilinkej izbietky. V nej na posteli leži
         slečna Kate, ztratená v kobercoch a prikrývkach. Oči živé, horúčkou rozpálené upiera na
         mňa. Ja idem bližšie a ona mi vraví prerývaným hlasom: „Ja vám umrem, môj doktore, umrem…“
         Schytil ju prudký kašel pri ktorom muselo ju klať lebo sa chytala za (pravý) boky. A
         vyšetrenie podalo mi dosť smutný resultat: počiatok zapálenia pľúc. Nemôhol som podceňovať
         chorobu pri tomto veku, ale sobral som sa, ako som môhol, aby nepoznala na mne vážnosť
         situacie.
   </p>
   <p>
    Medzi vyšetrovaním stál konča postele šior (Tomažo) Andre, čomu som sa divil, nemohúc
         pochopiť, ako sa môhol vtisnúť do toho tesného priestoru medzi posteľ a šifonér, ktorý stál
         pri stene. Pravda slečne Kate bol to priestor dostatočný, aby mohla sem tam prechodiť. Na
         tom istom šifoneri bol sriadený malý oltárik s Pannou Mariou čenstochovskou, pod ktorým
         horel kahanček olejový. Počúvajúc na prsiach, vymenil som dakoľko ráz pohľad s pánom
         (Tomažom) Andrijom. Musel vyčítať z môjho všetky moje obavy: vidno bolo, že je veľmi
         zronený.
   </p>
   <p>
    A teraz nasledoval najnepríjemnejší okamih. Rozložil som pacientke, že ju „ťapala
         arija“, čili že ju zašiel vietor, ktorý ju sklopil na prsiach.
   </p>
   <p>
    „Eh, doktore, zadusí ma, zadusí ma — nemôžem ďalej…“
   </p>
   <p>
    Hľadel som ju uspokojiť, sľúbil som, že jej to prejde, nariadil, čo bude robiť a konečne
         som dal trochu prevetrať izbu, v ktorej bolo povetrie zdusené.
   </p>
   <p>
    Pán Tomažo zostal na prahu spalne, pozorujúc bedlive čo ja robím. Keď som vyšiel do
         jedalne, našiel som už tam oboch. Šior Tomažo opretý o palicu stál nepohnute, ako socha.
         Jeho modré oči akosi prísne ba tvrdo pozeraly tam kdesi do kúta. Pán Andrija tiež nehľadel
         na mňa; na víčku mu ovisla slza, trasúc sa tam, kým sa neprevalila dolu rumennou tvárou.
         Zuby mal zaťaté, aby opanoval bradu, ktor(á)ú (sa) mu poskubávalo…
   </p>
   <p>
    „Musím vám vyjaviť, že tu máme zapálenie pľúc,“ začal som ja bez okolkov a netajil som
         svoje vážne obavy.
   </p>
   <p>
    „To som ja predvídal,“ ozval sa pán Tomažo. „Od brata som čosi pochytil, keď som býval
         uňho, z vašho umenia.“
   </p>
   <p>
    „Ja v tomto prípade,“ predišiel som ho ja, bojac sa že ma k tomu vyzve, práve že býval u
         brata — „ja som proti každému púšťaniu krve. Pacientka sama v sebe jej nemala nikdy
         nadbytok…“
   </p>
   <p>
    „V tom ohľade vám nik predpisovať nebude,“ odpovedal pán Tomažo vážne. „Vy robte, čo za
         dobré uznáte.“
   </p>
   <p>
    „Ak by ste si žiadali ešte jedného lekára,“ ponúkol som sa ja — „ja som ochotný…“
   </p>
   <p>
    Pán Andrija hodil rukou netrpelive. Pán Tomažo odpovedal trochu silným výrazom o
         doktorských konsultoch.
   </p>
   <p>
    Od tohoto dňa nevidel som pána Andriju viac ísť na baštínu. Presedel celé dni, keď bolo
         treba celé noci pri svojej sestre. Šior Tomažo vchodil len v prestávkach, keď složil čibuk.
         On celý nemôhol sa venovať sestre. Strávil som i ja pekných dakoľko hodín pri tejto
         zvláštnej pacientke, ktorá prezradzovala húževnatosť obdivuhodnú. Sedala medzi hlavnicami a
         tak pokašlávala.
   </p>
   <p>
    „Ale doktore, keď ma ťapala arija: odkiaľ ja toho vykašlem toľko. To som ešte nikdy
         nevidela. A neraz som prechladla.“
   </p>
   <p>
    „Nuž išlo vám tento raz na prse,“ tíšil som ju ja.
   </p>
   <p>
    „Mám i horúčku. Ja (vidím) cítim dobre, ako mi tlčie tuto,“ ukázala na sluchy.
   </p>
   <p>
    „To vám od kašla krv udiera do hlavy.“
   </p>
   <p>
    „Bár by bolo tak, doktore. Ale ja myslím, že je všetko darmo. Raz musíme umrieť. Čo tam
         či mesiac prv, či pozdejšie.“
   </p>
   <p>
    Práve v týchto časoch, keď vo mne sa rodila nádej, že prechorie — ona začínala tratiť
         úfnosť. Skoro vždy sa shovárala o smrti, na ktorú pozerala v celku ako na prepotrebný
         odpočinok po dlhých námahách života.
   </p>
   <p>
    Prišiel marec a doniesol jaro tak rozkošné, že ťažko bolo vydržať medzi štyrmi stenami.
         S najväčším pôžitkom som vysadúval na „živo“, keď ma náhodou volali na dedinu. A práve
         vtedy sa vyštverala malaria (medzi vrchy) „u Vrhe“, t. j. na naše kopanice. Skoro každý deň
         mi prišlo odísť medzi „čobanov“, našich to kopaničiarov, ktorí chovajú hodne oviec,
         následkom čoho volajú ich čobanmi — pastiermi. Dakedy nevracal som sa domov rovno, ale
         zákľuku som navštívil jednu lebo druhú obec, v ktorej som mal pacientov. Tieto cesty
         pomedzi vinice, v ktorých sa práve kopalo, i horami čestmínovými boly pravou zábavou. Všade
         ma vítaly pokriky pracujúcich „težakov“, roľníkov. Pole i hora ozývajú sa spevom vtáctva,
         ktorho tu jest o mnoho mnoho viac, ako tam na Severe. Týmito poľnymi cestami neraz sme
         poblúdili, a tu ktorýkoľvek težak hodil čakan a vyprevadil nás na cestu. Takúto službu
         považoval tak za prirodzenú, že ani len poďakovania nechcel prijať.
   </p>
   <p>
    Večerom keď som sa vrátil domov a šiel vybaviť visitu, neraz som sa rozhovoril o krásach
         tunajšej prírody, tak chudobnej na prvý pohľad. Šior Tomažo počúval ma v taký čas netečne,
         ale slečna Kate mi visela takrečeno na pernách. Neraz zavzdychala, a raz sa jej z
         nenazdania vykradlo: „Eh, doktore keď som ja bola mladá! Nemyslite, že som ja vždy takto,
         doma! Skôr vonku. Nebohá máme sa hnevala, ale pápe ma i vzal sebou. Či bolo vtedy krásne!“
   </p>
   <p>
    A pán Andrija v taký čas nehovoril ani slova. Ruky složené do lona sedel zamyslený,
         usmejúc sa tu i tu. On prežíval i teraz svoj osobitný život; duch jeho iste blúdil tam po
         hore a po stráňach, baviac sa starymi známymi.
   </p>
   <p>
    Už asi desať dní prešlo v rekonvalescencii. Ane sice ležala vždy blízko svojej
         hospodarice, ale už nie na zemi v izbičke. Pán (Tomažo) Andrija urobil prvý výlet asi po
         šiestich týždňoch na svoju baštinu. Pri pacientke zostal jediný pán Tomažo, nakoľko mu
         čibuk dovoľoval. Čeliadka mala v kuchyni plné ruky práce, menovite Ane, ktorá musela variť
         asi dvaciatim težakom a tiež chlieb piecť. V tieto dni chorá pýtala niečo zjesť, že je
         hladná, ale keď jej dačo predložili, nič jej nezodpovedalo. Ane natešená, že hospodarica
         nejde umreť, keď už počína „uzimati“ — vyrozprávala jej v divnom pohnutí, akou chorobou
         prešla, i ako sme ju my klamali.
   </p>
   <p>
    Na druhý deň večer našiel som pacientku s rozpálenou tvárou, s rozbúreným srdcom. Bol
         som prekvapený týmto novým zajavom, ktorý som si nijak nevedel vysvetliť. V ten večer som
         našiel horúčku veľmi značnú. Vynaložil som všetku duševnú silu, aby opanoval zronenosť. V
         hlave sa mi miatly všetky možné i nemožné komplikácie, ba začal som pomýšľať na recidivu.
         Šior Tomažo nespustil oči so mňa, akoby mi z tváre chcel vyčítať osud svojej sestry.
   </p>
   <p>
    „Môj doktore, ja som už tam,“ ozvala sa pacientka z nezrady. „Mne sa vrátilo zapálenie.
         Jedno som prestála divom — toto už neprestojím. Ja som slabá, cítim smrť…“
   </p>
   <p>
    Všakovak som ju prehováral a menovite vyhováral domnenku o recidive. Ona (neve)
         nedôverive krútila hlavou.
   </p>
   <p>
    „Ja by si žiadala kňaza. Dosiaľ som ho nežiadala, ale teraz si ho žiadam; myslím, že mi
         ho treba.“
   </p>
   <p>
    Nebolo príčiny, aby sme ju odhovárali. Prišiel skutočne pleban, i vyspovedala sa
         pobožne. V ten istý večer ešte raz som ju šiel pozreť. Subjektivne sa cítila lepšie. Akosi
         uspokojená bola. Keď som odchodil, povedala mi: „Nuž tak. Ufala som sa, že uvidím ešte
         jednu oberačku. A ono ja budem už odpočívať. Poručeno Bohu!“
   </p>
   <p>
    Našiel som oboch bratov zronených. Šior Tomažo púšťal veliké dymy v svojej izbe, pán
         Andrija silil sa byť bezstarostným, ale nemôhol sa premôcť. V pitvorci sa mi hodila Ane do
         náručia a začala mi náružive nariekať: „Spomocte jej, šior dottór, spomocte jej…“
   </p>
   <p>
    „Čo robite sceny, Ane! Toto je naozaj podivný spôsob chorého nezarmútiť. Držte sa
         ticho.“
   </p>
   <p>
    Nakričal som na ňu, koľko som môhol — tak sa zdá, že jej to bolo zvláštnym uľavením.
         Utrmácaný akýsi vrátil som sa domov, (celý) zbytok večera som strávil opretý v kanape a
         ztratený v myšlienkach. I v noci sa mi všakové haraburdy plietly. (Okolo štvrtej).
   </p>
   <p>
    O štvrtej po polnoci, keď zazvonilo Ave Maria, som sa strhol zo sna a so zvláštnou
         napnutosťou čakal, či po Ave Marii sa ozve umieračik. Nepočul som ho. Uľavilo sa mi a ja
         zaspal ešte raz a spal vyše dve hodiny.
   </p>
   <p>
    Medzitým došiel telegram od jedneho zo synovcov, že jeho žena sa pohla ku tetke…
   </p>
   <p>
    „Ako jej to oznámiť?“ pýta sa ma pán Andrija v rozpakoch. „Uprimne rečeno — netreba jej
         tu; a viete, čo o tom myslí moja sestra. Čo teraz?“
   </p>
   <p>
    „Už povedať sa jej to musí,“ mienil som ja. „Da sa očakávať, že patričná bude chceť ísť
         zaraz k tetke, ináč nemal by smyslu jej príchod.“
   </p>
   <p>
    „A ja nemám smelosti. Darmo je, bojím sa,“ preriekol pán Andrija svesiac hlavu.
   </p>
   <p>
    „Doktor má pravdu,“ ozval sa šior Tomažo svojím rozhodným spôsobom. „Konečne čo je na
         veci? Prišla, príde, ako robievala prvej. V tom ju nemôže nikto zkracovať.“
   </p>
   <p>
    Pán Andrija zamysleno prikyvoval hlavou. Ja som znal jeho myšlienku. Stála ona zjavne
         písaná (na) v jeho očiach. Ležala medzi nami. „Prečo má prísť práve teraz?“
   </p>
   <p>
    Ja z delikatnosti nechcel som ju pochopiť, oni z delikatnosti nechceli ju vysloviť. No
         mlčky sme si ju všetci položili i zaoberali sa s ňou. Ja ako cudzí bol som vtiahnutý do
         svätyne rodinného tajomstva.
   </p>
   <p>
    „Ono je pravda — vec je háklivá,“ pokračuje pán Tomažo — „ale obísť sa nemôže. Treba ju
         vybaviť hneď za horúca.“ Složil vážne čibuk, oprel ho o kanap, vstal, akoby všetku silu bol
         vsotil do ťažkých nôh, mocne zastenajúc a napravil si na hlave klobúk. „A čakajte ma,
         doktore…“
   </p>
   <p>
    My s panom Andrijom sme osameli, i akási ťažoba padla na nás. Čosi nevysloveného ležalo
         medzi nami, čoho ja nesmel som sa dotknúť a čoho on hanbil sa dotknúť. Odvrátil sa odo mňa
         a pozerajúc oblokom z času na čas preriekol: „Ilja, tak to býva s nami, tak to býva s
         nami…“
   </p>
   <p>
    Asi o pol hodiny vrátil sa pán Tomažo s akýmsi prísnym výrazom na tvári. „No ja som to
         obhajduchoval. A teraz: čo bog da i sreća junačka. Doktore, choďte ju pozreť na chvilku.“
   </p>
   <p>
    „Ty to teraz pochlípeš — všetku túto kašu rodinnej uprimnosti i bezžistnosti,“ pomyslel
         som si s odporom v duši.
   </p>
   <p>
    Chorú som našiel ležať s hlavou bezvládne hodenou do podušky. Keď som sadol na malý
         kanapček, nahnúc sa k predu a hľadiac skúmavo na ňu, jej oči zavesené k povale prevalily sa
         na bok a preberaly mi v tvári črtu za črtou, sťa by čítal v knihe.
   </p>
   <p>
    Rumenec studu musel ma obliať, bo cítil som, ako mi tvár horí a na čelo naskakuje znoj.
         Oči, ktoré inokedy smelo som upieral v jej oči, musel som uchýliť v bok, aby sa nestretly s
         jej vnímavým pohľadom. Stál som pred ňou nie ako spoluvinník, ale ako zločinec, povedomý
         ťažkého hriechu.
   </p>
   <p>
    „Tedy vy ste ma vydali,“ — preriekla tichým hlasom.
   </p>
   <p>
    „Ako to myslíte?“ pýtal som skutočne nechápajúc, čo to zas myslí.
   </p>
   <p>
    „Čítala som v jednej knihe, ako popravili jedného. Sudca prečítal ortiel a vydal ho
         katovi. Na, urob, čo je tvoja povinnosť. A on sa utiahol, bárs odsúdený hľadel naň
         prosebne, s ostatnou ufnosťou. Tak ste vy mňa: ,Ja už nič nemôžem — na, rob ty, čo je tvoja
         povinnosť.‘ A oni hľa, už začali…“ Vydýchla a uprela oči zas k povale. Po chvíli dodala
         hlasom plným trpkosti: „Počali sa sletávať ako havrani, najprv z ďaleka, v širokých
         kruhoch: a keď príde ich hodina — shodia sa na svoju korysť. Uchváti každý, čo môže. Možno
         sa sperú na korysti. Znesvätia svojou prítomnosťou môj posledný okamih…“
   </p>
   <p>
    Hovorila to ticho, s akýmsi chladom, ktorý mi páral cez dušu. Pod tým vynúteným chladom
         klokotal prudký hnev. Ja som ju chytil za ruku tak suchú a horúcu a cítil v dlani úder
         zrychlený pulsu. Nemôhol som rozoznať, čí je to puls, jej a či môj.
   </p>
   <p>
    „Šiora Kate, predovšetkým sa uspokojte,“ dohováram tichým hlasom. „Neupierajte svoj
         pohľad na veci, ktoré vás rozčulujú. Šanujte sa, sbierajte sily.“
   </p>
   <p>
    Stará sa usmiala a pokývala hlavou, pozrúc na mňa s takým výsmechom, že som sa splietol.
         „O tejto žene som vyslovil nepriaznivú prognosu. Človeče — pozri jej oči, plné života! Na
         tie ešte nesadla tieň smrti…“
   </p>
   <p>
    „Dobre vy hovoríte. Ako každý doktor“ — a pritom akási zloba švihla z jej oka proti mne.
         „Nuž, ano, bude to tak stáť vo vašich knihách. Ale brate, všetko nenajdeš v knihách. Mnoho
         v nich nestojí, čo tuto najdeš. Vieš, ja som na tom stupni, kde sa už šanovať nemusím… I
         vidím čosi inakšie, ako vy učení. Ja vidím velikú lakomosť, večite hladnú ako vlk: i velikú
         pustoš, kde ty mívaš že kraľuje nezištná láska. Ani ja som to nevidela, kým som nezastala
         na tomto ostatnom stupienci, z ktorho je jeden jediný krok, vieš, ten do druhej ríše.“
   </p>
   <p>
    Mne sa videlo, že asi ako cez syto vidím do jej duše, prekypujúcej bezvládnym srdom,
         možno nenávisťou. Pochopiť ju do základu vadila mi (j) prevaha, ktorou jej duša pritisla
         moju. Prevaha duše silnej, ktorá sa spiera celou svojou silou, ustúpiť z dejišťa, dať
         miesta útvarom novým. Ktorá protestuje proti neuprosnému osudu, ktorý nám ukovala
         priemenlivosť. Ona ešte prv ako padne, chce sa zadržať aspon na tom najspodnejšom
         stupienku, neprepustiť aspon toto miestečko. A preca snaha taká daromná! Niet tuna
         protestu, kde duša konečne musí sa odtrhnúť od všetkého pozemského. Odtrhnutá od
         najdrahšieho musí predstúpiť holá pred toho, z ktorho pošla.
   </p>
   <p>
    „Príde ma navštíviť!“ hovorila viac k sebe, ako mne. „Aká nesmierna záplava lásky a
         neočakávane. Prezre, koľko šperkov, koľko zlata, i plátna. Ošacuje ťa, vyráta si do
         krajciara, čo jej pripadne kým tu sedí pri tebe so složenyma rukama a hovorí o láske. Vari
         ja neviem, neviem čo sú city dnešného pokolenia.“
   </p>
   <p>
    „A ak sa klamete, šiorra Kate?“ ozval som sa ja, ale v hlase bolo mi čuť neistotu, ako i
         vnútorný hlas mi volal, že nehovorím pravdu.
   </p>
   <p>
    „No povedzte mi na dušu, že sa klamem. Zakľajte sa mi na dušu,“ zvolala, obráťac sa ku
         mne a neobyčajne čulo hľadiac mi do očí. Vykrútila si ruku z mojej dlane, a zajala ju do
         svojej, držiac ju pevne, akoby od nej čakala spásu. „No, zaručte sa mi svojou cťou, viete,
         tou pravou, mužskou cťou. Urobte to — ja vám uverím. Ale tam pred Ňou“ — ukázala na obraz
         Matky božej — „i pred tým, ktorho drží na rukách…“
   </p>
   <p>
    Akýmsi mocným vnuknutím prisilený pozrel som na obraz a zdalo sa mi, že Ona pozerá na
         mňa s výčitkou. „Neprevádzaj hru daromnú s umierajúcimi. Nezľahčuj túto vznešenosť
         posledného vzdychu…“ To sa mi zdalo, že čujem z hlbokosti akejsi zavznievať. Preniklo ma do
         poslednej nitky akési hruzo-sväté zhrozenie a ja sa neopovážil pozdvihnúť zraku a otvoriť
         úst.
   </p>
   <p>
    „Toto mi dostačí,“ preriekla s akýmsi chladným uspokojením a vpadla do podúšok.
   </p>
   <p>
    Ja som vnímave pozeral jej do tváre. Vyčítal som si, že miesto uspokojiť, rozčulil som
         ju.
   </p>
   <p>
    „Oh, keby ich mohla oklamať, keby-keby! Keby mohla vynútiť, aby sa i vám odkryla tá
         pravá láska. Keby mohla umreť ako najbiednejšia žobráčka! Videli by ste, v čom korení tá
         ich veliká láska. Oj, videli by ste a srdce by vám strnulo nad hroznou pustinou, kde vy
         hľadáte lásku. Oj, keby-keby…“ Zakryla si tvár, odvráťac sa k stene, a o nedlho veľmi
         rýchlym pohybom sa utierala. Niet pochybnosti, že ju slzy zalialy.
   </p>
   <p>
    „Neplačte, šiorra Kate. Vy sa zjedáte pre veci, ktoré ak sú raz také, vy nemôžete už
         premeniť.“
   </p>
   <p>
    „A myslíte, že v tom je dáka potecha pre mňa?“ pýta ma skoro s opovržením. „Práve v tom
         je tá ťarcha, že nemôžeš isté veci premeniť. Keby sa chcely roky vrátiť: viete čo by
         urobila?“
   </p>
   <p>
    Pozrel som tázave na ňu.
   </p>
   <p>
    „Vydala by sa, vydala za každú cenu.“
   </p>
   <p>
    Bol som prekvapený týmto náhlym obratom. Vyčítala mi z očí toto prekvapenie, ako vôbec
         ťažko bolo pred ňou zakryť myšlienku.
   </p>
   <p>
    „Na každý pád by sa vydala. Len aby mala svoje deti. Iba tie môžu mať pravú nežnosť a
         prítulnosť. Jesto i shavranelé, ale to je preca výnimka, netvory medzi tvormi božimi. Aký
         je to cele druhý pocit: svojim deťom vložiť do ruky, čo si chránil cez celý život. Im
         složiť počeť zo svojho gazdovania. Znať, že tvoje dielo v nich bude žiť, veľadiť i
         rozrastať sa. Ach, pochybený, pochybený život!“
   </p>
   <p>
    „A prečo si sa nevydala?“ miatlo sa mi už na jazyku. Ale nemôhol som tak bezohľadne
         vnikať do tajomstva, ktoré ju stálo možno mnoho utrpenia.
   </p>
   <p>
    „A mohla som sa vydať,“ hovorila mi hlasom v ktorom sa triasla hrdosť. „Nemyslite, že
         preto, lebo som nemohla… Nie, mňa dosť pýtali, ale nikde som nebola istá, či je to láska. A
         bez lásky, viete, ja som sa bála. I brat doktor ma strašil, že som slabá, nie súca. A
         konečne ľúto mi bolo rodičov, ostarených, bezvládnych. I tuto dvaja bratia samotní, nechcú
         sa ženiť, aby sa dedovizeň nerozdrobila. Tak ja obetovala všetko čo bolo mojho, všetky moje
         práva a posvätila sa jednému záujmu: aby deďovizeň sa nerozdrobila. Nuž tam im je, celá,
         nerozdrobená. Prejde na tých, ktorí tak nežne nás ľúbia a so strachom čakajú, ako vypadne
         náš testament…“
   </p>
   <p>
    „Ani tak nebol váš život pochybený. Veď ste pomáhala odchovať bratove deti. Hľa, všetky
         sú zariadené a budú vás požehnávať ako druhú mater.“
   </p>
   <p>
    „Budú, budú“ — pokyvovala hlavou. „Keď ja to preci len neverim. Verte mi, nieto pravého
         citu — a my na poľutovanie.“
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505159">
       </a>
       III
      </h2>
     </div>
    </div>
   </div>
   <p>
   </p>
   <p>
   </p>
   <p>
    Keď som sa vrátil k bratom, môhol som im preca len oznámiť, že „pacientka sa utíšila“. I
         do príchodu synovcovej ženy nedalo sa na nej pobadať nič nenormálneho.
   </p>
   <p>
    Ináčej tu sa tiež dokázalo, že „u ženskom ima sto dušâ.“ V jedno rano našiel som chorú
         vo veľmi priaznivom stave. Iba čo sa večne žalovala na veliký kašeľ, „ktorý ju ide
         ,izkorenut’(t)“. Šior Tomažo teraz sedával po celý deň na kanapku a pri ňom na šifonéri
         fľaša so starou „vugavou“, ohnivým vínom dessertným. Nalieval každú chviľu a môže sa
         povedať, prinútil sestru, aby pila.
   </p>
   <p>
    „Ach, doktore môj, vždy ma núka, vždy ma núka. V celom živote nepopila som toľko
         „liquora“, čo v tejto chorobe. Ach, ach — cítim v sebe veliký oheň, sťa vatra…“
   </p>
   <p>
    „A ty keď si nepila prvej, pi teraz,“ usmial sa pán Andrija.
   </p>
   <p>
    Ba i šior Tomažo sa zažartoval: „Neverte jej, doktore. Nikomu nezjavila — ale fľaška
         vždy bývala konča hlavy. Šťastie, že liquora bol doma dostatok. Baština by bola naň pukla.“
   </p>
   <p>
    Stará sa usmiala, pričom jej úzka tvárička ešte väčšmi sa súžila, iba čo sa ústa nabraly
         do nesčiselných fercov a pokrútila hlavou, sťa by chcela povedať: „Ach, či vieš ciganiť!“
   </p>
   <p>
    V jeden večer som sa neskoro vrátil z dediny. Už po tme som odpravil svojho „gonjača“,
         ktorý ma dohnal na svojom hoviadku, i s medicinami asi pre desiatich chorých. Ale ešte pred
         večerou zažiadalo sa mi videť „interessantnú pacientku“, ako ju pokrstili tunajší
         posmešníci. V jedalni som našiel oboch starých, pán Tomažo s čibukom — a pri nich mladá
         dáma, s jemnou bielou pleťou (snáď nalíčená) a vlasom gaštanovým. Trochu tupý nosík a dve
         jamky, ktoré naskakovaly za kútikami, i malé ústka s mohutnymi pernami, dodávaly tvári
         živosti a trochu snaď figliarstva. Z očí veselých vykukovala bezstarostnosť, iný by riekol
         — ľahkomyseľnosť.
   </p>
   <p>
    Pán Tomažo nás predstavil veľmi galantne. S velkou námahou sosbieral čo galantnosti z
         Padui bolo zostalo. Tak som sa dozvedel hodnoverne, čo som i tak tušil — že mám česť s pani
         Dorou, ženou Vicka Zlatinea, rodenou vo vačšom meste dalmatskom, i bývajúcou tiež v jednom
         z prvých miest, kde muž má postavenie pri finančnej prokurature.
   </p>
   <p>
    Hneď som vycítil, že stojím proti dáme svetáčke, ovšem v smysle nie peštianskom, ale
         dalmatskom. Že je to osoba, ktorá navštevuje radšej divadlo, alebo šantán (ak ho totiž má),
         než kostol; že nevynechá jednoho plesu, kde si dá (horribile dictu) dvoriť. Že chodí v
         klobúku, a nie holohlavá, alebo v čiernom závoji z benátskych čipiek. A konečne, že sa jej
         nemá povedať „šiorra Dore“, ale „milostivá gospodjo“. Žeby svetáčenie mohlo sa prešinúť
         ponad tieto najkrajnejšie medze, to nemožno očakávať. Je vôbec ťažko predpokladať čosi
         podobného od vydatej ženy v pomeroch dalmatských, veľmi tesných i veľmi prísnych.
   </p>
   <p>
    Ostatne po dakoľko frázach všeobecných ktoré sme vymenili, šiel som ku chorej. Hovorili
         sme zanímave; ona taliansky, ja hrvatsky, najviac bez tlmača, iba tu i tu pán Andrija jej
         vysvetlil daktoré slovo, ktoré „nekapila“. No zdá sa, že to tak zle nestálo u nej s
         „jazykom materinským, ktorý trochu zabudla“. Na mňa robilo dojem, že „nechce“ ho vôbec
         „kapiť“ aby jej nepovedali na muža, že je radikal. Panuje totiž zásada, že „questo c‘ e
         radicale, perche parla ben croato“, čo by nebolo odporučením pre úradníka finančnej
         prokuratúry, k tomu mladého, s ambiciou postúpiť.
   </p>
   <p>
    „No, či ste videli našu paniu?“ pýtala sa (pani) šiorra Kate, sotva som sadol na
         kanapček. Na slovo „pani“ položila zvláštny dôraz a ústa počaly sa fercovať ku tomu známemu
         úsmevu. „E — prišla ma navštíviť: nuž pekne, pekne; teší ma…“
   </p>
   <p>
    Konča postele stála opretá Ane a hľadela na „hospodaricu“ pozorne, aby jej neutiekol ani
         pohľad, ani dych. V jej očiach, nakoľko som môhol vynajsť sa pri svetle benatskeho kahanca
         — zasvietila škodoradosť svojim zvláštnym svitom. A tu, jedným bleskom osvietilo sa mi celé
         postavenie. Zdalo sa mi, že predsudky slečny Katy nemajú svoj pôvod v jej duši, mäkkej
         ináč, dojmom prístupnej. Tak mi pripadalo, že Ane bola rozložila časom tento ohník a z času
         na čas svojím úskočným spôsobom ho rozduchuje. Že vôbec ona je nepriateľka synovcov starej
         pacientky.
   </p>
   <p>
    „Zdá sa mi, že nebolo ľahko teraz dať sa na cestu,“ odpovedal som ja. „Počasie nie je
         stále, každú chvíľu môže sa rozbúriť more. A komu more škodí, viete, aká je to obeť.“
   </p>
   <p>
    Stará zakašlala a prikývla hlavou. Potom dlho odpočívala horeznačky, složiac ruky na
         lono a upierajúc oči do povali.
   </p>
   <p>
    „Verte mi, mnoho sa troví,“ začala po dlhšom čase. Nevedel som, kam bije. „Hľa, my máme
         svoju baštinu, i na nej všetkého čo len duša ráči. A musíš sa brate, obzerať, ako výndeš,
         bárs nerobíš v ničom zbytok. Teraz si predstavte takého impiegata, ktorý žije v meste a
         musí platiť čo na nôž to za groš. Tam treba (na) žene na šaty, na klobúk, na slnečníky na
         vejare a ešte na všakové zábavy, lebo sa chce žiť pansky. Kde to má všetko vziať nešťastný
         úradníček, ak nevyženil groša a dostal ženu marnotratnú?“
   </p>
   <p>
    „Ťažko je, to sa rozumie,“ prisvedčil som ja. „Menovite, keď sa nesmie utiahnuť.
         Postavenie donáša samo sebou, že musí sa držať proti druhým.“
   </p>
   <p>
    „Ano, to je to!“ zvolala stará s veľkým uspokojením. „A ešte je dobre, kým sú sami. Ale
         tu časom prídu deti. Vyžaduje sa výchova, školy, dievčatám zábavy a paráda. Kde sa má dieť
         taký neborák úradník. Aby alebo kradol, alebo peniaze robil.“
   </p>
   <p>
    Tu som zas ja prikývol na usrozumenie.
   </p>
   <p>
    „A ja som to predvídala všetko,“ pokračuje s istou hrdosťou. „I chudáku Vickovi som to
         všetko stavila pred oči, keď mi prišiel že sa ide ženiť. ,Nechaj ty to tak, Vicko môj.
         Vidíš strýkov, ako sa obišli. Dosiahli starobu v pokoji a bázni božej. Nič im neprevracia
         hlavu, ako umrú, lebo nikto nezostane po nich.‘ Tak veru ja hovorila. Ale čože: ,mladosť
         ludost‘ — nevie rozvážiť, len ide za svojim cielom, bars hneď vidí záhubu pred sebou. O
         nevie rozvážiť!“ A vzdychlo sa jej pri tom. „Veď i ja som bola mladá, i mohla som sa vydať,
         nebola som najostatnejšia. Ale vždy mi bolo pred očima: ako sa vydáš bez lásky. Verte mi,
         keď lásky niet, to je všetko marné. Chybuje základ. A akože ty môžeš vyskúmať, kde jest
         láska a kde jej niet? Keď sa to popredku všetko tak krásne predstaví. A keď príde starosť,
         a k tomu nedostatok a ty sa musíš uťahovať a ešte ani tak nemôžeš výnsť — eh, vyparí sa ti
         najhorúcejšia láska. Preto som ostala radšej pri svojej máme a pápe a pri bratoch.“
   </p>
   <p>
    „Vy ste ostali doma,“ ozvala sa zrazu Ane hlasom veľmi rozhodným — „lebo bolo na čom
         ostať. I bola práve krutá potreba, aby ste ostali s nimi. A pri druhých tak nebýva. Keby sa
         nezaopatrili pri mužovi, vypadlo by im veľmi naopak, lebo na starosť by ostali na ľade.“
   </p>
   <p>
    Tak tedy som sa nesklamal. Ane sa vynasnažila svoju hospodaricu odludzovať nevestám. A
         nebolo jej to ľahko. Staré dámy, k tomu nevydaté, nevedia odpustiť mládeži, keď vyhľadáva
         šťastie v ženení. Mnoho ráz sa prihodilo, že materi odpadol syn od srdca len preto, že
         zahorel láskou k žene a potom ju vzal. Staroba akosi ztratí smyseľ pre tieto nežné city a
         zaznáva najmocnejší zákon prírody — lásku, len preto, že v jej srdci už vytlela.
   </p>
   <p>
    Bol som veľmi zvedavý, ako to tu ďalej pôjde. Či sa nepretrhnú hrádze chladnej
         zdvorilosti a nepovstane v dome boj oproti hosťovi.
   </p>
   <p>
    Ináč ako vidno pani Dore sa tu cíti dobre. S pánom Tomažom vedie rozhovory talianske,
         ako mi šiorra Kate zdelila „in toscano“. Jej taliančina totiž je čosi vyššia, ako ju
         prisvojila v inštitúte, kde konečne okrem nej málo čo naučia. Aspon po pani Dori súdiac.
         Jej rozhovory nikdy sa nevymikly z kruhu každodennosti. Tých dakoľkoráz, čo som bol s ňou
         na slove, hľadela ma oduševniť za „veľkomestský“ život, ktorý ona žije. Musel som sa
         usmiať, v čom vidí ona tú „veľkomestskosť“, keď veľkého mesta vôbec nevidela. Preukázal som
         jej aspon tú službu, že som týmto rozhovorom pred tetkou vyhýbal, poneváč ona v tom
         veľkomestskom vetrila nesmiernu „zkazenosť“. Ináč snažil som sa byť vďačným poslucháčom a
         vziať na seba masku naivnosti.
   </p>
   <p>
    V jedno ráno, keď som prišiel na visitu, našiel som celý dom s kyslou tvárou. Nebolo tu
         zvláštnej práce pre mňa, i chcel som odísť zaraz, ale pacientka ma zadržala.
   </p>
   <p>
    „Pomyslite si, aké nepríjemnosti!“ začala odrazu. „Ona chce tu gazdovať na svoj spôsob.
         Uvarila večeru, akési pečienky i tam z múky. Ane sbehala pol dediny, shľadúvajúc všakové
         korenie, furmy a ťapše. Pokazila pol tucta vajec, neviem koľko mandlí a nikto to nemôhol
         vložiť do úst. Moji bratia zedia vajce na mäkko — ale na takéto paškrty sú nie naučení. A
         Ane,“ usmiala sa so zvláštnou rozkošou — „v tej vrelo. To viete, stará slúžka; a dať sa
         preháňať. Iba čo som ju ja utíšila.“
   </p>
   <p>
    „No veď tak,“ pochválil som ju ja. „Mladá je, má ambiciu, ukázať vám, čo vie. Ťažko by
         sa jej dotklo, keby zbadala, že ju zaznávate.“
   </p>
   <p>
    „Veď nech už robí čo chce,“ zvolala pacientka — „ja jej nekrátim. Je konečne náš hosť.
         Ale dnes si vzala do hlavy, že nám upečie prasiatko. A my sme ho kúpili na odchovok. A kto
         ho bude tuná jesť? Ešte jahniatko nerečiem, alebo kozľa: ale prasiatko! Veď je to hotová
         márnotratnosť a nebezpečné pre starých. My už len tie obyčajné jedlá. Ako pán Boh požehnal,
         nech sa tak je…“
   </p>
   <p>
    „I nedovolili ste jej!“
   </p>
   <p>
    „Tam sa popriečila s ňou Ane. Neviem, čo bude teraz.“
   </p>
   <p>
    V jedalni ma zdržoval pán Tomažo. S neobyčajnou ochotou bol by ma nedbal zapliesť do
         rozhovoru, snáď aby v ňom učastnila sa i pani Dore. Tá sedela mlčky pri obloku, i pozerá
         ním na ďaleký výhľad, ktorý sa otvára na modré more a na pásmo holých hôr tam za kanálom, v
         modrom svetle neba i mora utopených. V jej tvári je zjavne vyrazená túžba za tou diaľkou a
         zlatou svobodou, práve ako u vtáčka, ktorý je polapený a zatvorený do klietky. Boh vie, kde
         jej rozum vtedy blúdil — snaď v meste, na pazaru, kde v túto hodinu sa rôja ženy úradníkov
         s košíkami, kupujúc mlieko, syr, a včasnú zeleninu a klebetiac medzi sebou.
   </p>
   <p>
    Nesladilo sa mi tu ostať, i bol som rád, keď som sa našiel na námestí.
   </p>
   <p>
    Pán Andrija tiež zunoval tento shustnutý vzduch, v ktorom každou chvilou mohla sa
         strhnúť búrka — dnes ráno vysadol zas na mula a odišiel na baštinu. Má vraj tam robotníkov,
         ktorí okopávajú vinice.
   </p>
   <p>
    Po obede okolo piatej vyšiel som (do mesta) po visitách. Keď som obišiel nižní koniec,
         prišlo mi prejsť piazzou. Je plná, sťa u nás v jarmoku. Niektorí sedia na kamenných
         sedadlách, postavených (okolo domov) po priedomiach a na priestore pred chrámom. Iní sa
         zabávajú „o balon“, totiž o lobdu. Najviac šuhaji od 15 — 20 roční, ale najdú sa i ženači,
         ktorým deti chodia do školy. Ti, ktorí sú „hore“, vyrazia lobdu, lenže nie kyjakom, ako
         kedysi my na revúckych lúkach, ale dlaňou. Nenie to tak jednoduché, už preto, že dlaň dosť
         pritom trpí. Lobda sa vznesie do výšky a letí na druhý koniec piazze, kde už čakajú tí čo
         sú „dolu“. Keď lobda už dopadá, vtedy ju zas v letku začapí dlaňou, takže sa vráti k tým
         tam hore. Ak ju tí nestihnú začapiť a vrátiť nazad na dol — partia sa premení: čo boli na
         vrchu, idú na dol.
   </p>
   <p>
    Na túto hru veľmi sa rád dívam. Najdú sa v nej veľmi vycvičení hráči a obhodití, ktorí
         vedia lobdu poslať na veľkú diaľku. Dakedy v divákovi zobudí sa chuť. Ak ide lobda naňho,
         neodolá: vyskočí a udre ju a zas sadne na svoje miesto. Zase ak dakto je nešikovný, sypú sa
         naňho vtipy, a všetko sa svorne smeje. Vôbec je na podiv, ako tento ľud, ktorý ináč ťažko a
         náruživo pracuje, lipne za takouto hrou, ktorá je sama v sebe namáhavá. Vôbec ako tento ľud
         miluje zábavy i po ťažkej dennej práci. Tam zas v ulici hrá päť šesť chlapov „na buče“ t.
         j. na gule. Prvý hodí guľu, a za ním hodí každý svoju. Kto hodil najbližšie ku prvej guli,
         ten vyhral. V tom sú niektorí tak zruční, že keď sa našly dve gule jedna pri druhej, oni
         hodia medzi ne svoju tak zručne, že gule sa rozpŕchnu.
   </p>
   <p>
    Ztratiac sa takto v pozorovaní, ani som sa neobadal, len keď šuchla popri mne postava
         ženská. Obzrem sa a vidím pani Doru. Mal som ešte času pozdraviť ju a ona kývla hlavou. V
         tom jej, keď vyťahovala čosi z vrecka, padla na zem rukavička. A ponevač ja som bol blízko,
         zodvihol som ju a pošiel za pani Dorou.
   </p>
   <p>
    „Ďakujem vám,“ ona, keď som jej oddal rukavicu. „Ostatne som to urobila schválne,“
         dodala začervenajúc sa. „No, čo by povedali vaši mravokárci, keby to vedeli! Chcela som na
         tento spôsob pár slov prehovoriť s vami. Sľúbite mi, že ma nezradíte?“
   </p>
   <p>
    Mne, neviem prečo, hlúpo srdce živo strepotalo a dych sa utajil. Niet divu; v takýchto
         situáciách sa nenajde často človek slobodný s vydatymi ženami.
   </p>
   <p>
    „Povedzte mi: či je tetka Kate von z nebezpečia?“
   </p>
   <p>
    „Ano,“ odpovedal som — „nakoľko moje ľudské výpočty siahajú.“
   </p>
   <p>
    „Dobre robíte, keď si nechávate zadnie dvierka“ — usmiala sa ona. „Následkom toho moja
         prítomnosť tu je (o) zbytočná. Ako vôbec bola zbytočnou — či nie?“
   </p>
   <p>
    Ja som pohol plecom, nemohúc odpovedať celkom otvorene.
   </p>
   <p>
    („Ale ťažko mi odísť“) „Prosím vás, oddajte tento lístok na pošte, ale nie na tunajšej.
         Tak niekde, kde nás dobre neznajú. To je lístok mužovi. Nechcem, aby sa vedelo, že som mu v
         tieto dni písala.“
   </p>
   <p>
    Ja som bol v rozpakoch. Konečne v mojom okruhu boly len dve pošty a z tých jedna ako
         druhá nevyhovovala podmienkam pani Dory. Do druhého okresu nemôhol som očakávať, že ma budú
         zvať: a ísť tam schválne k vôli listu, bolo by nápadné a čas mi nedovoloval.
   </p>
   <p>
    „Tento list pošlem do P.,“ navrhoval som panej.
   </p>
   <p>
    „Posol (ho) prečíta adressu,“ namietala ona.
   </p>
   <p>
    „Ja takého najdem, čo nevie čítať.“
   </p>
   <p>
    S tým sa uspokojila. Poďakovala mi a vošla do domu, kam sa bola vybrala na visitu.
   </p>
   <p>
    Listok skutočne znel na adressu Sign. Vicenzo Zlatineo, písaný nevycvičenou ženskou
         rukou. Nebodaj budú v ňom stížnosti a snaď naliehavá žiadosť, aby ju muž vytrhol z tejto
         nepríjemneho postavenia. Konečne kto bude zazlievať žene, že sa nudí, keď odrazu nemá
         ničoho toho, za čím lipne. Nemá ani jednej podmienky, ktorá dľa jej mienky, má byť soľou
         života. Veď nieto ani len spoločnosti, ako tak zodpovedajúcej jej vkusu. Strýc Tomážo veru
         málo vyhovuje so svojimi starymi rozpomienkami na Paduu, i na spôsob, akým klamal
         professorov pri zkúškach. A strýc Andrija už ani toľko, svojimi rozprávkami o baštine, o
         okopávaní révy, o podpieraní, podrezávaní, polievaní a lovení sardiel. A iná zábava? Na
         príklad visity po domoch. Nečuješ o druhom, ako ohovárať susedku, vysmievať sa, čo môže byť
         zábavné, ale len tomu, kto zná pomery. Divadlá? 0 tom vôbec nemajú pojma. Boli raz dva
         herci a deklamovali čosi, ale o dva dni odišli, lebo sa im nechcelo prednášať v prázdnom
         lokále. A sama mládež aby pririadila divadlo? Niet predovšetkým, kto by prepísal úlohy a
         potom pre dievča by bolo kompromitovaním, keby vystúpilo na javište. Neostane nič druhého,
         ako chodiť na omšu k vôli zábave: a tie večerné prechádzky po piazzi od 8-10 večer, ak
         neduje bora alebo neprší.
   </p>
   <p>
    Človek konečne obíde sa bez všetkého tohoto, menovite ak má stálu prácu a len trochu
         obľubuje knihy. Aspon nenie na daromný spôsob vyrušovaný v práci. Ale kam sa die ženská,
         ktorá nemá práce a nevie si ju spraviť?
   </p>
   <p>
    Naozaj som sa potešil, keď na druhý deň pozval ma „zabavni odbor“ tunajšieho
         čitateľského spolku ku plesu. Začiatok o 8 hod. večer. Vstupné nič.
   </p>
   <p>
    Po večernej visite oznámil mi pán Tomažo, že ide na ples. Nemôhol som sa prenadiviť na
         tomto odhodlaní. Človek ktorý nebol v čitateľskom spolku dobrých desať rokov.
   </p>
   <p>
    „Ja budem kavalír našej pani Dory,“ pochlúbil sa so stareckou komičnosťou. „Čo chcete,
         musíme jej ukázať, ako sa zabávame v našich veľkých miestach.“
   </p>
   <p>
    „Milosťpani sa iste bude dobre zabávať,“ doložil som s úsmevom, za ktorým sa skrýval
         neveriaci Tomáš.
   </p>
   <p>
    Musel som sa potuteľne smiať na plesových prípravách pani Dory. Celý nasledujúci deň
         ztratila na ne. Od plesu sľubovala si veľa, i celá ožila. Nebolo mojim úmyslom kaziť jej
         illusie, ale vzdor tomu musel som podotknúť: „Nebude sa to ani zďaleka podobať vašim
         plesom. Neračte si robiť veliké starosti s toaletou.“
   </p>
   <p>
    „Takto preca ísť nemôžem.“
   </p>
   <p>
    Ja som pred deviatou odišiel do čitateľského spolku. Pomedzi špáry zatvorených okeníc
         predieralo svetlo. Z dnuka zavznievala muzika — harmonika v sbehlých rukách majstra Duje.
         Vyšiel som schodíkmi nebezpečnymi na prvé poschodie. Na chodbe stojí sveta, akoby nabil —
         najviac parobkov 12-16 ročných, dakoľko slúžok — podajedne v bielych kamizoloch pre prípad
         tanca. Medzi touto chasou vývodí „šiorra Jele“, žena vysoká, suchá s chlapským klobúkom
         kloptavým, z pod ktorho visia vlasy po pleciach. Bola raz v ústave choromyselných v
         Šibeníku päť lebo šesť mesiacov, teraz užíva zlatú slobodu.
   </p>
   <p>
    „Ala dica, čuvaj — (gre) eno gre likár!“ kričala, keď som sa zjavil na chodbe. „Živili,
         šior dottor, živili!“ volala, dvíhajúc do vzduchu svoj klobúk. Deti skutočne sa mi
         vystúpily, takže bez ťažkosti som vnišiel otvorenymi dvermi.
   </p>
   <p>
    Okrem „meštra Duje“ našiel som iba dvoch troch mládencov. Z dám sa ešte neukázala ani
         jedna. I „odbor“ sa kdesi zapotrošil, snaď hrá dakde „tercil“, kým bude môcť nastúpiť. Pre
         p meštra Duju spravili vyvýšené miesto z dakoľko mocných feršlagov v samom kúte, takže
         medzi pausami môhol sa pohodlne opreť do kúta a driemať bez bázne že sa prekoprcne i s
         celou „tribunou“. Inač sala bola naparadená. Stoly povynášané, okolo ktorých sa číta,
         shovára alebo hrá. Okolo stien úzke kanapká a stoličky. Okolo obrazov, oblokov a zrkadiel
         draperie bielo-červeno-modré. Podlaha vymetená a čo viac — pokropená. Nuž vôbec všetko
         správne pre znamenitý ples. V susednej izbičke, ináč herni, je improvisovaný bufet. Šiorra
         Marica nahotovila do veľkých fliaš vína, (dakoľko) dve fliaše mareny, jednu flašu
         malinového saftu, asi tucet citronov a košíček pomarančov.
   </p>
   <p>
    „Bude tuná všetkého požehnania božieho dosť,“ hlásila mi šiorra Jele s kloptavým
         klobúkom — „len aby ste dobre traktovali ženské, šior dottor.“
   </p>
   <p>
    „Ej, na každý pád musíme,“ sľuboval som.
   </p>
   <p>
    Pre dámsku toalettu je reservovaná izba na druhom poschodí vo spálni šiorre Marice,
         hostinskej. Mužskí nemajú vôbec nárokov na toalettu, a čo treba napraviť, môže sa napraviť
         i na chodbe, jest jej „dobar bokun“, t. j. kus.
   </p>
   <p>
    Vnišli i páni od odbora i s kravatami i limcami. Pozdravujeme sa. Medzitým vtisla hlavu
         do dverí služka: šior Nikota, o chviľu naša Ane od šiorre Káty, zas slúžka podeštátova, zas
         od šiorre Lukre. Vôbec musely prísť slúžky „zavirit“, či je tam „dakto“, lebo nie. Slúžky
         daly patrne priaznivý rapport, lebo neminulo štvrť hodiny a dvorana šumela naším dámstvom.
         Pravda na mne zostalo odium, lebo každý podotkol na slúžkin referst, že je tam „likár“: „E
         da, on mora biti svagde prvi!“ Ženskú by to mohlo sice urobiť na dva týždne nešťastnou ale
         my sa otrasieme a odium padá ako s husi voda.
   </p>
   <p>
    Dámy sa dostavily v mantillách, kepeňoch i hrubých teplých šavloch; tento ballast
         uložily v „toalette“, tam hore. Nám sa preukázaly ako pestrý motýl keď sa vylúšti zo svojej
         škaredej kukle, v pestrých toalettách. Prevláda biela barva, zvlášte na živôtkoch, napospol
         hermetične pozapínaných do samého krku. A po tomto bielom zelenejú a červenajú sa všakové
         listy a kvety, sťa tu na vyhorenom trávniku zelená sa málva. Ináč pekne to stojí týmto
         čiernym kráskam s vlasmi ako žužol a ohnivými očima. Prišla i pani Dore v šatoch svetlo
         (šedých) modrých, ktoré neboly celkom zatvorené. Toaleltou i chôdzou veľmi sa odrážala od
         svojho okolia.
   </p>
   <p>
    A teraz: „ala, da se pleše!“ Kým nezhustne vzduch a nezačne nás oblievať znojom. Tančí
         sa polka, trochu po pamäti, trochu po hudbe i trochu po dupote, ktorý sa v takte ozýva.
         Trochu dobrej vôle a ide to. Skrúcať sa ti veľmi netreba, lebo je nie nadbytok priestora.
         Ale i takto je každý spokojný, daktorí sú až blažení. Keď skončila polka, práve som tančil
         s pani Dorou, ktorú akosi každý obchádzal. Medzi pausou som ju doprovádzal po dvorane.
   </p>
   <p>
    „Per la Madonna santissima!“ zvolala ešte zadychčaná — „Povedzte mi, ako môžete tu
         vydržať hodinu. Povedzte mi, vy človek vzdelaný, z ďalekého sveta. Ja, vyznám uprimne,
         banujem, že som prišla.“
   </p>
   <p>
    Ako som vedel, tak som sa vyhováral i dodával jej chuti. Ona ešte sa nemohla uspokojiť a
         hádže na seba kríže. Pozdáva sa jej, že zapadla do zlej spoločnosti, a ledva sa dá utíšiť,
         že prišla. Konečne sa zaplietla do rozhovoru s pani podeštatrušou a ja našiel vhodnú chviľu
         ztratiť sa tejto nespokojnici.
   </p>
   <p>
    Poobchádzal som pánov, ako s koledou: vložil im na srdce, aby šiorru Doru chytali z ruky
         do ruky; lebo že ináč zbedzgá. Menovite som sa zastavil pri „škrivanovi“, t. j. pisarovi
         veľkokupca Vidovića, ktorý jediný z pánov zjavil sa v bezvadnom gala. Nie darmo bol
         dobrovoľník v Graci! Jeho úzka biela tvár s akymisi vyžranymi zubami, nebola veľmi
         sympatická, ale šior Dinko bol preca kavalír každou žilkou. Klak vedel držať ani rodený
         „miništar“. Upomenul som i druhých pánov, zvlášte Božu, Matu, Milu, Vicka i Bepu — z
         ktorých každý sa podobral neľutovať ani podošví „ba ani zdravia a života“ aby mohli čestne
         dostáť svojej úlohe. I skutočne nasledujúci tanec, quadrilla, hneď si s ňou objednal šior
         Dinko, škrivan, nechajúc svoju malú, mladú ženičku na ľade. Z čírej vďačnosti vzal som ju
         ja pod svoje krýla, ak vôbec takí anjeli ako ja, môžu vôbec o krýlach hovoriť. Šior Dinko
         bol aranžér, komandoval francúzsky; dával si veľkú „importanzu“, tedy vážnosŕ, bárs mnohí,
         medzi nimi i ja, sme si boli istí, že kadrillu i bez komanda ta dobijeme. Prišiel i
         podešta, teraz v čiernom kabáte a z profilu hľadel na náš „tanec“. Muselo to (dakedy) tu i
         tu i tak sa predstaviť, tá naša quadrilla, ako keď vyťahujú plnú sieť sardiel do člna.
         Aspon pani Dore, keď sa našla so mnou, sa mi túžila, že „patí“ na nohy, t. j. že ju
         zabolela noha. Šiesta figura išla najlepšie i robili sme s ňou dlhočiznú komediu. Všakové
         execírky, ani kompania na execirplaci. Na tomto naš aranžer si práve najväčšmi zakladal.
         Keď sme prišli — dľa komanda, do bližšieho styku s tanečnicami, vtedy zaiskrily oči publiku
         z ambitu a počuly sa hlasy: „Nože bližšie, šor Bepo!“ Alebo: „Tento tanec je znamenitý!“ A
         vtedy mestský „kaporondo“, t. j. hajtman, zakričal: „Čušíš, hovädo, keď ,vela gospoda‘
         račia sa ,divertit‘. A či nevieš ,creanzu‘?“
   </p>
   <p>
    Prvý diel plesu vyvrcholil okolo jedenástej v „monfrinu“. Aranžer vyvedie tanečnicu za
         ruku, prevedie ju po dvorane, všakovak cifrujúc a oddá ju, komu sa mu zdá, že asi takto
         zodpovedá. Monfrinu mòže tancovať a riadiť len človek, ktorý vie pekne kombinovať
         túto s týmto a onú s oným. Aranžma je ťažké, lebo dáva príležitosť i k vážnym kombinaciam.
         Každý je zvedavý, ako sa vynajde aranžer, aby nikde nevyzval neľúbosť.
   </p>
   <p>
    No náš šior Niko Plenković je muž zkúsený. „Ta-ta-ta, ta-ta-ta,“ zavznela harmonika a on
         už vedie pani Doru, merajúc nás jedneho po druhom, ktorý ju „meritá“. Oddal ju starému šior
         Tomažovi, ktorý pyšne s ňou špacíruje. Teraz vytiahol šioru Anďulinu, staršiu dceru
         podeštovu, a kráča za prvým párom. Keď zas obišiel dvoranu, dal šiorru Anďulinu jej
         najmilejšiemu, šior Andrijovi Zubićovi, ktorý hneď sa pustil cifrovať kavaliersky za starým
         Tomažom, ktorý išiel iba drobným krôčkom, sťa by „sekal sekaničku“. Mladšia dcera podeštata
         pripadla mojej maličkosti. Idúc tou stranou, kde sú dvere, privolala mi šiora Jele s
         klobúkom na hlave: „Evola ti, hkár! Boga mi, liuska te cura dopala!“ (Ubohá moja) Všetko v
         ambite sa rehlilo a mestský kaporando zas rozháňal „šempiasto svita“. Neborka moja
         tanečnica, šiorra Katina, začervenala sa ako ruža, bárs nemala veru príčiny, lebo len svätú
         pravdu vykríkla šiorra Jele, dľa porekadla, že „pjan i lud nikad nelaže“.
   </p>
   <p>
    Na prvý pár sa nás na tento spôsob nastýbalo okolo dvacať párov. Šior Niko Plenković sa
         konečne spotil vyvádzajúc krásavice a dajúc každej jej quasi súdeného. My sme zas nemali
         inej práce, ako dľa taktu prevádzať svoje tanečnice. Na rozvažité: „ta-ta-ta, ta-ta-ta“
         prišlo rychlé: „Tra-tatata, tra-tatata“, kde sa ti tanečnica vytrhla z ruky a vstúpila do
         stred dvorany, cifrujúc. Kdežto my tanečníci sme utvorili vonkajší kruh a s podopretými
         bedrami, cifrovali, ako kto môhol.
   </p>
   <p>
    Niet pochybnosti, že tento tanec rozohrieva najväčšmi, lebo sa ponáša veľmi na náš
         čardáš; možno i preto, že každý má tanečnicu, ktorá mu najväčšmi „komoda“, ktorá sa mu
         najviac pači. Končí sa spevom, kde sa mužskí postavia na jednu a ženské na druhú stranu a
         odrazu(za) pri zvukoch polky musí každý útokom hnať na ženský tábor a inštinktivne vyhľadať
         svoju tanečnicu a vykrútiť ju v dakoľko rýchlych túrach.
   </p>
   <p>
    V takomto ohni, nemal som ani príležitosť stopovať, čo sa naokolo robí. Keď meštar Duje
         skončil, ja som videl šiorru Doru stáť pri gardedámach s pánom Tomažom. Upotená veľmi
         nebola, zato šior Tomažo si utieral zátylok svojou modrou šatkou. Keď som prešiel popri ňom
         so svojou tanečnicou, mihol mi okom veľmi spokojne, akoby chcel povedať: „Vidíš, aký som ja
         junák“.
   </p>
   <p>
    Cez pausu hľadel každý, aby (mu) dámy netrápil smäd. Šiorra Marica mala plné ruky práce,
         vytláčajúc tučnymi rukami štavu z citronov a preciedzajúc ju do pohárov. My sme „slúžili“
         sami dámam týmto chladným nápojom; iba kto chcel sa uvrhnúť do väčších kelčíkov, slúžil s
         malinovou šťavou, ktorá vo velikých pohároch veľmi imposantne sa vynímala.
   </p>
   <p>
    My páni traktovali sme sa najviac čiernou kávou, ktorej sa minulo dakoľko konvíc, a len
         daktorí vypili po pohári vína. Keď sme dvoranu trochu prevetrili a trochu si vydýchli,
         zobudili sme meštra Duju. On už vedel z viacročnej praxi, že príde „volenka“, i intonoval
         akúsi starosvetskú mazurku. Vyberaly si nás jednoho za druhým tie naše dámy a doniesli nás
         dokonale do potu. (Keď ma)
   </p>
   <p>
    Keď ma pojala pani Dore, spýtal som sa jej, ako sa zabáva.
   </p>
   <p>
    „Eh, čo že povedať: musím vyznať, lepšie, ako som očakávala.“
   </p>
   <p>
    „No vidíte, i my vieme sa dobre zabávať.“
   </p>
   <p>
    „Plesom sa toto nesmie volať“ — vraví ďalej pani Dore, snažiac sa vpadnúť do taktu, z
         ktorho bola vybočila. — „Skôr je to domáca zábava. Ale sa musí dať, že nenútená.“
   </p>
   <p>
    S týmto úsudkom odišla domov hneď po prvej kvadrille spolu i s ostatnymi dámami. My sme
         odišli a urobili miesto ct. obecenstvu z ambitu, ktoré rozmnožené slúžkami, zabavilo sa do
         svitania.
   </p>
   <p>
   </p>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2578289">
       </a>
       IV
      </h2>
     </div>
    </div>
   </div>
   <p>
   </p>
   <p>
   </p>
   <p>
    Dľa všeobecného úsudku náš prvý ples vypadol znamenite. Čulý odbor zasadol hneď v druhý
         deň a koniec porady bol na nasledujúcu sobotu zase ples, ale maškarný. Toto bola najväčšia
         udalosť tohoto dňa, ak len nerátame tú druhú, že prišli na mestský dom dvaja z kopaníc, a
         jeden z nich mal zaťaté do chrbta kosákom, ktorým sa obrezáva réva. Stalo sa to tak
         mimochodom („sulacajuć“) za škerac, tedy zo žartu. Keď sme ranu sošili a obviazali ako
         svedčí, naši bodrí „čabani“ odišli „u Vrhe“, keď sa u šiorre Marice potúžili.
   </p>
   <p>
    Ja celý deň musel som prijímať komplimenty, že som sa výtečne zabával, i ako to včera
         bolo pekné a elegantné.
   </p>
   <p>
    Šiorra Kate bola tiež v ružovej nálade. Dnes prvý raz „pochúpila“ zjesť dačo
         obsažnejšieho. Trvala dlhá porada so mnou, čo by tak mohla k obedu. Resolvovali sme jej
         celé krýdlo od sliepky, nad čim prišla do vytrženia.
   </p>
   <p>
    „Vôbec môj doktore, tejto noci som dobre spala, ani „puh“. Ja neviem nič, ani kedy sa
         vrátili z plesu,“ chválila sa mi ako s velikým víťazstvom.
   </p>
   <p>
    „A musíte vedeť,“ vysvetlovala mi Ane s triumfom v tvári — „že šior Tomažo búšili nohou
         do stoličky, že sa prevrhla. ,Jaj reku, padla mi hospodarica z postele,‘ pomyslela som si,
         strhnúc sa zo sna. Pozrem na posteľ — a vidím ti ich, že spia, ani v oleji. ,No reku,
         zdravý majú sníčok.‘“
   </p>
   <p>
    Šiorra Kate krutila hlavou usmievajúc sa s tým šťastným úsmevom, ktorý má iba pacient po
         prestalej ťažkej bolesti.
   </p>
   <p>
    „A viete, čo sa stalo?“ ohlásil sa vo dverách pán Tomažo, „naša gazdina včera večer si
         prihla, i to ju povalilo.“
   </p>
   <p>
    „Na-na, vidíte, čo vychytia na mňa. Ešte že som korhelica!“ A zamyslela sa trochu,
         pozerajúc kdesi do nekonečna. „Vyznajúc pravdu, ja som sa už celkom „pregorila“, keď sa mi
         to navrátila horúčka. ,Jednu si prestala,‘ pomyslela som si — ,túto už neprestojíš.‘ A keď
         tu prestála som i druhú. Ach, čo som sa nakašlala! A tej noci ani raz. Iba ráno keď som sa
         prebudila päť šesť ráz. Nuž ďakovať Bohu i sv. Rochu — ešte azda dožijem jednu oberačku.“
   </p>
   <p>
    Celý dom zostal v nálade akejsi povznešenej. Pán Andrija neodišiel na baštinu, bárs
         slaviky sa tam už ozývajú, len aby bol obedu prítomný, „ako bude Kate oberať krýlo“. I
         šiorra Dore nepripadala si tak zbytočnou, umienila si okrem sliepky, spraviť ešte dáky iný
         kumšt.
   </p>
   <p>
    „Ach — čo chcete, treba ju nechať,“ akoby sama seba tíšila moja pacientka — „keď má
         vôľu, nechže ukáže, čo vie. Ja to síce jesť nesmiem, ale moji bratia zato môžu. Alebo“ —
         čosi jej preletelo hlavou, čo sa nemohla odhodlať vysloviť. „No, veď uvidíme…“
   </p>
   <p>
    Veľmi som sa začudoval, keď asi o hodinu prišla Ane „s poníženou službou“, aby sa mi
         páčilo k nim na obed.
   </p>
   <p>
    „Oh, čo že toto znamená!“ zadivil som sa.
   </p>
   <p>
    „To si hospodarica žiadajú a šiorra Dore sa podobrala spraviť obed.“
   </p>
   <p>
    Nuž to som už len odmietnuť nemôhol.
   </p>
   <p>
    Na obede sišlo sa nás viacej. Pleban, „aby sa mu nahradilo, čo mu ušla štola“, dvaja
         sestrenci šiorry Katy: šior Vice i šior Tone. Bolo nás na túto miniaturnu jedaleň práve
         dosť. Okrem sliepky, našlo sa i dakoľko čvíkot, ktoré ešte vždy sú dosť (tl) tučné. A
         najhlavnejšie: šior Andre je poslal Mika na baštinu, nech donesie „jančića“, baranca „vieš
         toho čierneho od tej kornuty“, ktorý je taký „že sa mu len tak koža na chrbáte vozí“.
   </p>
   <p>
    Keď zvonilo obed, prišiel som do Zlatincov. Ane behala ako bez hlavy, hore a dolu
         schodmi, snášajúc „potreby“ pre sľúbený „koch“. Šior Andre je zamračený.
   </p>
   <p>
    „Pomyslite si, čo sa prihodilo!“ rozpráva nám i s velebníčkom. „Pošlem Miku na baštinu
         po baranca, tu on už nenašiel čobana dolu, musel za ním do vrchov. A pri krdli našiel
         miesto môjho čobana jeho švagra, a ten mu nechcel vydať baranča, že vraj, kto vie, či je on
         nie dáky zlodej, keď mu švagor ráno o tom nič nespomenul. Miko musel sa vrátiť dolu,
         vyšikovať do vrchov čobanovu ženu. Tá nevládze ani chodiť, lebo je dýchavičná, i tak sa
         odtiahlo do terajška. Just teraz čo ho doniesol.“
   </p>
   <p>
    „He he he,“ smeje sa don Niko, paroch, ale smiech mu neide akosi od srdca. Vyznám, i ja
         s akýmsi sileným humorom som doložil:
   </p>
   <p>
    „No, váš „jančić“ na tento raz si „škapulal“ kožu. Môže byť povďačný Mikovi, že ho
         neznal švagor vášho čobana.“
   </p>
   <p>
    A baranec, ako by nám naschvál sa chcel vysmievať, zabľakotal kdesi vo dvore.
   </p>
   <p>
    Pán Andrija mal pokazený dnešný obed. Tešil sa, ako nás pohostí nielen čerstvou
         pečienkou z ražňa, mäkkou sťa páper s kožtickou prižiarenou chrumkavou, ale menovite
         praženymi drobkami barančími, ktoré sú opravdová lahôdka.
   </p>
   <p>
    I šiorra Kate bola touto nehodou nemile dotknutá. „Či vidíte „dešgraciu“!“ zvolala, keď
         som vstúpil k nej s don Nikom. „I toto sa ešte nikdy nikomu neprihodilo. Ale to Andrija!
         Nie aby pripravil všetko a potom — — potom zval hosťov, ale spraví improvižadu. Ah, aboj
         meni!“
   </p>
   <p>
    „Ale čo sa trápite, šiorra Kate!“ tešil ju don Niko, muž praktičný a uznanlivý. „To je
         najmenšia starosť. My tu sme mládenci!“ a udrel mi dlaňou po kolene, že som sa strhol celý.
         „Nie sme my rozmaznaní: zvlášte keď je hospodarica v posteli. A potom — treba si dodávať
         „kuraja“ a nepadať na duchu.“
   </p>
   <p>
    Z jedálne bolo čuť štrkať taniermi a nožami a o malú chvíľu zacengali vidličkou o pohár.
         „Á — bona parala“ — riekol don Niko, i pobrali sme sa do jedálne.
   </p>
   <p>
    Na tanieroch bola už rozdelená „manistra“: polievka „s rizima“ a v nej rozkrájané drobky
         zo sliepky. Je to husté a dali nám plný tanier, takže už po tejto prvej „piatanci“, po
         prvom podnose, môžeš smelo stať od stola. Sotva odniesli taniere a ližice,* už sa kúri na
         stole plná misa baraniny a kuraciny. Šior Andre ako „kućigazda“ sam nás podeloval
         najlepšimi kuskami, vlastne kusiskami. Baranina v túto sezonu je najlepšia, jemná,
         šťavnatá, aromatičná, menovite „feta“ od rebier je delikatna. Miesto šalatu predložili nám
         „sparoge“, našu špárgu; lenže táto nevyrástla v teplej hrade, ale divoko vo „Vrchoch“,
         medzi kamením. Následkom toho má nahorkastú príchuť, ktorá draždí apetít. Bola „načinjena“
         s olejom, octom a vajcom na tvrdo. *Už sa kúri na stole „fegate“, vyprážaná barania
         pečienka. Sotva sme sa „deštrigali“, s nima už…
   </p>
   <p>
    Nastala pausa, ktorú sme upotrebili na hojné „libacione“ výtečným vínom z pivnice pána
         Andrije. Daktorí, čo sme mali remene, museli sme sa hotoviť k ďalšiemu boju rozpúšťaním
         aspon o tri dierky, čo sa robilo nepozorovane. Medzi jedením, držali sme sa fraterskej
         regule, netratiac márne reči. Keď sme si takto vydýchli, doniesli nám vyprážané čvikoty.
         Šior Andre ich vlastnoručne rozdelil, na každú hlavu po dve. Nevyzeraly sice vábive so
         svojimi holymi priškvarenými hlavami a pokrkvanymi stehnami, iba čo pod pazuchou zpod kožky
         prižiarenej presvitalo sadlo.
   </p>
   <p>
    „Škoda, už sú nie také tučné,“ poznamenal pán Andrija, berúc jednu na muštru.
   </p>
   <p>
    „Ale preca sa dajú jesť,“ potešil ho don Niko.
   </p>
   <p>
    „To je viac pre zábavu, ako pre najedenie“ — ozval sa pán Tomažo. „Zvlášte s kosťami je
         babračka.“
   </p>
   <p>
    „Keď oberáš každú zvlášť!“ posmieva sa pán Andrija. „To sa takto je!“ A pol čvikoty
         zmizlo mu v ústach. Jemné kôstky prašťaly pod jeho zdravymi zubami.
   </p>
   <p>
    „Ale nám daj svoje zuby!“ odpovedá pán Tomažo, šiplúc sa so stehienkom.
   </p>
   <p>
    Ja som tiež bol náhľadu pána Tomaža, a jedol som čvikoty viac „z komplimentu“. Pán
         Andrija sa díval na nás s poľutovaním. On ako pravé dieťa prírody nemôhol pochopiť, že my
         sme proti tejto „gulozarii“ tak ľahostajní.
   </p>
   <p>
    Po tomto hlavnom kúsku doniesli na mise čosi krásne nadutého, s prižiarenou červenou
         kostičkou.
   </p>
   <p>
    „Á — bon džorno!“ svolali sme svorne s don Nikom, vidiac, že to čosi „sladkarije“ z
         furmy. „Hneď sa vidí mladá hospodarica,“ doložil don Niko.
   </p>
   <p>
    „Toho nebolo dvacať rokov na mojom stole,“ riekol pán Andrija s opovržením. „Ja to
         nejedávam.“
   </p>
   <p>
    „Tedy sa dívajte na nás, keď neradi „sladko“!“ smeje sa don Niko.
   </p>
   <p>
    „Ja rád sladko, na príklad „frittule“, (odpovedá) toto z furmy nie,“ vraví pán Andrija.
         „Ba viem frittule i piecť.“
   </p>
   <p>
    „Ešte čo!“ podivil sa don Niko.
   </p>
   <p>
    „Veru“ — a rozosmial sa pán Andrija, hodiac rukou — „ale od tých čias je pekných pár
         rokov, keď som sa tým zaoberal. Ozaj, doktore,“ obrátil sa znenazdania ku mne: „Viete vy,
         čo sú frittule?“
   </p>
   <p>
    „To bude to, čo sa jedáva na štedrý deň a na fašiangy. Vyzerá to ako české koblihy.“
   </p>
   <p>
    „To,“ odobril pán Andrija oprúc sa o stôl.
   </p>
   <p>
    My sme medzitým brali, čo nám mladá gazdina prihotovila: čosi na mandliach a orechoch —
         vôbec, „sladkarija“.
   </p>
   <p>
    „A to bolo v Chúmci, keď si vyprážal tie frittule,“ pripomenul pán Tomažo, nesúc do úst
         kúsok kocha.
   </p>
   <p>
    „Ľaľa, i ty si bol tam, teraz mi schodí na um, i nebohý šior Kekko Radić z Vrhúnca,
         prišli sme tam ku nebohej vdove kapitána Modlovića. Mala tri dievčatá…“
   </p>
   <p>
    „Jedna sa vydala za Miku Zorinho v Stražišći“ — poznamenal šior Vice, sestrenec pána
         Andrija, ktorý dosiaľ málo hovoril, najviac jedol. „Keď som bol ešte v Zadri, v komisii pre
         kataster, bola sa obrátila ku mne… hľa, File sa volala, aby jej syna preložili
         do-do-počkajte — “ kýval pritom prstom snížiac hlavu skoro do taniera: „Šibenika, ano, do
         Šibenika, lebo bol na Neretvi a tam ho zimnica drvila.“ Prihol pritom z pohára dobrý glg.
   </p>
   <p>
    „Tuto Tomažo sa mal tuho okolo jednej,“ pokračoval šior Andre kde prestal. „Stáne sa
         volala. Pekne urastená, vysoká, čierne oči — (propia) una belleza. A šior Kekko Radić…“
   </p>
   <p>
    „Dovoľte, zio Andre“ — pretrhol ho šior Vice, utrúc ústa obrúskom „na svu prešu,“ t. j.
         veľmi chytro, ako by mu čosi malo ubehnúť. „Ja som išiel hneď na „luogotenenzu“ a tam sa mi
         prihodila akurát pekná… Šiel som ku konžilieru Babrićovi: reku toto a toto, preložte ho do
         Šibenika, lebo tá File bývala v Šibeniku a chcela mať syna pri sebe. Čo chcete, ja som bol
         s konžiliermi ako brat, ako brat, ale Babrić povie: „Do Šibenika nemôžem, lebo tam je
         „neput“ kanonika Udiniho. Čo si počnem potom s ním?“ A ja hybaj „dretto“ k „namještniku“,
         vtedy bol starý Radič. „Eh, povedá, to je maličkosť a nevyplnili by sme ju takým dobrým
         vlastencom!“ Ano tak povedal. To bolo veľmi krásne čuť, ako to povedal. „Neput kanoníkov
         nech ide do Zadra a tento z Neretvi nech ide do Šibenika.“ I faktum, tak sa skutočne
         stalo.“ A zas chlipol z pohára, a chytro utrel ústa. „Čože starý Rodić, eh, naozaj, to bol…
         Alebo…“
   </p>
   <p>
    „Veď už nech dorozpráva zio Andre o tých frittulách!“ pretrhol si brata šior Tone.
   </p>
   <p>
    „Nech sa páči,“ ustúpil šior Vice trochu urazený. „Ja som len chcel tuto doktorovi
         podotknúť, „perke“ je „forešt“: aby vedel, čo bol starý Rodić. Viete, z tých starých,
         pravých, hrvatských generálov. S tým si môhol hovoriť ako s bratom, i národ šiel k nemu a
         on k národu. I keď bol cisár v Dalmacii, Rodić pýtal, aby telesná stráž ostala v Zadru. I
         tak cisár chodil bez stráže, pomyslite i v Zágorí, kde vtedy boli „hajduci“, a národ takto
         bezprostredne pri ňom a Rodić, to sa rozumie tiež. Toho vám mal každý rád, každý, zvlášte
         tento „baši“ narod, prostý svet, ako težaci…“
   </p>
   <p>
    „Viete, za sladkým sa treba napiť,“ pretrhol brata šior Tone, ponalievajúc do malých
         pohárkov starej „vugavy“. Sebe nenalial, lebo on nikdy nepil. Takto chcel brata prisiliť,
         aby umĺkol.
   </p>
   <p>
    „Živila naša hospodarica,“ nazdravil don Niko, neviem ktorej, či mladej, čo sa ešte
         trápila tam hore, v kuchyni, či šiorre Kate, ktorá práve sľúbené krýlo oberala. Vyprázdnili
         sme pohárky, don Niko zamľasol dva tri razy, mihol na mňa a rečie: „Roba fina, doktore —
         finiššima“ — a cmukol priložiac štípku k ústam.
   </p>
   <p>
    Staré víno, sladké ako mäd a spolu ohnivé ako vatra, vstúpilo rovno zo žaludka do hlavy
         a vykúzlilo rumeň na všetky tváre. Oči nám zahorely, dostavila sa bezstarostná zdieľnosť.
   </p>
   <p>
    Šior Vice práve bol v ohni, rozprávajúc o svojich loveckých kúskoch, dosť hodne
         garnirovaných latinou, keď tam shora prišlo ešte jedno prekvapenie. Ane doniesla dve misy.
         Na jednej rozkrájané kúsky čerstvého syra, pripečeného a posypaného cukrom, na druhej
         „škuta“, t. j. hustá (kôra) vrstva, ktorá sa sošanuje zo žinčice prvej, než počne vrieť. Je
         to chuti sladkej, mäkké, jemné a veľmi syté.
   </p>
   <p>
    „A ben veňa!“ zvolal šior Tone, vidiac tieto zriedkavosti v tejto predjarnej sezone.
         „Toto sú pravé ľahôdky.“
   </p>
   <p>
    Za tymito ťažkymi jedlami sa polievalo samou vugavou. Spoločnosť sa rozdrobila na prvky.
         Šior Vice zabával don Niku o svojich dobrodružstvách v Benátkach a mne šior Andrija
         dorozprával udalosť v Chúmcu, ako totiž pražil frittule. (Vec bola jednoduchá. V)
   </p>
   <p>
    Vec bola jednoduchá: videl múku a olej, patrne dievčatá vdovy Modlovićky ju prihotovily
         pre frittule. Zo samopaše vsypal múku do oleja, nasypal soli, trochu piepra, rozmiešal na
         riedke cesto a začal kusy cesta hádzať do vriaceho oleja. Hotové frittule doniesol na stôl
         a šior Kekko Radić i brat Tomažo nevedeli sa prenadiviť, aké sú znamenité. I skutočne boly
         vraj také akých nikto nikdy nejedol. Dosť sa ho natrápil šior Kekko Radić: ako, čo ich
         spravil — nikdy mu už nevypadly tak dobre.
   </p>
   <p>
    „Kad se arčí, nek se arčí,“ pomyslela patrne mladá gazdina tam hore, sťa ten nebohý šior
         Mijo Buhnić, keď ponúkol svojich hosťov pohárom vody (bola suchota a v cisterne jej bolo
         málo): a poslala nám ešte mandle a suché hrozno i rakije. Dokončili sme najprv fľašku s
         vugavou a potom vypili po šalke rakije. Šior Tone v tom bol neuprosný, poneváč rakija je
         jediný nápoj, ktorý on pije.
   </p>
   <p>
    „Eh — obedovali sme ako kraljevič Marko“ — podotknul don Niko. „A ešte čo by bolo, nech
         sa to s tým jahňaťom nestane…“
   </p>
   <p>
    Keď sme urobili po cigarette, v jedalni sa zjavila mladá gazdinka. Všetci sme jej
         poďakovali, menovite šior Vice sa mal utopiť v komplimentoch, pripomenúc hneď akúsi tabulu
         u „namještnika Rodića“, pri ktorej bral účasť. Don Niko i ja boli sme v tom zdržanlivejší,
         lebo okolo stola tmolila sa ubohá Ane, bledá už či od zlosti, či od závisti, že „mladá“
         odnáša nad ňou víťazstvo. I servírovala nám zato znamenitú čiernu kávu, i neviem, či šior
         Vici nenamiešala do jeho blenu.
   </p>
   <p>
    Po čiernej káve „oslabili“ naši domáci páni, ba i don Niko zazíval dva tri razy do
         pästí. Bolo treba vziať ohľad na pacientku, ktorá po obede tiež zadriemala. Vytratili sme
         sa tedy čo možno bez šumu. Don Nikovi som zo žartu zavinšoval: „bona notte“. Malo to ten
         úspech, že o päť minút som ho videl, ako na obloku svojej izby zatvára okenice. Do samej
         piatej boly tak zatvorené.
   </p>
   <p>
    Večer som prišiel k šiorre Kate, i našiel pri nej šiorru Doru v živom rozhovore. Bolo
         toto prvý raz, čo som ich takto zastihol.
   </p>
   <p>
    „Moja Dore,“ začul som ešte na prahu izbice — „človek sa musí obzerať na každý groš čo
         vydá, a ešte úradník!“
   </p>
   <p>
    Musel som sa ospravedlňovať, že som takto pretrhol ich rokovanie. Nato odpovedala šiorra
         Kate: „My sa len shovárame o pomeroch, v akých musí žiť chudák úradník. Ináč nič
         zvláštneho. Ale vy nám budete znať rozprávať dačo o včerajšom plese.“
   </p>
   <p>
    „To sa rozumie, že vás milosťpani nemala kedy o ňom poučiť. Mala toľko roboty do
         poludnia, že mi jej bolo až ľúto.“
   </p>
   <p>
    „Eh, čo ľutujete!“ zvolala stará v dobrej nálade, bárs jej nechutilo, že upotrebujem
         „milosťpani“. „Mladá je, nech sa trápi. Ja keď som bola v jej rokoch, išla som na hostinu
         do Pučišća, druhý deň pred poludním som sa vrátila, a viete čo znamená sem a tam na mulici!
         A tancovala som ako bláznivá a doma hneď musela sa chytiť roboty. Ináč nebohý pápe hneď by
         bol prišiel a začal: „A — šiorra Katina, iba po „divertimentoch“ a doma ako mrtvá. E veru
         pekne!“ Čo chcete: či sa ti chcelo, či nechcelo, musela si stisnúť srdce a hybaj, ťahaj…“
   </p>
   <p>
    „Nuž bál bol veľmi krásny,“ začal som rozprávať ja, pozrúc na šiorru Doru ukradomky. Jej
         v kútikoch úst potrhávalo i naskočily obe šelmovské jamky. „Dám sme mali dosť, práve koľko
         bolo treba — nechýbala ani jedna. Mali sme i postranných hosťov. Nuž a ja neviem, ako sme
         sa my činili, páni totiž…“
   </p>
   <p>
    „S vašej strany sa viac robiť nedalo“ — prisvedčila šiorra Dore a zas jamky naskočily.
         „Pomyslite len, a mia Kate, mňa dosial bolia nohy. Ah, či mi ich“ — krútila povážlive
         hlavou, s jamkami na tvári — „či mi ich umäkušili, hneď v tej prvej štvorilke.“
   </p>
   <p>
    „Eh, čo budeš žiadať, moja drahá — na dedine!“ pokarhala ju (pani) tetka vážne.
         Spozorovala, že sa mladica posmieva, i zle sa jej to dotklo. „Musíš vedieť, že je to všetko
         svet, ktorý cez deň musí pracovať a dakedy i ťažko pracovať. A večer — tiež sa mu chce
         zabaviť. A ver mi, rád prijíma už „vyšších“ do svojho kruhu i chová sa k nim s najväčšou
         zdvorilosťou…“
   </p>
   <p>
    „Veď ja nepovedám, (amia ziz) Kate…“
   </p>
   <p>
    „Ja viem, že ty to nie. Ja ti len tak vysvetľujem.“
   </p>
   <p>
    Pani Dore už nemala smelosti voľne sa vyslovovať pred tetkou, lebo sa bála, že ju
         zavráti. Ja som hľadel uviesť medzi ne rovnováhu, rozprávajúc aký bude na sobotu ples.
         Šiorra Kate počúvala s veľkým zaujmom, čo jej rozprávam, pani Dore bola trochu zlej vôle i
         nemohla sa viac rozohriať.
   </p>
   <p>
    Keď som sa sberal, podotkla i šiorra Dore, že má spraviť visitu u bývalého mešťanostu
         (podestu).
   </p>
   <p>
    „Najlepšie, doprovadí ťa tuto doktor,“ navrhla moja pacientka. My sme pristali, ja k
         tomu s istou hrdosťou, že mám tuná toľko dôvery.
   </p>
   <p>
    Pani Dore odišla „hodiť dačo na seba“ a ja opäť sadol.
   </p>
   <p>
    „Darmo je,“ začala stará, keď som sa na kanape rozložil — „toto je zvláštny druh ľudí,
         títo „veľkomešťani“. O nás sa nazdávajú, že nežijeme ako ľudia, ale ako statok v kŕdli. A
         verte mi, toto ma vie rozjedovať,“ doložila s okom plamenným. „My žijeme skromne, ako
         chudobní — ale žijeme poctive. Nerobíme tých veľkých parád, ale ani nežijeme na dlh a
         nečakáme na testamenty… Ja som Vici hneď vravela: synko, ak môžeš, utiahni sa. Najdi si
         jednu z našich. Veď i u nás sú dievčatá súce a keď ju oblečieš, tiež si vie pekne viesť.
         Ale to je mladosť: ide za tým, čo sa ligoce, ako muška za svetlom. A nepodvihne pozlátku a
         nenazre, čo sa pod ňou skrýva. To je mladosť…“
   </p>
   <p>
    „Odpusťte, ale ja myslím, že pani Dore je gazdovlivá i súca žena. Pravda len pre
         úradníka“ — podotkol som ja, akosi sa (nú) cítiac nútený zastať neprítomnú. „A to konečne
         dostačí. Keby sa bola vydala za statkára, ako je vnímavá, istý som, prispôsobila by sa i
         našmu dedinskému životu. Ale len časom. Odrazu nemožno žiadať, aby nám rozumela. Vychovaná
         bola celkom v iných názoroch…“
   </p>
   <p>
    „Veď práve to je, doktore, tak bolestné: musíš gazdovať, aby po tebe žili bezstarostne
         ľudia, ktorí ti nerozumejú.“ A pacientka sa hodila do hlavníc a hľadela do kúta. Hlas sa
         jej pohnutím triasol. „Museli ste pobadať, ako mi ťažko padalo umreť. Toto, jedine toto mi
         strpčovalo smrť. Nie konečne neprajnosť. Veď viem, že na druhý svet neodnesiem, čo mám. Ale
         to odcudzenie, ktoré našu rodinu rozčeslo. A to sa nedá dedictvom slepiť. Ba ešte bude
         potom horšie. Ja viem, že bude horšie. Moje mozole dajú spôsobu, aby všakové chúťky rástly
         a splnily sa.“
   </p>
   <p>
    Čo sa tu dalo robiť? Nepodvracal som ju. Staroba cíti sa nešťastnou, že prežila sama
         seba a vidí kus budúcnosti, s ktorou nemá nič spoločného. Budúcnosť, ktorú cele ináč si
         pred oči kúzlila. Vidí jasne, že (ď) chodník povedie na cintorín a tam zapadne v drobnom
         piesku a pokračovania nebude. Títo, na ktorých rátala, sú na ceste cele inej, ktorá vedie k
         idealom iným, i nikdy sa nebude križovať s jednoduchou cestičkou starých. Je to tragické,
         ale i prirodzené. (Nemá) Nieto podrostu, mnou vychovaného, (k) mojim idealom odchovaného —
         prirodzene so mnou hynie i ideal. Odumiera, lebo ja som sa nepostaral, aby žil v mojom
         potomstve.
   </p>
   <p>
    Toto asi cítila stará, hľadiac na svoju nevestu, na svoju dedičku. Až teraz precítla,
         keď ju videla zoči-voči: keď nepoznáva v nej samú seba, akou bývala v tých rokoch.
   </p>
   <p>
    Pani Dóra vošla zas v druhých šatoch. Šiorra Kate pozrela na mňa významne: chcela ma
         upozorniť, že hľa, jej obavy sú oprávnené. Ja som sa odobral od nej a odišiel so šiorrou
         Katou.
   </p>
   <p>
    Ešte som stál pod vplivom (rečí) predošlého rozhovoru. I ťažko si nadobudnúť tú
         elastičnosť, aby si sa hneď vedel vynajsť v druhej situacii. Následkom toho bolo na mne
         badať istú zádumčivosť. Pani Dore zaraz vycítila jej pôvod, i prekvapila ma hneď pred
         domom, keď mi riekla:
   </p>
   <p>
    „Vy ste sa shovárali s tetkou o mne. No, priznajte sa.“ Keď sa ma pýtala, zas jej
         naskočily jamky na tvár.
   </p>
   <p>
    „Ano, prečo by to tajil. Ak si žiadate, poviem vám i obsah…“ Táto otvorenosť prekvapila
         zas ju. Pozrela na mňa, teraz už vážne — i bolo badať, ako náhlo sa jej prsy dvíhajú.
         „Verte mi, nebol som zúčastnený v takom rozhovore, kde vás ohovárali. Ohováranie sa mi samo
         v sebe hnusí: menovite voči dáme, ktorú, ktorú…“
   </p>
   <p>
    Vybúšila v smiech, ja som cítil horúčosť v tvári viac od hnevu ako od studu. Ešte väčšmi
         ma ponížila jej poznámka: „Nože sa nezapleťte pre Boha. Vy ste sa celkom skonfundovali!“
   </p>
   <p>
    Na túto urážku odpovedal som mlčaním. Umienil som si, že budem čo najzdržanlivejší.
   </p>
   <p>
    „No a nepovedali by ste mi, o čom ste hovorili (so) s tetkou.“ Pozrela na mňa už vážne a
         ja jej vyrozprával, čo tetka hovorila. Len narážky tetkine na lakomosť dedičov som nechal
         pre seba. Zdalo sa mi, že by to bolo vyvolalo neúprosne roztržku.
   </p>
   <p>
    „Ja vlastne si nemôžem vybrať z toho, čo neni tetke po vôli. Asi jej je najväčšmi proti
         vôli, že ja vôbec existujem. A už s tým či chce či nechce musí sa spriateliť. Svet je na
         šťastie tak veliký, že máme v ňom obe dosť miesta. I jedna i druhá môžme sa v ňom zmestiť a
         každá žiť svojím spôsobom.“
   </p>
   <p>
    „O tom nebude nikto pochybovať,“ poznamenal som ja. „Tu je len jedna vec — že patríte k
         jednej rodine, ktorá nenie tak široká, ako celý svet. Pripadá vám tedy úloha zmestiť sa s
         ňou v tomto úzkom rámci. A následkom toho povinnosť, obmedziť sa v tom, čo druhým prekáža.“
   </p>
   <p>
    „Kto mi smie klásť takéto požiadavky?“ zvolala podráždená. Pred nami sa križovala cesta.
         Jedna dolu mestom, k domu bývalého podeštu, druhá za mesto, do viníc. „Poďme trochu do
         poľa,“ dodala hlasom tichším. „Povedzte mi, ako človek, ktorý videl kus sveta: smie či
         nesmie kto klásť tieto požiadavky?“
   </p>
   <p>
    „Závisí od toho, v mene čoho vám ich kladie.“
   </p>
   <p>
    „Ako to mám rozumeť?“
   </p>
   <p>
    „V mene rodinného pokoja, v mene rodinnej lásky má právo klásť i takéto požiadavky. A či
         sa vy nepodkladáte požiadavkám módy? Kto vám ich smie klásť? Kladie vám ich spoločnosť, v
         ktorej žijete. A či sa nepodkladáte požiadavkám spoločenského taktu?“
   </p>
   <p>
    „To je pravda, lebo tak chcem, lebo sa mi tak páči.“
   </p>
   <p>
    „Verte mi, najde sa tu i tu, čo sa vám celkom nepáči, ale vy k vôli pokoju i aby ste sa
         nedelila od druhých. Tedy z príčin celkom vonkajších, (ich pri) sa im pokoríte. Nuž a naraz
         tu, keď rodina vášho muža sa postaví pred vás, vy sa spierate.“
   </p>
   <p>
    „Tedy vy mňa odsudzujete!“ zvolala rozhorčená. „Ako to môže vzdelaný človek? Vy mne
         upierate isté práva a veľmi dôležité. Akým právom?“
   </p>
   <p>
    „Práve som to povedal. Právom pradávnym, u vás Juhoslovanov udomácneným. Kedysi bola u
         vás zadruga, kde veliká rodina patrila pod jednu správu a žila spolu, silná i bohatá. Aby
         sa také teleso udržalo, museli sa členovia podriadiť spoločnej správe; obetovať svoje
         osobné práva k dobru celku. Robili to ochotne, lebo zadruga im dávala veliké výhody:
         (zrani) mocnú ochranu pred každým nápadom, kde jeden bol za všetkých, všetci za jedneho.
         Ochranu pred biedou i chudobou, lebo čo mali ostatní, mali ste i vy. Nuž a vaša rodina
         tvorí dnes takú zádrugu, len to ináč pomenovala. Títo starí sa neženili a nevydali len
         preto, aby celosť majetku udržali, i taký celý majetok preniesli na svojich synovcov. Na
         každý pád obetovali jednu velikú osobnú výhodu: výhodu mať svoju rodinu tej idei, za ktorou
         šli. A naraz vy staviate sa im oproti so svojimi osobnymi právami. Na to oni môžu mať
         jedinú odpoveď. A tá by vám iste nebola príjemná…“
   </p>
   <p>
    „Ktorú odpoveď?“ pýtala sa so zatajeným duchom pozerajúc na mňa s istou nedôverou.
   </p>
   <p>
    „Aby ste sa zriekla i tých výhod, ktoré vám spolupatričnosť núka,“ doložil som chladno.
         „Vy rozumiete, čo ja myslím…“
   </p>
   <p>
    „Dedictvo myslíte, to je preci jasné,“ odpovedala cez zuby. „Inačej ste vy úzkoprsí. Ako
         svobodný človek nemali by ste takto rozprávať.“
   </p>
   <p>
    Ja som neodpovedal už nič, i bez slova sme došli k domu bývalého podeštu, kde som sa s
         pani Dorou rozlúčil.
   </p>
   <p>
    Na druhý deň ráno ma vyvolali do blízkej dediny. Nemal som ani kedy vybaviť visity tu v
         mieste; ostatne nebolo zvláštnych náhlivých prípadov, kde sa vyžaduje visita. Tu na dedine,
         ako obyčajne nahrnulo sa hodne chorých, prihlásil som sa v miestnom kláštore O.
         františkanov na obed. Po poľudní okolo štvrtej došiel Lyoydovský parník, a ja dľa obyčaja
         som odišiel na nábrežie pozreť, či dakto neodcestuje. I vystúpila z agentúry Lyoyda mladá
         elegantná dáma s vystretým slnečníkom. Pri nej som videl mužského v krikľavých žltých
         šatoch a čižmách s vysokymi sárami. Poznal som v ňom škrivana veľkokupca Vidovića.
         Obliekaval sa takto výstredne, keď ho nadišla zvláštna chúťka. V dáme by bol hádal na jeho
         ženu, lenže táto má voľnejšiu i postavu stepilejšiu. Keď som prišiel blízko poznal som v
         nej pani Doru.
   </p>
   <p>
    „A kam vy cestujete, milostivá?“ pýtal som sa zadivený.
   </p>
   <p>
    „Domov,“ odpovedá chladno. „Dostala som dnes ráno telegram od muža, že mi ochorel malý
         Petar. Pobrala som sa neodkladne, práve mám parník až do nás.“ Ja som pozeral prekvapený i
         s účasťou na ňu, no nepobadal som, žeby bola pre svoje dieťa dako zvláštne zronená. V
         kútikoch jej potrhávalo a na tvár naskočily jamky, i doložila: „Rodina kladie na nás
         zvláštne požiadavky, ktorým musíme podrobiť osobnú vôľu. Tak je i so mnou. Bars ťažko mi
         zanechať tak znamenitú spoločnosť, tak zábavnú, kde v sobotu bude maškarný ples: musím sa
         podrobiť povinnosťam, ktoré ma zovú. Pre mňa ztrata nenahraditeľná,“ doložila s úsmevom,
         ktorý len ja som pochopil. Začervenal som sa pod týmito (py) pichľavymi poznámkami pani
         Dory. Šior Dinko stal vo vytržení nad jej pochvalami a obrátený ku mne zvolal:
   </p>
   <p>
    „La vede, ke belli komplimenty!“
   </p>
   <p>
    Ja som sa mu rozosmial do tváre od jedu a on sa mi zasmial od zánosa a pani Dore si nás
         muštrovala s tým zvláštnym pohľadom, ako pozeráme na zvláštne zvieratá zatvorené vo
         zverinci.
   </p>
   <p>
    Nemohol som odolať, aby jej nevrátil komplimenty. I riekol som: „Čo len to, vám nenie
         ťažko obetovať našu spoločnosť povinnostiam rodiny. Veď práve vy patríte k tým vzorným,
         ktorí neidú toľme za výhodami, ktoré poskytuje spolupatričnosť, ako skôr za povinnosťami.
         My ľutujeme, že nás nechávate, ale toto nám je potechou v tej našej ľútosti…“
   </p>
   <p>
    Šior Dinko bol vo vytržení. Len po chvíli pobadal, že som riekol čosi veľmi veľmi
         zdvorilého, i zvolal: „Bravo, šiňor dottor, bravo!“
   </p>
   <p>
    A práve táto postava pána Dinka nás akosi sblížila s pani Dorou. Ju nesmierne bavilo,
         pichať ma i celú našu spoločnosť v jeho prítomnosti. Ja som jej odplácal ako som môhol a
         pán Dinko bol uchvátený tou záplavou vzájomných poklon. Parník pristal a náš spoločník
         musel odísť naložiť dakoľko sudov vína. My sme sa rozosmiali. Tento smiech nás sblížil.
   </p>
   <p>
    „Šťastie, že odišiel,“ riekol som, „my by sme sa boli zadusili od komplimentov.“
   </p>
   <p>
    „Zvlášte vaše boli veľmi jemné,“ vysmievala ma ona. „Ani len pán Dinko im neporozumel! A
         to znamená mnoho, či viete?“
   </p>
   <p>
    „A či smiem vedieť prečo tak naponáhle odcestúvate?“ preskočil som odrazu na iný
         predmet.
   </p>
   <p>
    „Viete tak všeličo, môžete vedeť i toto. Dostala som od muža telegram objednaný. Viete
         ten list, čo ste vy poslali na poštu, v ňom som si ho objednala. Po bále som obanovala, a
         veľmi. Bola som zvedavá na maškarný ples. Ale po včerajšom rozhovore s vami, lúčim sa s
         vašim mestom ľahúčko… Ďakujem vám, že ste mi obľahčili lúčenie.“
   </p>
   <p>
    „Naozaj mi je ľúto, že sme sa nerozumeli,“ odpovedal som vážne. „Vlastne že nechceli ste
         rozumeť. Ja som vám chcel len rozložiť stanovisko vašich starých, ktoré som považoval za
         spravodlivé keď i nie celkom slušné. Ináč som myslel, že nebudeme sa lúčiť s trpkosťou v
         srdci.“
   </p>
   <p>
    „Á — čo tu robíš, Dore!“ zvolala dáma z paluby, v stredných rokoch, s čiernymi vlasmi.
         „A či ideš i ty?“
   </p>
   <p>
    „Idem hneď!“ a už pobehla k parníku. Ale sa naraz obrátila a podala mi ruku. „S bohom,
         pozdravte tam doma. Vzdor tomu mi bolo príjemné môcť vás poznať,“ dodala tichúčko — „a keď
         prídete do našho mesta, na žiaden pád nás neobíďte. S Bohom!“
   </p>
   <p>
    Idúc nábrežím videl som ju vrteť sa veselo na palube vo spoločnosti troch štyroch
         mladších, starších dám.
   </p>
   <p>
    „Zlatá rybka vplávala do svojho elementu,“ pomyslel som si idúc do dediny.
   </p>
   <p>
    Šiorra Kate dávno vyzdravela. Môže ísť i do kostola. „Ale nejdem na veľkú“ — vrtí mi
         prstom pred očima — „nie, tam je mnoho „svietine“, ani na „procešsione“ — „jok“! Na malu,
         pri tichosti a potom v pokoji doma. Treba sa šianať.“
   </p>
   <p>
    A vôbec vo všetkom začala sa takto šianať. Odopierala si, čo predtým najradšej
         robievala. „Eh — nie. Raz sme boli vo výmoli, len len že nás nepritopilo. — Treba si dávať
         pozor…“
   </p>
   <p>
    Raz som prešiel popri ich dome a bol som veľmi smädný. Ale i horúčava bola veliká. Čosi
         ma ťahalo do Zlatineov, že vypijem pohár vína dobrého s vodou.
   </p>
   <p>
    Šiorre Katy som nenašiel doma, i šior Tomážo bol s ňou na návšteve. Prijala ma Ane,
         veľmi priateľsky ako vždy. Keď som si pýtal pohár vína bola zarazená.
   </p>
   <p>
    „Ak smiem ponúknuť šior dottor — radšej by vám spravila pohár limonády. Naše víno
         nehodno ani fajku tabaku. Všetko sa pokazilo. Pozrite, aké je.“
   </p>
   <p>
    Víno bolo hotový ocot.
   </p>
   <p>
    „A či toto víno pijú vaši hospodari?“ pýtal som sa s veľkým shrozením.
   </p>
   <p>
    „Skoro každé leto pijú takéto. Čo chcete: keď najlepšia sorta sa predá a nechá sa
         brečka…“
   </p>
   <p>
    „Ba ešte čo!“
   </p>
   <p>
    „Akože! Moji hospodári žijú veľmi slabo. Jedia veľmi, veľmi — skromne…“
   </p>
   <p>
    Toto ma akosi bôľne dojalo: táto skúposť, či neprajnosť naproti samým sebe. Ktorá je
         sice už prirodou vštiepená, ale ktorá je preci cnosťou. A práve tí jej nebudú rozumeť, na
         ktorých sa vzťahuje.
   </p>
   <p>
    Keď som prišiel najbližší raz k nim, vytýkal som šiorre Kate, že si utrhuje od úst a ako
         naschvál ničí zdravie.
   </p>
   <p>
    „Eh, čo budete, môj doktore, rozsýpať. Treba gazdovať, shŕnať…“
   </p>
   <p>
    „Prosím vás, povedzte komu!“
   </p>
   <p>
    „Veď viete, koľkí na nás čakajú a tvrdo čakajú, kedy už odstúpime, aby nás zamenili…“
   </p>
   <p>
    Hlboko zamyslený som odchodil z tohoto domu.
   </p>
   <p>
   </p>
  </div>
 </body>
</html>
