<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2517162">
       </a>
       1
      </h2>
     </div>
    </div>
   </div>
   <p>
   </p>
   <p>
   </p>
   <p>
    Jazerné, malá to dedinka na úpätí Vysokých Tatier, ponorilo sa v tichý spánok. Obloky
      stemneli, cesta osirela, nehýbe sa nič v celom okolí. Teplá, letná noc rozprestrela mäkké
      krídla svoje nad bielymi, čistými domkami ako kvočka nad kuriatkami. Myslel by si, že dedina
      vymrela. Nevidíš na ulici nikoho. I ten najpilnejší gazda, ktorý len tvrdej noci dá sa zohnať
      z poľa, klesol ustatý v mäkké náručie sna. Iba tu i tu zakrochká bravec v chlieve; možno,
      sníva sa mu, že sú Vianoce už tu a že zligotal sa mu naostrený nôž pred očima. Tu zas zagagoce
      hus — snáď sa jej prisnilo, že mladé sa jej zatrátorilo medzi cudzí kŕdlik a tam že ho druhé
      ďobú. Psa nepočuješ ani za dukát; v Jazernom psov vôbec nedržia. Preto im susedia vyhadzujú na
      oči, že miesto toho jest tam dosť psov, takých o dvoch nohách. Iní zas ich znevažujú, že v
      celej dedine niet čo ukradnúť, a preto že psov netreba. No takí sú, hľa, susedia!
   </p>
   <p>
    Vzdor tomu, že je tak ticho, dedina nie je celkom opustená. Bdie nad ňou oko, ktoré i vo
      tme má vidieť; ucho, ktoré musí začuť i trávu rásť. Kto je ten strážca? Obecný hlásnik, náš
      Juro Tutura.
   </p>
   <p>
    Veru tak: v Jazernom je hlásnikom Juro Tutura, človek, akých nájdeš málo na svete. Nie je
      dnešný, aby sa hneď hocičoho zľakol. Môže vidieť strašiaka v jačmeni, a neutečie; môže počuť
      sovu zahúkať, kuvika zakuvikať, a nepredesí sa. Jeho oko i v najhustejšej tme rozozná, ak sa
      len lístok pohne; ak dakde dačo žije, neustúpi, kým nezvie, čo je to. Je to hlásnik, akého v
      troch stoliciach nenájdeš.
   </p>
   <p>
    A k tomu je prísny. V iných obciach, ako i v Jazernom, pribili niže dediny tabuľku s
      nápisom: ,Zákaz fajčiť!‘ Tabuľky sa pribili i zvetrali, ale zato sa fajčí. V Jazernom, keď raz
      odbilo deväť hodín, neukazuj sa s fajkou, lebo ti ju Juro hneď vezme. Má ich už hodný rad
      postavených do radu pod kozubom. Či to richtár, či boženík — fajky nevyratuje z jeho ruky. Má
      preto mnoho nepriateľov; ale chýr mu ide široko-ďaleko, že takého hlásnika viac niet.
   </p>
   <p>
    A niet sa čo diviť, že je taký. Kto v obecnej službe vyrástol a ošedivel ako on, ten veru
      naučí sa konať povinnosti prísne ako vojak na varte. Náš Juro, keď doplnil štyriadvadsiaty rok
      svojho života, vstúpil do obecnej služby. Vyvolili ho hneď za hlásnika. Šesťadvadsať rokov
      vláčil so sebou halapartňu
    <sup>
     [
     <a class="footnote" href="#ftn.id2522989" name="id2522989">
      1
     </a>
     ]
    </sup>
    na nočných prechádzkach. Pravda, už ju nevláči teraz, ale neodložil ju preto, že
      by ho bola hádam omrzela; ale že obec uzavrela, aby hlásnici nenosili halapartne, že to už
      vraj z módy vyšlo. Juro Tutura pre túto bohaprázdnu novotu povadil sa s celou obcou, počnúc od
      samého pána richtára; nespomohlo všetko nič. Dedinu musel podsadnúť kýsi prevratný duch,
      strhla sa vzbura, a milú halapartňu pochovali. S halapartňou i sám Tutura opustil dosavádnu
      službu; utiahol sa do súkromného života. Akoby bol aj konal nočnú službu bez halapartne! Za
      tých šesťadvadsať rokov privykol jej tak, že by mu ťažko bolo pokročiť bez nej v tej nočnej
      tme. K tomu — ako hovorieval svojim susedom — ani sa neoženil pre ňu. Sľúbil, že len jej
      zostane verným a ani motyka že ho neodlúči od nej, lebo že si ju dá položiť k sebe do truhly.
   </p>
   <p>
    Keď Tutura nechcel prijať voľbu, Jazerné vyvolilo si miesto neho druhého, akéhosi
      mlaďocha. Mal veľmi mocný i pekný hlas, ale Jazeranom sa predsa nezapáčil. Tutura im akosi
      chybe a chybe. Čo raz počuli nového hlásnika, nemohli pri jeho speve nijako zaspať. Tutura
      akokoľvek — ale predsa len inakšie zanôtil. Začal odhora, akoby z veže, a schádzal, schádzal
      nadol, skoro do pivnice. Takému zostupovaniu hlasu privykli občania tak, že každý, kto ináč
      spieval, zdal sa im byť planým spevákom.
   </p>
   <p>
    Ani Tuturovi sa bez hlásnictva nevodilo chýrne. Šesťadvadsať rokov pred polnocou nespať, v
      zime v lete do polnoci hlásiť, dedinou sa potulovať, bdieť nad majetkom a životom obyvateľov:
      to všetko prirástlo mu k srdcu, že nemohol bez toho ani žiť. Ako si zvečera ľahol v svojom
      pustom domčeku, tak sa prevaľoval do polnoci a sen nechcel mu na oči prísť. Staré rozpomienky
      na službu zahnali spánok z jeho utrápeného oka. K tomu, keď počul svojho nástupcu po dedine
      vyspevúvať, bolo mu skoro do plaču. Nemal vôbec nikde ani miesta, ani pokoja.
   </p>
   <p>
    O rok, keď bola voľba nových hlásnikov, Tutura bol jednohlasne zvolený. Voľbu prijal, hoci
      o halapartni nechceli ani počuť. Minulý rok sa presvedčil, že bez tej služby nemôže žiť;
      zriekol sa radšej halapartne. Od tých čias minulo druhých triadvadsať rokov, a Tutura dosiaľ
      stráži obec už na druhý dúštek. Halapartňa stála najprv za stolom pri armarke na najvzácnejšom
      mieste; potom presťahovala sa do komory, až pred dvoma týždni padla Jurovi do očú. Porúbal ju
      a hodil na oheň. Tak sa končí svetská láska: najprv zhrdzavie a potom príde na oheň!
   </p>
   <p>
    Teda Tutura kráča dolu dedinou. Začal jedenástu hlásiť od horného konca a ide až na samý
      nižný koniec. Tak robí od mladi, celých deväťameru
    <sup>
     [
     <a class="footnote" href="#ftn.id2523097" name="id2523097">
      2
     </a>
     ]
    </sup>
    rokov; a keby žil ešte toľko, iste by zas len tak hlásil. Niet nad dobrú starú
      obyčaj! Keď dôjde na nižný koniec, sadne si pod stenu krajného domu a zdriemne si akomak. Od
      tých čias, čo sa do služby dostal, nadchodí ho sen i pred polnocou a pokúša ho. No nedrieme
      dlho. Prebudí sa, prejde na vyšný koniec, a zas zajme dvanástu. To je už jeho obyčaj.
   </p>
   <p>
    Ale ani dnes nie je celkom spokojný. V minulú voľbu zas podsadol akýsi zlý duch dedinu:
      odňali hlásnikom píšťaly a dali im trúby. Tutura sa prosil, hrozil — darmo! Ani by to neboli
      urobili, ale jeho starý kamarát zomrel, ktorý hlásieval po polnoci; miesto neho vyvolili zas
      mladého — vyslúžilého vojaka. Ten nahováral obec, že po celom svete sa len trúbi, a obec mu
      uverila. Juro Tutura odložil píšťalu a miesto nej zavesil na motúz ohromný roh, ktorý obec na
      jarmoku kúpila. Píšťala odložená je na armare, Juro si ju rozkáže do truhly vložiť, aby ho na
      druhý svet sprevádzala.
   </p>
   <p>
    Ako vidno, s rohom mu je ťažko sa spriateliť. Keď fúkne doň, pol dediny sa v posteli
      obráti. Ešte i ten statok sa ohlási z maštale, akoby sa hanbil, že ten hlas sa jeho hlasu tak
      veľmi podobá. Občanom sa i táto novota páči. Sú niektorí proti nej, ale tí musia mlčať pred
      ostatnými. Voňahdy sa zišiel s chlapmi, čo na ceste stáli, a dohováral im, čo pachtia za
      takými novotami, a že by najlepšie bolo trúbu odhodiť. Jeden z chlapov odpovedal:
   </p>
   <p>
    „Ó, nie, trúbu človek počuje, a čo by už bol na umretí. To je veľmi dobrá vec: ja sa vám
      veru divím, že ste proti tomu. Človek aspoň vie, za čo hlásnika platí.“
   </p>
   <p>
    „Veď je ono trochu pravda, ale celá dedina sa zo sna vzbúri od toho trúbenia.“
   </p>
   <p>
    „A na to je hlásnik — práve na to. Nech sa každý občan zobudí; aspoň zvie, že hlásnik
      stráži. Keď ani hlásnika nepočuješ, tak ti je smutno! Ako ho počujem, hneď smelšie zaspím.“
   </p>
   <p>
    „A píšťalu nepočuješ — a to ešte takú ako moja?“
   </p>
   <p>
    „Trúba je len trúba. I zlodej sa skôr zakriatne, keď ju počuje.“
   </p>
   <p>
    „Vyše päťameru rokov hlásim na píšťale, a zlodeja nebolo.“
   </p>
   <p>
    „No a ktovie, či by teraz nebol dáky skrsol, keby trúby nebolo bývalo. Ale, možno, tej sa
      naľakal; lebo, darmo je, trúba predesí človeka. Keď ju počujem, vidí sa mi, že prichodí súdny
      deň, a myšlienky moje hriešne obrátia sa k Bohu.“
   </p>
   <p>
    „Nuž dobre; keď trúba, nechže bude trúba — len sa potom nehnevajte, že vás zo sna búrim.“
   </p>
   <p>
    „A kto by sa hneval? Len si vy, vo meno božie, trúbte: my vás vďačne budeme slúchať.“
   </p>
   <p>
    Druhý na to deň prišli nášmu Jurovi pošepnúť, čo ten chlap navravel o ňom. To bolo až zemi
      ťažko. Že Juro trúbiť nechce, lebo nemá dúšku; keby mal píšťalu, že by ani na vartu nechodil,
      lebo nedozeral by nikto naňho. I o mladom hlásnikovi mu všeličo nadonášali. Chce ho vraj
      podsadnúť, roztrusuje o ňom, že ťažko s ním na jednej službe vydržať. Že je už starý, a on že
      musí i zaňho ťahať. A pláca je predsa len rovná. Že by sa na hlásnictvo dosť mladých našlo; i
      jeho švagor by vďačne odmenil starého Jura.
   </p>
   <p>
    Tutura uveril všetko. Oddávna badal, že ho ktosi v dedine ohovára; len nevedel, kto je ten
      tajný podryvač. Teraz sa mu vyjavilo. Mladý hlásnik, jeho švagor a za nimi ťahá koľkosi
      občanov, ktorí by radi v noci po dedine fajčiť, a pre Jura nemôžu. Jeho priatelia ho opúšťajú,
      a nepriatelia zo dňa na deň množia. Srdce sa mu zarmútilo; cítil, že o krátky čas o službu
      príde; odhodia ho ako halapartňu a píšťalu, medzi staré železo.
   </p>
   <p>
    V prvom hneve umienil si zaďakovať. Nech sa jeho nepriateľom stane po vôli. Ale sa zas
      inakšie namyslel. Kde vezme silu rozlúčiť sa so svojou službou a starými obyčajami?
   </p>
   <p>
    „Tak, tak. Nechcete ma, nechcete, že som starý! Zošedivel som vo vernej službe, a keď som
      ostarel, chcete sa ma striasť. Nie — nedám sa vám; ešte vám ukážem, že môžem obci poslúžiť, čo
      som nie i mladý!“
   </p>
   <p>
    Ako si umienil, tak aj vykonal. Nezaďakoval, ale vytruboval ako Židia pred Jerichom.
    <sup>
     [
     <a class="footnote" href="#ftn.id2504526" name="id2504526">
      3
     </a>
     ]
    </sup>
    Aby sa nežalovali, že už nemá dúšku, tajným i zjavným nepriateľom, ktorí s
      popolnočným hlásnikom držali — trúbil rovno do oblokov. Tably na oblokoch drnčali. Sprvu sa im
      to pozdávalo, lebo darmo je, lepšie sa to spí, keď vieš, že nad tebou stráži hlásnikova trúba.
      Ale i mrzelo ich to. Každú hodinu sa prebudiť, to je tiež nemilá vec.
   </p>
   <p>
    Tutura to pobadal, a neodstúpil od svojho. Svedomite trúbil protivníkom do oblokov. Keď
      ich to nahnevalo, zhovorili sa, že ho zo služby zhodia. A hneď v minulej hromade obecnej
      urobili k tomu prvý krok. Mladý hlásnik povstal a začal reč:
   </p>
   <p>
    „Slávni občania i vy, poctivý výbor! Ja som tu najmladší a nepatrí mi tu mnoho hovoriť.
      Ale akožto mladší bachtár sa vám rekomendujem
    <sup>
     [
     <a class="footnote" href="#ftn.id2504574" name="id2504574">
      4
     </a>
     ]
    </sup>
    a prosím vás, aby ste ma preložili na predpolnoc. Nehľadám poľahodu sebe, ale
      svákovi Tuturovie. On už deväťameru rokov strážil obec pred polnocou, deväťameru rokov
      nezažmúril pred polnocou oka: slušná vec je, aby aspoň teraz na svoje staré dni užil
      predpolnočného spánku. Nechže si pospí pred polnocou aspoň teraz; lebo viete, že sen pred
      polnocou je najchutnejší.“
   </p>
   <p>
    Jura u richtára nebolo. Jeho priatelia nevedeli, či mu to bude dobre alebo zle. No keď
      videli, ako sa Tuturovi nepriatelia hnevajú a ako to nechcú povoliť — a to robili len tak
      naoko — uzavreli, že mladý bude hlásiť pred polnocou, a starý po polnoci. Protivníci sa
      potajomky usmievali. Vedeli, že Tutura naučený pred polnocou bdieť, nezaspí; po polnoci zas
      nebude hlásiť, lebo bude sa mu chcieť odpočinúť. I tak, i tak bude s ním zle. Alebo nebude
      celé noci spávať, a to ho omrzí, až zaďakuje; alebo bude spať po polnoci, a to bude hotová
      výhovorka vytisnúť ho zo služby.
   </p>
   <p>
    Tutura dobre nezdrevenel, keď dopočul, čo obec uzavrela. Šiel k richtárovi; prosil, aby
      len pri starom zostalo. Richtár nechce sa vraj obci protiviť. Tutura rozžialený odišiel domov.
   </p>
   <p>
    Dnes je ostatný raz na predpolnočnej stráži. Zajtra bude už jeho protivník vytrubovať.
      Rozlievala sa mu žlč od jedu.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2522989" name="ftn.id2522989">
        1
       </a>
       ]
      </sup>
      <span class="emphasis">
       <em>
        halapartňa
       </em>
      </span>
      — starodávna zbraň; druh kopije. Na drevenej žrdi je
          pripevnený silný železný alebo oceľový hrot, opatrený na jednej strane ostrou sekerou a na
          druhej strane končitým tesákom.
     </p>
    </div>
    <div class="footnote">
     <p>
      <sup>
       [
       <a class="para" href="#id2523097" name="ftn.id2523097">
        2
       </a>
       ]
      </sup>
      <span class="emphasis">
       <em>
        meru
       </em>
      </span>
      — starý tvar číslovky štyridsať
     </p>
    </div>
    <div class="footnote">
     <p>
      <sup>
       [
       <a class="para" href="#id2504526" name="ftn.id2504526">
        3
       </a>
       ]
      </sup>
      <span class="emphasis">
       <em>
        vytrubovať ako Židia pred Jerichom
       </em>
      </span>
      — Podľa biblie Židia, vedení
          Jozuem, dobyli Jericho tak, že na boží príkaz šesť dní obchádzali mesto, na siedmy deň ho
          obišli sedemkrát a kňazi sedemkrát zatrúbili na trúby. Pri zvuku trúb a kriku útočníkov sa
          hradby mesta zrútili.
     </p>
    </div>
    <div class="footnote">
     <p>
      <sup>
       [
       <a class="para" href="#id2504574" name="ftn.id2504574">
        4
       </a>
       ]
      </sup>
      <span class="emphasis">
       <em>
        akožto mladý bachtár sa vám rekomendujem
       </em>
      </span>
      — ako mladý hlásnik sa
          vám odporúčam do priazne
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2504645">
       </a>
       2
      </h2>
     </div>
    </div>
   </div>
   <p>
   </p>
   <p>
   </p>
   <p>
    Viac sa vliekol, ako šiel na nižný koniec dediny. Spieval a trúbil jedenástu, ale nešlo mu
      to tak ako indy. Slová piesne viazli mu v hrdle a trúba sa zasekávala. Dnes prvý raz pocítil,
      ako ostarel: už je tu čas, treba zaďakovať a službu mladším popustiť. Podľa starej obyčaje
      došiel ku krajnému domu a sadol si pod ústrešia. Myšlienky jeho blúdili ktoviekade, snáď
      ostatný raz sedí už pod touto stenou, kde toľké hodiny strávil! Mihalnice zapadli na jeho
      staré oči a sen vstúpil na ne v tých najpestrejších farbách.
   </p>
   <p>
    Z mora zapomenutia vynorili sa staré obrazy, staré príhody, ktoré za mladých liet
      rozohrievali jeho dušu a otriasli ju do základov. Kedy by bol pomyslel, že postavia sa dnes
      pred jeho vyhaslý zrak; dnes — akiste na rozhraní medzi službou a tichým, súkromným životom,
      na kraji samého hrobu? Akoby sa mu sen chcel vysmiať, pred jeho očima mihla sa mu postava
      štíhleho dievčaťa s čiernymi očima, ohorenou tvárou a dlhým vrkočom. Plná života, plná krásy —
      kývla mu hlavou ako kedysi za starých čias. Päťdesiat rokov, čo ju videl takúto; dávno zabudol
      na ňu. Keby dnes ešte žila — nie, to jej nepraje; bola by už starou materou. Žmurkla naňho,
      usmiala sa mu, a odišla. Áno, odišla, práve tak, ako pred päťdesiatimi rokmi; nestála oň, len
      sa s ním ihrala ako mačka s myšou, a vydala sa za iného. Stará rana zabolela, srdce Jurovo
      zakvílilo, možno, už ostatný raz po päťdesiatich rokoch.
   </p>
   <p>
    Kde sa vzala, tu sa vzala: stála pred ním nebohá halapartňa. Pohrozila mu prstom, pekne
      počul jej hlas.
   </p>
   <p>
    „Juro, Juro! Nemyslela som, že ma tak zavrhneš. Veru nemyslela!“
   </p>
   <p>
    Juro sa strhol a odskočil nabok, lebo halapartňa sa naklonila a hnala sa rovno k jeho
      srdcu.
   </p>
   <p>
    „Povedal si, že nás ani motyka nerozdvojí, že ma vezmeš so sebou do hrobu. A hodil si ma
      na oheň! To je tá tvoja láska, to je vernosť?“
   </p>
   <p>
    Juro sa zas uhol, lebo halapartňa zas hnala sa doňho.
   </p>
   <p>
    „Ach, nehnevaj sa, nehnevaj! Celý rok som za tebou pokoroval, celý rok som obci pre teba
      neslúžil. Štyriadvadsať rokov som ťa prechovával, a len voňahdy mi zlý duch pošepol ťa do ohňa
      hodiť. Nehnevaj sa!“
   </p>
   <p>
    Halapartňa sa pokrúcala a spýtala sa ho:
   </p>
   <p>
    „Miluješ ma ešte?“
   </p>
   <p>
    Juro sa jej bál odporovať i vyriekol:
   </p>
   <p>
    „Ach, milujem, milujem.“
   </p>
   <p>
    Zrazu sa mu zazdalo, že narástol jej dlhý ostrý nos, ktorý ponad uschlé pery klonil sa ku
      zastrenej brade. Šedivými očkami žmurkala naňho, hádzala hlavou; klopty na jej ufúľanom čepci
      v povetrí sa oháňali. Jurovi pot vystúpil na čelo, dýchal ťažko, akoby mu bol centy povalil na
      prsia. Stará babisko sedela na trlici a oháňala sa dlhým chvostom.
   </p>
   <p>
    „Poď, poď; vezmem ťa sebou, keď ma miluješ. Ty si mi bol neverný, ja ťa neopustím. Poď,
      len poď: vezmem ťa na tanec.“
   </p>
   <p>
    „Nechaj ma, ak si z Boha: ja so strigami nejdem tancovať.“
   </p>
   <p>
    „Poď len, poď; neveril si, že sme my na svete. Ukážem ti ich ešte viac: vykrútim ťa, že sa
      ani nepohneš.“
   </p>
   <p>
    „Netráp ma — ja musím hlásiť.“
   </p>
   <p>
    Striga sa usmiala. Jej hlas bol suchý, ako keď vretenica zasipí. Miesto zubov za osinelými
      perami zjavili sa holé ďasná. Jazykom sa vždy oháňala; oblizovala spadlé líca a ostrú bradu.
      Siahla suchou rukou pod dlhú plachtu, a vytiahla uzdu. Juro užasol. Nevládal sa pohnúť, ani
      brániť. Pustila naň veľký strach. Uzdu mu prehodila cez hlavu, i cítil, ako sa mu ruky i nohy
      obrátili v konské kopytá. Chcel čosi povedať, zakričať, ale ako otvoril ústa, zľakol sa
      vlastného hlasu. Na vlastné uši počul, že zaerdžal ako žrebec. Ona hodila sa mu na chrbát a
      bádala ho do bokov. Ale tu, hľa, bežia mládenci; baba sa ich zľakla, skočila na trlicu, a Jura
      nechala Jurom, snímuc z neho kantár.
    <sup>
     [
     <a class="footnote" href="#ftn.id2523208" name="id2523208">
      5
     </a>
     ]
    </sup>
   </p>
   <p>
    „Čože stene,“ riekol jeden z mládencov. „Muselo sa mu čosi prisniť.“
   </p>
   <p>
    Juro sa spamätal; zaradoval sa, že je to len sen. Oči otvoriť sa bál, aby nevidel pred
      sebou strigy. Triasol sa na celom tele ako osika. K tomu zjavne cítil, že ktosi šuchá pri ňom.
      Prvý raz v živote sa preľakol. Údy mu boli ťažké ako olovo. Šuchot chvíľu trval, neďaleko
      počul akýsi šepot. Rozmýšľal, čo robiť; otvoril oči, i videl, ako stoja neďaleko neho mládenci
      a pri nich kone.
   </p>
   <p>
    „Čo chcete?“ zavolal na nich posmelený Juro.
   </p>
   <p>
    Chlapci neodpovedali; skočili na kone a zmizli. Bolo počuť len dupot koní a medzitým
      veselý smiech. Mládenci sa smiali na Jurovi.
   </p>
   <p>
    „Nebude nám ten viac do obloka trúbiť,“ ozval sa jeden.
   </p>
   <p>
    „Ba či nás nepoznal?“
   </p>
   <p>
    „Ach, hej! Zo sna nie tak ľahko dakoho poznať. A k tomu je tma ako v rohu.“
   </p>
   <p>
    „Čo urobíme s trúbou?“
   </p>
   <p>
    „Spálime ju na paši.“
   </p>
   <p>
    „Bude ten zajtra hrešiť. Alebo si urobí z toho roha trúbu.“
   </p>
   <p>
    „To len tak trúbu robiť!“
   </p>
   <p>
    Juro netušil nič dobrého. Chlapci ho zastihli v spaní; vedel zo starej skúsenosti, že ku
      komu prídu, neradi mu urobia osoh. Ohmatal sa celý, či mu dačo nevzali. Bok ho dosiaľ bolel a
      upomínal na halapartňu. Zacítil na tom mieste skalu, ktorá ho vo sne omínala. Predsa to bol
      len sen. Ani nezaerdžal on, ale ktorýsi kôň, čo pri ňom stáli. Skúmal, ohliadal všetko:
      mládenci mu nevzali nič. Tu bola trúba, i palica i klobúk. Trúba ležala mu po boku na skalách.
      Podoprel hlavu o lakeť a rozmýšľal.
   </p>
   <p>
    „Hm — hm! Stará halapartňa, a takto ma nastrašiť! Zajtra pred polnocou už nepôjdem na
      vartu — čo budem doma robiť? Pôjdem ešte raz k richtárovi a požalujem sa mu. Azda mi uzná. Čo
      by mi nenechali predpolnoc — veď som im verne slúžil!“
   </p>
   <p>
    Rozmýšľal o obci, o úrade, — halapartňa sa stratila i strach pominul. Staré rozpomienky sa
      vynorili, ale boli veselšie. Bol družbom na jednej svadbe a ona družicou. Ľudia hľadeli len na
      nich, milo sa im usmievali; čakalil len na prvú ohlášku. Ohláška prišla, jej meno prečítali,
      ale jeho vynechali. Napísali ta iného — tak sa to robí…
   </p>
   <p>
    Ale čo je to? Kde sa tu berie? Ako — kedy prišiel sem? Za stolom sedí richtár, dookola na
      laviciach boženíci. On pri peci, po boku mu je hlásnická trúba.
   </p>
   <p>
    „Tak, Juro, tak, v službe sa veľmi spúšťate. Dajte tú trúbu sem, dáme ju inému, lepšiemu.“
   </p>
   <p>
    „Nie — nie!“ zastenal on. Slová mu ledva vystupovali z úst.
   </p>
   <p>
    „Len dajte — postavíme na hlásnictvo druhého.“
   </p>
   <p>
    „Ne-nedám!“ zajakal sa a držal mocne trúbu, aby mu ju nik nevytrhol z ruky.
   </p>
   <p>
    Priskočil k nemu mladý chlap. Juro sa mu prizrie — Pane Bože, mladý hlásnik!
   </p>
   <p>
    „Dajte ju sem — spachtoš kadejaký! My vás naučíme!“
   </p>
   <p>
    „Nedám!“ zakričal mocným hlasom; ľavou rukou držal trúbu, pravou odsotil protivníka. Udrel
      ho po prsiach, až ho ruka zabolela. Vydýchol — pretrel oči: našiel sa na podstení.
   </p>
   <p>
    „Čo je toto so mnou? Zase taký sen!“ V ľavej ruke držal mocne dlhú palicu. Pravá ho
      bolela, lebo vo sne udrel sa ňou o stenu. Sadol, poobzeral sa, trúba ležala pri ňom. Zavesil
      si ju okolo hrdla, vzdychol a pobral sa preč.
   </p>
   <p>
    „Už som akiste zmeškal!“ pomyslel si, a kráčal na vyšný koniec dediny. Keby sa bol trochu
      obzrel, bol by videl za uhlom jednej sypárne stáť utiahnutého chlapa. Uťahoval sa ku stene ako
      zlodej, aby ho Juro nezbadal. V ruke jednej mal trúbu a v druhej dlhú palicu. Keď Juro popri
      ňom prešiel, vyšiel chlap z úkrytu a kráčal k nižnému koncu dediny.
   </p>
   <p>
    Tutura zaberal hore dedinou, ako mu len para stačila. Odhlási ešte polnoc, a odoberie sa
      na odpočinok. Ako ide, začuje od nižného konca dediny hlas mladého hlásnika. Juro zastal ako
      prikovaný. Hlásnik spieval prvú po polnoci.
   </p>
   <p>
    ,Čože je to za nový poriadok! Ja som začínal vždy od vyšného konca a on od nižného. A
      kdesi sme sa museli stretnúť; on šiel dolu a ja hore. A či prešiel popri mne, kým som spal, a
      nedal sa mi znať? Eh, všetko sa premieňa na svete, a vždy len k horšiemu!‘
   </p>
   <p>
    Hlásnik odspieval — ale netrúbil. Juro stojí, čaká; hlas trúby nepočuť.
   </p>
   <p>
    ,Akiste trúbu zabudol doma,‘ pomyslel si Juro. Došiel k svojmu domu, vyzliekol sa, ale
      nemohol zaspať. Ten spánok a tie sny zahnali mu celkom driemoty. Hlásnik sa priblížil i k jeho
      domku; odspieval jednu — zas netrúbil.
   </p>
   <p>
    ,Musel si ju doma zabudnúť; ale čo si nepríde mojej požičať — je mu tak blízko! Mohol by
      na oblok zaklopať, a ja by mu ju podal; alebo mu ja sám vynesiem. Ale načo, nech si pýta;
      núkať — to sa nikomu nebudem.‘
   </p>
   <p>
    Prehodil sa na druhý bok, že zaspí; sen nechcel sa spustiť na jeho ustaté oči. Ako o
      polnoci ľahol, tak ho našlo i ráno. Nezažmúril oka.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2523208" name="ftn.id2523208">
        5
       </a>
       ]
      </sup>
      <span class="emphasis">
       <em>
        kantár
       </em>
      </span>
      — ohlávka, uzda
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2523446">
       </a>
       3
      </h2>
     </div>
    </div>
   </div>
   <p>
   </p>
   <p>
   </p>
   <p>
    Nad ránom trochu spršalo a dosiaľ sa mračilo, ľudia nemohli ísť do poľa. Keď v žatvu
      sprší, to znamená pre gazdu sviatok. Myseľ i starosť gazdov obrátená je k poľu a úrodám, ktoré
      sa majú skľudiť do záčinu. Na iné veci myslieť sa nedá. Čo sa žatvy netýka, ani akoby to
      nepatrilo k hospodárstvu. Obecné starosti tiež cez žatvu driemu; richtár, ako i ostatní, potí
      sa na svojej roli, zabudne na všetko, i na to, že na jeho pleciach spočíva blaho a dobro obce.
      Iba zavčas rána a pozde večer ujme trochu času a vydá obci najpotrebnejšie rozkazy. Ale kto ho
      slúchne? Každý vie dobre, že richtár musí cez žatvu popustiť; poriadok nemôže byť taký prísny
      ako v zime.
   </p>
   <p>
    Zato, keď sprší, nahradí sa všetko v jeden deň, čo sa za pár týždňov zameškalo. Richtár
      zas pochytí richtársku palicu a užíva ju s plnou prísnosťou. Boženíci mu vo všetkom ochotne
      pomáhajú. Hľa, i dnes sa zišli bez všetkého volania. Vchodili jeden po druhom, až izba
      stemnela od ich čiernych halien. Prišli akoby len na návštevu, ale sú istí, že sa dnes zas
      lebo dáka žaloba trafí, alebo niečo iného, kde ich múdrosť a opatrnosť bude svietiť richtárovi
      na hrboľatej ceste obecných starostí. A jestli by sa už vonkoncom nič netrafilo, tak oni sami
      si vynájdu prácu, ku príkladu, pôjdu komíny revidovať, či sú vymetené: a predsa musia tento
      požehnaný deň dažďa blahu a dobru obce obetovať.
   </p>
   <p>
    „Starý bachtár veru veľmi popúšťa,“ ozval sa jeden boženík, červený ako rak. Medzi zubmi
      držal zapekačku, ktorá bola vždy prázdna, akoby číhala, kedy vytiahne daktorý boženík mechúr,
      aby sa raz do roka poriadne tabaku nasýtila. Jej gazda totiž nekúril nikdy za vlastné peniaze,
      lebo mu to vraj nepadá na úžitok. Najlepšie mu chutí cudzí tabak. Patril medzi najväčších
      Tuturových nepriateľov tento červený boženík, lebo keď išiel z krčmy, kde sa vždy zadarmo
      napil i darmo fajčil a keď idúc v noci dedinou fajčil, starý Juro mu zakaždým odňal zapekačku
      a viac nevrátil. Keby nie Juro — mohla mu prvá zapekačka dodnes slúžiť, ale ten mu ich už päť
      odňal. „Ako hovorím, popúšťa,“ pokračoval boženík. „Ale nie divota: má vyše sedemdesiat rokov.
      Ja nepovedám — on bol hlásnikom, bol — ale železo je železo, a len sa zoderie. Takému starému
      najlepšie si odpočinúť; na starosť už ťažko vo dne v noci na nohách sa držať.“
   </p>
   <p>
    „Oj, ten nám ešte poslúži — ó, hej,“ povedal mladý boženík, ktorý sa s červeným tak ráčil
      ako mačka a pes. „Ten poslúži, len keby tí mladí sa udali naňho.“
   </p>
   <p>
    Červený boženík cítil, že to na nového hlásnika padá. Sčervenel ešte väčšmi; bol ako
      hrebeň u kohúta.
   </p>
   <p>
    „A var vieme dačo do tých mladých? Var sme ich pristihli pod stenou vylihúvať ako kohosi…“
   </p>
   <p>
    Nechcel dopovedať; no všetci vedeli, na koho mieri. Mladý mu odpovedal veľmi pokojne:
   </p>
   <p>
    „Veru keď tí mladí budú v službe päťdesiat rokov — ani podošva z nich nezvýši! A keď si
      zdriemne: Pane večný Bože, je leto, hocikomu sa zadrieme. Kostol je kostol a driememe v ňom.“
   </p>
   <p>
    „Veď hej, veď hej. Ale sa nevychvaľujme, že sme kázeň počúvali. Títo i driemu, i vynášajú
      sa nad druhých, akí sú bachtári. Dobre byť komu na bachtárstve — plácu nič po nič ťahať; a ty,
      gazda, plať!“
   </p>
   <p>
    „Nik vás ešte pri ňom neobkradol, čo ho znevažujete? Keď sa vy naspíte, doprajte iným
      aspoň zdriemnuť.“
   </p>
   <p>
    „Nie je to tak,“ ozval sa pán richtár. „Bachtár je bachtár. Kto sa raz na dačo podoberie,
      nech to i koná. Lebo to je tak: keby bachtár mohol spať ako iní, každý by sa len na
      bachtárstvo driapal. A to nemôže byť. A keby boli v dedine zlodeji?“
   </p>
   <p>
    „Môžu hvízdajúci kradnúť,“ odpovedal mladý boženík. „Bachtári nehlásia, koho sa majú
      zlodeji báť! Môžu ťa i s domom ukradnúť. Ale ja som hneď povedal: trúba-netrúba, len nech máme
      súcich bachtárov. Nazdali sa, že keď bude trúba, že všetko bude na mieste. A ono, mladý
      hlásnik celej popolnoci nehlásil.“
   </p>
   <p>
    „Ba ešte čo!“ zhrozil sa pán richtár. „Naozaj?“
   </p>
   <p>
    „Ani len jedinú hodinu, a dosť som ho počúval. Ženu boleli zuby, nemohli sme oka zažmúriť.
      To ju tak bolievajú na dážď. Ale o trúbe ani chýru, ani slychu, ani čo by sa bola prepadla.“
   </p>
   <p>
    „Ej — ej,“ krútil hlavou pán richtár. „To veru včas začína halaškovať.
    <sup>
     [
     <a class="footnote" href="#ftn.id2507113" name="id2507113">
      6
     </a>
     ]
    </sup>
    Ak si takto zavedie, veru sa nenazdá, len keď z tej službičky odkvapne. Bude
      dobre, keď ho chytíme na otázku.“
   </p>
   <p>
    „A musí sa mu dobre prikrútnuť,“ ozval sa tretí boženík. „Starým sa niet čo diviť, ale keď
      už mladí tak odospávajú svoje povinnosti, čo budú robiť na starosť!“
   </p>
   <p>
    Richtár poslal po mladého hlásnika. Červený boženík, chcejúc ho zastať, povedal:
   </p>
   <p>
    „Tutura tiež nešiel s dvanástou. Chlapci šli o jedenástej kone pásť, nespal som potom do
      jednej. A chlapci povedajú, že ho každú noc vidia pod ústreším spať.“
   </p>
   <p>
    „Čo len raz, to sa mu môže prepáčiť.“
   </p>
   <p>
    „Jedného trestať, druhému prepáčiť: to je tiež pekná robota! Taká spravodlivosť — radšej
      nechajme všetko tak. Ja požadujem, aby sa i Tutura potrestal. Alebo oba, alebo ani jeden!“
   </p>
   <p>
    Na týchto slovách nahnevali sa všetci boženíci. V izbe je mrmot, každý dačo hovoril. Z
      toho hukotu bolo počuť tu i tu dáke slovo.
   </p>
   <p>
    „Nám rozkazovať…“
   </p>
   <p>
    „… Je lepší ako desať jeho trubačov…“
   </p>
   <p>
    „… iba čo obec pokúša…“
   </p>
   <p>
    „… podpaľuje úrad…“
   </p>
   <p>
    Mnoho takýchto hlasných výkrikov sa dalo počuť. Boženík vedel, že všetci by ho najradšej v
      lyžke vody utopili. Postavil sa im smelo, akoby ich chcel ešte väčšmi najedovať.
   </p>
   <p>
    „Ja vám ukážem — počkajte, ja vám ukážem! A ten musí alebo zaďakovať, alebo ho zhodíme. My
      na to máme mladých, čo nespia, ale obecný majetok bránia.“
   </p>
   <p>
    Povstal mrmot ešte väčší. Čo mladší, poskákali z lavíc a červenému ukazovali päste.
      Richtár ich tíšil, ako mohol, ale nedalo sa. Jeho hlas bolo počuť síce, ale nik ho neslúchol.
      To ho nahnevalo, a ešte väčšmi, keď videl, ako červený neustúpil, ale vždy väčšmi dojedá do
      ostatných. Prikročil k nemu, chytil ho za rukáv a vyviedol do pitvora.
   </p>
   <p>
    „Mňa vysotiť z richtárskeho domu! Richtár, to si zachovajte! Ja ešte nájdem kdesi
      spravodlivosť.“
   </p>
   <p>
    „Nik vás nevysotil, ale sa vaďte vo svojom dome. Keď bude pravda, zavolám vás, ale kričať
      — to nedovolím.“
   </p>
   <p>
    Tak upokojil richtár v pitvore červeného boženíka, i v izbe hovor čím ďalej, tým väčšmi
      ustával. Po chvíli bola zas tichosť ako v kostole. Richtár i s boženíkom vrátil sa do izby.
      Zápäť za nimi prišiel starý Tutura.
   </p>
   <p>
    Úrad sa zadivil, čo tuná hľadá.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2507113" name="ftn.id2507113">
        6
       </a>
       ]
      </sup>
      <span class="emphasis">
       <em>
        halaškovať
       </em>
      </span>
      — nečinne chodiť a vykrikovať
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2507242">
       </a>
       4
      </h2>
     </div>
    </div>
   </div>
   <p>
   </p>
   <p>
   </p>
   <p>
    Na starom Jurovi poznať, že starne. Vlasy ako sneh biele visia zo sklonenej hlavy a tratia
      sa mu po pleciach. Tvár husto posiata brázdami. Dlho neholená brada pustila husté strnisko,
      ktoré starcovi ešte viac staroby dodáva. Pokročil ku stolu, podhodil na upadlom pleci halenu;
      po boku zjavila sa mu na chvíľu o šnúru priviazaná trúba.
   </p>
   <p>
    „Slávny úrad! Ja som prišiel zo služby zaďakovať.“
   </p>
   <p>
    „Čo sa vám robí — ste ako dieťa!“ divil sa mladý boženík, jeho obhajca.
   </p>
   <p>
    „Nie som ja veru ako dieťa. Skorej vy by ste mi mohli byť deťmi. Každého z vás pamätám,
      keď v košieľke behal a zabával sa ornými kolieskami, alebo vyberal vrabce. Ja som nie dieťa —
      jednou nohou stojím nad hrobom.“
   </p>
   <p>
    „Ale — ale,“ vpadol mu do reči boženík. „Môžte vy obci ešte dobre poslúžiť.“
   </p>
   <p>
    „Úfal som sa, úfal, že vo službe i tak zomriem, ako som celý vek v nej strávil — ale kdeže
      by stačil starý človek za mladými! Mladší nech idú do roboty, my starí už musíme si vydychnúť
      len na úvratiach.“
   </p>
   <p>
    „Pravdu máte, Juríčko, svätú pravdu,“ prisviedčal mu červený boženík. „Ja to tiež
      povedám.“
   </p>
   <p>
    Boženíkov zamrzelo, že len prvej hromžil na starého, a už sa mu zas líška. Báli sa, že
      ešte v tejto veci celý úrad prevráti. Richtár sa tiež nahneval.
   </p>
   <p>
    „Juro, to si musíte lepšie rozvážiť. My sme vás vyvolili na celý rok, podobrali ste sa
      slúžiť až do Všechsvätých. Prečo sa teraz v polovici roku spätkujete? Kde my nájdeme dnes
      napochytre druhého? Obec tiež nedá so sebou len tak frčky hádzať. Doslúžte si rok, a potom si
      urobte, ako viete.“
   </p>
   <p>
    „Nie veru, ja už nemôžem. Minulých Všechsvätých som sa úfal, že tento rok ešte poslúžim
      obci; ale teraz… Načo mi to obec urobila? Najprv ste mi odňali halapartňu, to som ešte oželel;
      potom píšťalu, za tou mi je dosiaľ ľúto — na trúbu sa už nikdy nezvyknem. A teraz ste ma zas
      preložili z predpolnoci na popolnoc. Ako ja starý človek privyknem usnúť v taký čas, keď som
      hlásieval, a zas hlásiť v taký čas, keď som spával. Deväťameru rokov — to je dlhý čas; človek
      privykne všeličomu a odvykne tiež od hocičoho. Lebo človek je — nehodno primeriavať — ako,
      šianam vaše poctivé hlavy, ako ten kôň v mangli. Krúti sa v tú stranu desať rokov — o desať
      rokov ho nenaučíš ťahať v protivnú. Nuž keď ma obec tak trápi a kuníruje
    <sup>
     [
     <a class="footnote" href="#ftn.id2507348" name="id2507348">
      7
     </a>
     ]
    </sup>
    bez všetkého spôsobu, pomyslel som si — nemusím všetko pretrpieť. Nájdite si
      druhého, čo vám bude lepšie a spravodlivejšie slúžiť. Nech vám len Pán Boh pomáha.“
   </p>
   <p>
    Tutura sňal trúbu z hrdla a položil ju pred richtára na stôl. Červený boženík sčervenal od
      radosti. Nemyslel si, že tak chytro sa dá Juro zo služby vyhodiť.
   </p>
   <p>
    „Nuž sadnite si; my sa ešte o tom poradíme,“ rozhodol pán richtár.
   </p>
   <p>
    „Načo sa máme radiť?“ vmiešal sa červený boženík. „Juro zaďakoval, musíme hľadať dákeho
      náhradníka miesto neho. Nebudeme bez hlásnika — toľkáto dedina!“
   </p>
   <p>
    Mladý boženík mu odpovedal:
   </p>
   <p>
    „Nie nám je tak náhlo. Juro povedal, prečo ďakúva, a my musíme i jemu dačo uznať.
      Hlásnikov nebudeme len tak premieňať a rozhadzovať, ako sa hockomu zapáči. Musíme si to dobre
      rozvážiť.“
   </p>
   <p>
    Konečne prišiel i mladý hlásnik. Pozrel na Tuturu i na trúbu na stole. Usmial sa sám v
      sebe; vyrozumel, čo tá trúba na stole znamená. ,Budem mať druhého kamaráta!‘ pomyslel si, a
      div sa nezašiel od veľkej radosti.
   </p>
   <p>
    „Dali sme ťa volať,“ počal richtár vážnym hlasom, „aby si nám povedal, prečo si dnes po
      polnoci nehlásil. Ak sa budeš takto držať, to nebude dobre. Ak sa nemá obec spustiť na
      hlásnika, na koho sa spustí?“
   </p>
   <p>
    „Ja som hlásil, ako Pán Boh prikázal.“
   </p>
   <p>
    „To je nie pravda,“ ohlásil sa mladý boženík. „Ja som ťa ani raz nepočul.“
   </p>
   <p>
    „Bolo ti nespať, bol by si počul.“
   </p>
   <p>
    „Ja som nespal, a nepočul som. Povedz, či si len raz zatrúbil.“
   </p>
   <p>
    „Trúbiť som netrúbil, ale som hlásil.“
   </p>
   <p>
    „Ako je to? Načo je hlásnik, keď ani nepíska, ani netrúbi? Dali sme vám trúbu, aby si vás
      i hluchí užili. Kdeže ti je trúba?“
   </p>
   <p>
    „Doma.“
   </p>
   <p>
    „Ťažilo sa ti ju vziať!“ obkríkol ho richtár. „Budeme ti ešte paholka držať, aby trúbu za
      tebou vláčil. Prečo si ju so sebou nevzal?“
   </p>
   <p>
    „Lebo nechce trúbiť.“
   </p>
   <p>
    „Ako by to bolo? Trúba aby nechcela trúbiť!“
   </p>
   <p>
    „Ja sám neviem, ale keď som do nej fúkol, bola zapchatá. I ráno som sa s ňou trápil;
      všelijako som ju naprával — ale nedajbože!“
   </p>
   <p>
    „A indy ti trúbila?“
   </p>
   <p>
    Hlásnik neodpovedal, len hnevlivo pozrel na Jura a pomyslel si:
   </p>
   <p>
    ,Ej, ty starý podkušiteľ — ja neviem, ako si len na nej trúbieval! Tiež mi parom posvietil
      sa na ňu lakomiť.‘
   </p>
   <p>
    „Robia sa komédie s tými trúbami, robia,“ poznamenal mladý boženík. „Bol to tiež mudrák,
      komu na um zišlo, hlásnikom trúby kupovať. Píšťala sa skazila, hlásnik si ju napravil alebo
      novú vytočil. A trúbu, ktoviekto ju napraví. Vždy len výdavky v obci. Ale ako sa mohla
      zapchať, keď je táto Jurova dobrá.“
   </p>
   <p>
    „Ono niet do nej ani diery; je to len roh — tak ako na krave narástol. Ja neviem…“
   </p>
   <p>
    „A od Všechsvätých na takej trúbiš!“
   </p>
   <p>
    „Čo sa budeme tu otazovať,“ povedal richtár. „Skoč po ňu, aby už tu bola.“
   </p>
   <p>
    Hlásnik odišiel, ale veľmi neskočil. Vliekol sa ako slimák. Richtár oblokom zavolal za
      ním:
   </p>
   <p>
    „Obhoď sa, nech nečakáme do večera!“
   </p>
   <p>
    Mladý boženík sa zasmial.
   </p>
   <p>
    „Horký sa ten bude ponáhľať. Výhovorku hľadal: vyhovoril sa na trúbu. Ale my sa nedajme za
      nos vodiť. Čo mu budeme ustupovať, a tuto starého človeka potlačovať. Keď starý Juro preto
      ďakuje, nuž nechajme ich pri starom. Tú premenu sme len preto dovolili, že sme Jurovi chceli
      ulahodiť. Keď je to Jurovi na ťarchu — nerobme mu protiveň.“
   </p>
   <p>
    Červený boženík sa ohlásil, odpľujúc do kúta:
   </p>
   <p>
    „Ono je to pravda, že sme Jurovi všehda šli po srsti. Ja ho rád vidím, i vážim si ho, ale
      čo je pravda, to je pravda: päťdesiat rokov sme mu hoveli ako malému dieťaťu. Čo si zažiadal,
      dali sme mu. Nie je slušná vec, aby i on aspoň raz urobil obci po vôli? Veď mu to na jedno
      vyjde; či ťa perú z toho boku a či z toho — rovnako bolí.“
   </p>
   <p>
    „A mladému je to už nie jedno?“ osopil sa naň mladý boženík.
   </p>
   <p>
    „Ja neviem,“ odpovedal červený.
   </p>
   <p>
    „Už vieme, v čom sme. Títo i s mladým chcú Jura vyštuchať zo služby. Starému je vraj
      jedno, či pred polnocou, či po polnoci — mladému nie! Nuž tak budeme robiť? Keď sa vám krpce
      obšuchajú, to ich ihneď odhodíte? Ja ich plátam, i vy plátate, kýmkoľvek priehlavok stačí. Tak
      i Jura len tak neodhodíme. Starý je človek, verne slúži obci i nám, nerobí nám s trúbou žiadne
      opletačky, čo by sme ho mali odháňať?“
   </p>
   <p>
    Mladý hlásnik prišiel so svojou trúbou. Nebola to ani trúba, ale cele obyčajný kravský
      roh, uviazaný na hrubom motúze. Koniec, ktorý má do úst prísť, nebol ani prevŕtaný. Položil
      roh na stôl, ku trúbe. Richtár sa nahneval.
   </p>
   <p>
    „A toto má byť trúba? Nazdávaš sa, že sme trúbu ešte nikdy nevideli? To si kdesi v jatke
      pochytil a uviazal napochytre na motúz. Kde je obecná trúba?“
   </p>
   <p>
    „Ja neviem,“ odpovedal hlásnik a pozrel smelo richtárovi do očú.
   </p>
   <p>
    „Nevie, kde je obecná trúba! Keby mu obec zverila, ako mne, tisícku a pýtala ju od neho —
      on by nevedel, kde by sa podela, a ukázal by nám papierik dáky. To je vernosť, to je prísaha?
      Myslíš si, že prísaha je len tak z pleca na plece — nevieš, že na tvojej hlave je celý majetok
      obecný aj občania? Kde si podel trúbu?“
   </p>
   <p>
    „Neviem, kde sa podela.“
   </p>
   <p>
    „Dobre, sadni si. A vy, úradskí, posúďte. Tento chlap odpásol obecnú trúbu, a miesto nej
      ukazuje nám tento roh. Drží nás za bláznov. A ešte žiada, aby sme preňho tohto starého zhodili
      zo služby. Čo myslíte?“
   </p>
   <p>
    „Už som povedal,“ ohlásil sa mladý boženík. „Nech slúži, ak chce, so starým Jurom ako
      dosiaľ, alebo nech ide! Čo nás tu do trúb? My sme tu nie trubači: on bol pri vojsku, nech si
      ju napraví, ako vie.“
   </p>
   <p>
    Starý Juro utrel si oči. Kým sa nazdával, že celý úrad je proti nemu, premáhal plač aspoň
      hnevom. Vidiac, že väčšina boženíkov drží s ním, nemohol odolať. Slzy mu padali ako hrachy.
   </p>
   <p>
    „Nie je to tak,“ napomínal boženíka richtár. „My sa radíme nie o tom, či sa bude trúbiť
      alebo nie; ale kde sa tu tento roh berie a kde je obecná trúba.“
   </p>
   <p>
    „A čo nás doň? My sme mu oddali trúbu: nedáme si var hocčím oči zapchať. Sme var nie malé
      deti.“
   </p>
   <p>
    I ostatní boženíci začali do hlásnika dobíjať.
   </p>
   <p>
    „Čože má s nami?“
   </p>
   <p>
    „Sme var jeho blázni!“
   </p>
   <p>
    „Míva si, že celý rad prevráti.“
   </p>
   <p>
    „Treba mu prikrútnuť!“
   </p>
   <p>
    „Posúdiť ho — záloh mu vziať.“
   </p>
   <p>
    „Strhnúť mu z konvencie.“
   </p>
   <p>
    „Do klady ho vsadiť — ale klady nemáme.“
   </p>
   <p>
    „Slávny úrad, vy na mňa kričíte, že som trúbu odpásol. Jurova je tiež skazená.“
   </p>
   <p>
    „Moja?“ skočil mladému Juro do reči. „Akú mi ju oddali, taká je. Vidíte ju na vlastné
      oči.“
   </p>
   <p>
    „Ale netrúbi,“ zasmial sa mladý hlásnik.
   </p>
   <p>
    „Trúbi. Včera som odtrúbil na nej jedenástu. Dvanástu som, pravda, nemohol, lebo ty si o
      polnoci zajal prvú. Ja neviem, prečo tak včas. To sa v našej dedine nikdy nerobilo.“
   </p>
   <p>
    „Tak, tak! O dvanástej prvú, o druhej tretiu a o tretej štvrtú: len aby čím skôr odbavil a
      mohol ísť spať. A keby sme ho dali na predpolnoc, za vidna by šiel s deviatou, a o desiatej by
      nám odtrúbil polnoc. Ale tuto: ako ty vieš, že je Tuturova trúba planá?“
   </p>
   <p>
    Nevedel chytro odpovedať. Richtár i boženíci dojedali doňho, nemohol sa pod ním ubrániť.
      Vykrútiť sa mu bolo ťažko; akési podozrenie mali proti nemu.
   </p>
   <p>
    Tutura šiel ku stolu, obzrel trúbu, fúkol do nej — bola zapchatá. Obzrel ju zvonku a
      povedal:
   </p>
   <p>
    „To je nie moja trúba.“
   </p>
   <p>
    Boženík sa zasmial:
   </p>
   <p>
    „Skade by vedel, že je zapchatá, keby bola vaša. Nemal vašu nikdy so sebou.“
   </p>
   <p>
    „Nemal.“
   </p>
   <p>
    „Tak — hodne si sa preukázal! To je jeho trúba — a vaša kde je?“
   </p>
   <p>
    „Jeho, jeho! Na mojej bol vybitý krížik, a tuto, ľaľa znak je odškrabaný. Kde som len mal
      oči, že som ju hneď nepoznal!“
   </p>
   <p>
    „To je veru pekná vec!“ zasmial sa richtár. „Odkedy máte túto trúbu?“
   </p>
   <p>
    „O jedenástej mal som ešte svoju vlastnú. Ako — kedy táto ku mne prišla, ja neviem.“
   </p>
   <p>
    „Vy ste mu ju nevzali?“
   </p>
   <p>
    Juro si položil dlaň na prsia.
   </p>
   <p>
    „Svedomie by mi dopustilo kradnúť? Mám majetok obce pod svojou opaterou, a ja by prvý
      kradol? A načo by sa i lakomil na jeho, keď moja bola celkom dobrá.“
   </p>
   <p>
    Úrad nemohol sa ďalej vyznať.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2507348" name="ftn.id2507348">
        7
       </a>
       ]
      </sup>
      <span class="emphasis">
       <em>
        kunírovať
       </em>
      </span>
      — šikanovať, prenasledovať
     </p>
    </div>
   </div>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2505189">
       </a>
       5
      </h2>
     </div>
    </div>
   </div>
   <p>
   </p>
   <p>
   </p>
   <p>
    S mladým bolo čím diaľ, tým horšie. Poslali ho von, a úrad sa radil, ako skončiť túto celú
      vec. Mladý boženík ťal do živého. Dávno sa hotovil na hlásnika; pomsta podala mu cestu, ako sa
      mu má najlepšie zblížiť. Vyslovil teda pred všetkými, čo o tej veci myslí.
   </p>
   <p>
    „Trúby sú popremieňané. Jurova dobrá sa stratila, miesto nej dávajú nám tento roh. Mladého
      planá trúba je tu, doniesol nám ju Juro. Ako k nemu prišla? Juro nám nevie povedať; pokladal
      ju i tu pred nami za svoju. A nebol by ani zvedel, že nie je jeho, keby mu nebol mladý
      nadštrkol. Mladý teda vedel, že jeho trúba je u Jura. Nuž kto ich premenil: Juro a či mladý?
      Juro nie — načo by bol svoju lepšiu premieňal s planou? Premenil ich ten, čo mal zlú trúbu —
      mladý hlásnik. Svoju pokazil a podhodil ju starému, aby starý nemohol hlásiť. Ale my sa mu
      nedáme za nosom vodiť. Jurovu trúbu nech hneď a hneď vystanoví. Ozaj — vidíte, prečo doniesol
      tento roh? Keby bol doniesol trúbu, Juro by sa jej bol priznal, a pravda by bola vyšla najavo.
      Chce nám oči omámiť — myslí si, že sme my blázni.“
   </p>
   <p>
    „Pravdu hovorí, zavolajte ho sem!“ rozkázal richtár.
   </p>
   <p>
    Mladý hlásnik vošiel, ale už nebol taký smelý. Oči blúdili mu z jedného na druhého, až
      zastavili sa na richtárovi.
   </p>
   <p>
    „My sme uzavreli, že si Jurovi trúbu ukradol. Tento roh si len vezmi, polož si ho na
      hlavu, a dones nám Jurovu trúbu.“
   </p>
   <p>
    „Ja ju nemám.“
   </p>
   <p>
    „A kde je?“
   </p>
   <p>
    „Neviem.“
   </p>
   <p>
    „Nuž poženieme ťa do prísahy.“
   </p>
   <p>
    Mladý boženík sa zasmial:
   </p>
   <p>
    „Prísaha, a takému…“
   </p>
   <p>
    Vošiel obecný hájnik a za ním dvaja mládenci. Jeden z nich mal trúbu.
   </p>
   <p>
    Boženíci zhíkli. V jednom i mládencov poznali syna červeného boženíka. Otec sčervenel ako
      hrebeň u kohúta.
   </p>
   <p>
    „Tuto som chytil chlapcov — v ďateline pásli. Musí sa im vziať záloh. Kone som im tiež
      zajal. A tuto neviem, ako k tejto trúbe prišli. Akiste ju bachtárovi ukradli.“
   </p>
   <p>
    „To je moja trúba.“ Starý Juro skočil a vytrhol mládencovi trúbu. „Tu je znak na nej —
      aha, krížik. A už viem, ako som prišiel o ňu. Zdriemol som na chvíľku pod stenou, a tí mi ju
      ukradli. Ale zachovajte si, chlapci: Pán Boh vás potresce ako tie deti pri Bethel, čo sa
      Elizeovi starému posmievali.“
    <sup>
     [
     <a class="footnote" href="#ftn.id2505311" name="id2505311">
      8
     </a>
     ]
    </sup>
   </p>
   <p>
    „Keď ste nám do obloka trúbili, otec rozkázal…“
   </p>
   <p>
    „Ja?“ skočil červený boženík. „Netrep tuto pred celým úradom. Dosť mám hanby, že boženíkov
      syn prišiel do takého podozrenia. Ale nedbám: nech ťa dajú na mušky
    <sup>
     [
     <a class="footnote" href="#ftn.id2505342" name="id2505342">
      9
     </a>
     ]
    </sup>
    alebo do klady.“
   </p>
   <p>
    „Do obloka trúbil, do obloka trúbil! Čo ste sa žalovali, že ma nepočuť? Ja som trúbil, aby
      ste ma počuli.“
   </p>
   <p>
    Richtár chcel všetko objasniť pred úradom.
   </p>
   <p>
    „Chlapci, povedzte nám, či ste Jurovi trúbu vzali a nenechali mu dačo miesto nej. Nebojte
      sa nič, len pravdu povedzte.“
   </p>
   <p>
    „Nuž henten roh — aby sa svet zasmial,“ priznal sa boženíkov syn.
   </p>
   <p>
    „Hm-hm,“ pokrútil richtár hlavou. „Kde sa len roh u teba vzal? Kedy ste ho Jurovi
      podhodili?“
   </p>
   <p>
    „Bol odtrúbil jedenástu — driemal pod stenou.“
   </p>
   <p>
    „A ty ešte budeš tajiť?“ okríkol mladého hlásnika nahnevaný richtár.
   </p>
   <p>
    „Veď ja netajím,“ a sedel pokorne pod pecou, ani sa neopovážil úradu do očú pozrieť.
   </p>
   <p>
    „Nuž dobre — bolo sa hneď priznať. Tuto vezmi si svoju trúbu, a ako si ju skazil, tak ju
      naprav. Ale aby si už deviatu dneska na nej trúbil! Celú túto noc ty budeš sám hlásiť, za
      pokutu. Zajtra, aj navždy bude pred polnocou Juro a po polnoci ty. Nech všetko zostane pri
      starom. Keď si vyslúžiš ako Juro, deväťameru rokov, môžeš si i ty vyberať, kedy sa ti páči
      hlásiť. Tú krádež ti odpustíme, ale majže sa na pozore! A vy, Juro, vezmite si svoju trúbu
      nazad.“
   </p>
   <p>
    Juro vzal trúbu, fúkol do nej — bola zapchatá.
   </p>
   <p>
    „Netrúbi,“ ozval sa mládenec, „naprali sme do nej prsti.“
   </p>
   <p>
    Mladý boženík sa zasmial. „Tak — teraz len aby bolo obe trúby reparovať. Obec iných
      nákladkov nemá; môže na trúby vyhadzovať peniaze. Keď mladý zreparuje svoju, túto Jurovu nech
      napraví mládenec alebo jeho otec.“
   </p>
   <p>
    Červený boženík udrel sa do pŕs.
   </p>
   <p>
    „Ja nedám ani grajciara! Nech ťahajú chlapcov.“
   </p>
   <p>
    „Vieme, kto im rozkázal, i kto ich učil,“ pohrozil mu richtár. „Chlapci zo svojej náuky to
      nerobili. Potisneme vás do prísahy i vášho syna: tam sa najskôr priznáte, a potom vám to bude
      i väčšia škoda i hanba pred pánmi. Ale ak nechcete — dobre! Napíše sa relácia.“
   </p>
   <p>
    Červený boženík sedel ako na uhlí. Naskočil v hneve na syna.
   </p>
   <p>
    „Potvory, ja som vám kázal — povedzte!“
   </p>
   <p>
    Mládenec neodpovedal ale smelo hľadel otcovi do očú. Mladý boženík žmurkal naň, aby sa nič
      nebál.
   </p>
   <p>
    „Ja budem prisahať,“ rozhodol sa otec.
   </p>
   <p>
    „Ľahko sa to povie, ale keď sa zapália sviece — to je nie blázon!“
   </p>
   <p>
    „Ale pristaňte,“ prosil ho mladý hlásnik, ktorý sa tešil, že tak ľahko vyviazol z blata.
   </p>
   <p>
    „Tebe ľahko pristať, keď si vo vine; ale ja! Tu pred celým úradom mám sa dať takto
      zahanbiť, a prečo?“
   </p>
   <p>
    „Slávny úrad,“ navrhoval mladý hlásnik. „Najlepšie by bolo, keby sme trúby už
      nepotrebovali. Píšťaly boli predsa len lepšie. Službu odbavíme i píšťalami a nemusíme dať
      trúby reparovať.“
   </p>
   <p>
    „Ja nepristávam,“ odporoval mladý boženík.
   </p>
   <p>
    „Ani ja,“ ohlásil sa richtár. „Vy ste oba vymysleli trúby, a teraz by ste ich chceli už
      odhodiť. To nemôže byť. Musíte škodovať aspoň toľko, čo za trúby dáte.“
   </p>
   <p>
    „Ja tiež myslím, aby sme pri píšťalách ostali,“ ozval sa Tutura. „Probovali sme, a čo máme
      z nich, z tých trúb? A ja mám ešte píšťalu zachovanú; nepotrebujem reparovanej trúby.“
   </p>
   <p>
    „A ja obci nahradím, čo stojí reparácia tejto mojej trúby,“ osvedčil sa mladý hlásnik.
      „Nech radšej má obec peniaze ako cudzí majster.“
   </p>
   <p>
    „Ja tiež zaplatím za Tuturovu,“ doložil červený boženík.
   </p>
   <p>
    „Nuž zostaneme pri píšťalách,“ prisvedčil pán richtár.
   </p>
   <p>
    Juro Tutura dožil sa tej radosti, že chodí s píšťalou, a to pred polnocou, na vartu.
      Všetko je ako za starých čias. Od mladého má svätý pokoj, i ostatní protivníci umĺkli. Píšťalu
      nosí priviazanú, aby mu ju zas chlapci neukradli, keď zdriemne pod stenou krajného domu.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2505311" name="ftn.id2505311">
        8
       </a>
       ]
      </sup>
      <span class="emphasis">
       <em>
        Pán Boh vás potresce ako tie deti pri Bethel, čo sa Elizeovi starému
            posmievali…
       </em>
      </span>
      — Podľa biblie na ceste z Jericha do Bethel sa malí chlapci
          posmievali Elizeovi, izraelskému prorokovi (9. stor. pred n. l.). Preto z lesa vyšli dva
          medvede a roztrhali z nich štyridsaťdva chlapcov.
     </p>
    </div>
    <div class="footnote">
     <p>
      <sup>
       [
       <a class="para" href="#id2505342" name="ftn.id2505342">
        9
       </a>
       ]
      </sup>
      <span class="emphasis">
       <em>
        na mušky
       </em>
      </span>
      — na okovy, t. j. zatvoriť
     </p>
    </div>
   </div>
  </div>
 </body>
</html>
