<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2507035">
       </a>
       1
      </h2>
     </div>
    </div>
   </div>
   <p>
   </p>
   <p>
   </p>
   <p>
    Naša ,obćina‘, mestský dom, je budova o jednom poschodí, veľmi, veľmi jednoduchá. Tichá
         a mŕtva, ešte i ,škure‘, okenice sú privreté, aby septembrové slnce, dosť horúce ešte,
         neprebíjalo dnuka. Ale dnuka je dosť živo. ,Načelnikova‘
    <sup>
     [
     <a class="footnote" href="#ftn.id2507058" name="id2507058">
      2
     </a>
     ]
    </sup>
    je síce zatvorená, bo náčelník neúraduje na túto hodinu, o piatej totiž: zato v
         zasadacej sieni je plno sveta. Stoly piatich radných, ,ašešurské‘, všetko sú obsadené, bárs
         z pánov ašešurov je tu jediný šor
    <sup>
     [
     <a class="footnote" href="#ftn.id2507077" name="id2507077">
      3
     </a>
     ]
    </sup>
    Miće, ktorý tiež nesedí za svojím stolom ,pre poľné záležitosti‘, ale utiahol
         sa skromne k obloku a oprel sa oň.
   </p>
   <p>
    Asesorské stoly uzurpovali mešťania, pravda, poprední, v svojich čiernych čiapočkách
         hodvábnych i súkenných. Nepíšu, ani sa nepreberajú v stôsoch aktov, pokladených do
         priehradok, alebo jednoducho nakopených na kraji stola. Opierajú sa chrbtom o stôl,
         preložiac nohy a kúria svoje ,špaňolety‘, cigarety. Iným sa už nedostalo miesta pri stoloch
         — uspokojili sa stoličkami, ktorých sa tiahne dlhočizný rad popri stene od samých dverí až
         k proťajšej stene. I títo i tamtí za stolmi, všetci sú oblečení v šatách robotných, strašne
         doriadených. Len sa tak ligocú a pestrejú od fľakov, čo narobil mušt. I osy sa oklamali, že
         bude tu dakde kaďa ,mastu‘: zatárali sa s dakoľkými včelami a obletujú protivne od jedného
         mešťana k druhému, hľadajúc, kde je to tá sladkosť.
   </p>
   <p>
    Nuž, ako o ,jematve‘ — oberačke. Ináč to nemôže byť. A mešťan veru nejde sa preto
         okúňať. Hrdý je, že je v takých šatách i bude sa ti vyhovárať nie bez koketérie:
   </p>
   <p>
    „Odpusťte, že som takto ,deštruto‘.
    <sup>
     [
     <a class="footnote" href="#ftn.id2507138" name="id2507138">
      4
     </a>
     ]
    </sup>
    Je doba ,jematve‘ a úbohý ,pošident‘ musí sa o všeličo otrieť i všade sa
         prilepí čo-to na ,veštit‘…“
   </p>
   <p>
    Takýto úbohý pošident, statkár, nenie tak celkom na poľutovanie. Má sto hektolitrov vína
         a možno dve-tri i päťsto — kto mu tam vidí do jeho ,konbe‘, pivnice! ,Veštit‘ je síce
         ,deštrut‘ — nie po najnovšej móde, ani nie vykefovaný: ale tvár od jedného do druhého
         okrúhla, plná, rumenná — žiari zdravím i blahobytom. Ba zdá sa, čím je oblek zafúľanejší,
         tým je vína v pivnici viacej. Preto mu never, keď ti povie: „Šťastní vy ľudia od
         ,kvietance‘, vy neznáte o našich biedach!“ On sa ti posmieva, že ty poťahuješ síce na
         kvitanciu, i šaty máš po móde, ale ináč vo vrecku pustá sahara.
   </p>
   <p>
    Na toto zhromaždenie v oberačkovej paráde akoby s podivením sa díva Franjo Josip I.
    <sup>
     [
     <a class="footnote" href="#ftn.id2507186" name="id2507186">
      5
     </a>
     ]
    </sup>
    z obrazu na čele dvorany, nad stolíkom ,podeštata‘, čili náčelníka. Na pravom
         boku svojho vladára umiestený je miestodržiteľ v generálskej uniforme i díva sa tvrdo,
         vojensky kamsi do diaľky. Naľavo od monarchu je obraz čestného mešťana Josipa J. Strossmajera
    <sup>
     [
     <a class="footnote" href="#ftn.id2507211" name="id2507211">
      6
     </a>
     ]
    </sup>
    v biskupskom plášti. Hľadí odhodlane, akoby bol práve vyriekol slová, pod
         obrazom napísané: „Sve za vjeru i za domovinu.“
    <sup>
     [
     <a class="footnote" href="#ftn.id2507249" name="id2507249">
      7
     </a>
     ]
    </sup>
   </p>
   <p>
    „No — nikto sa nehlási?“ ozval sa šor Miće, asesor. „Bude päť, zatvoríme ,inkanat‘.
    <sup>
     [
     <a class="footnote" href="#ftn.id2507264" name="id2507264">
      8
     </a>
     ]
    </sup>
    Nedá nikto viac? Teda Andre trinásť…“
   </p>
   <p>
    Šor Andre Odrić sklopil oči k zemi ponad okrúhle bruško. Akosi mu je ,mučno‘.
    <sup>
     [
     <a class="footnote" href="#ftn.id2507282" name="id2507282">
      9
     </a>
     ]
    </sup>
    Všetky oči obracajú sa k nemu. Po troch rokoch sa dal na licitáciu obecného
         ,masta‘, bárs má svojho dosť a nenie vínokupec. Tak, aby dačo podujal.
   </p>
   <p>
    Zane
    <sup>
     [
     <a class="footnote" href="#ftn.id2507301" name="id2507301">
      10
     </a>
     ]
    </sup>
    Rosilini, ktorý sedí v pruhovanom kabátku neďaleko dverí, tiež sa zadíval na
         pána Andreho. Pohladil si vlasy v tyle, vydýchol odhodlane a preriekol:
   </p>
   <p>
    „Trinásť i dvadsať.“
   </p>
   <p>
    Chcel to preriecť ľahostajne, chladnokrvne. No čierne oko sa zapálilo zvláštnym ohňom,
         na tvár naskočila živá červeň, sťa dievčaťu, keď musí vyriecť osudné: ,šor, ši‘
    <sup>
     [
     <a class="footnote" href="#ftn.id2507333" name="id2507333">
      11
     </a>
     ]
    </sup>
    (áno). I hlas sa mu zatriasol o poznanie.
   </p>
   <p>
    „Dobre, dobre,“ pristáva šor Miće,
    <sup>
     [
     <a class="footnote" href="#ftn.id2507350" name="id2507350">
      12
     </a>
     ]
    </sup>
    „trinásť i dvadsať. Nech sa činia mladí ,gospodari‘,
    <sup>
     [
     <a class="footnote" href="#ftn.id2507361" name="id2507361">
      13
     </a>
     ]
    </sup>
    ,evala ti, meštre Zane!‘“
    <sup>
     [
     <a class="footnote" href="#ftn.id2507372" name="id2507372">
      14
     </a>
     ]
    </sup>
    Tak dobromyseľne posmeľuje Ivana Rosoliniho, ktorý, vidno, cíti sa tu dáko
         nedomácky. Možno banuje, že nadhodil nad Andreho Odrića, ktorý má z čoho utratiť, ak
         utratí. „Za mladi sa treba mať k dačomu, ak sa chceš zmôcť. Kto čaká, že mu zrelé smokvy
         (figy) budú padať do úst — darmo čaká veru…“
   </p>
   <p>
    „Eh, ku každej veci treba podsúkať rukávy,“ ozval sa starý Zore
    <sup>
     [
     <a class="footnote" href="#ftn.id2507399" name="id2507399">
      15
     </a>
     ]
    </sup>
    Janušić, ktorý sa dostavil viac z ,kuriožitadu‘,
    <sup>
     [
     <a class="footnote" href="#ftn.id2507410" name="id2507410">
      16
     </a>
     ]
    </sup>
    ako kvôli kupovačke. „A hlavná vec je kuraj!“ doložil, pohodiac šedivou hlavou
         vzdorovite a máchnuc rukou pri slove ,kuraj‘ veľkou silou. „Bez kuraja nepôjdeš ani do
         pivnice si vypiť a s kurajom ti je ľahko i na Terra di Fuogo.“
    <sup>
     [
     <a class="footnote" href="#ftn.id2507420" name="id2507420">
      17
     </a>
     ]
    </sup>
   </p>
   <p>
    Prikývli všetci, že svätá je pravda. Starý Zore bol skutočne kopať zlato na Terra di
         Fuogo, i vystál mnoho od sychravého podnebia i divokých domorodcov. Zlata síce nedoniesol,
         ale podal nezvratné dôkazy kuraja — odhodlanosti.
   </p>
   <p>
    Tu ,čauš‘, mestský sluha odchýlil okenicu a volá spod nej na ,piacu‘:
   </p>
   <p>
    „Nech kričí trinásť i dvadsať! Kde je Bore?“
    <sup>
     [
     <a class="footnote" href="#ftn.id2523130" name="id2523130">
      18
     </a>
     ]
    </sup>
   </p>
   <p>
    „Tam kdesi dolu,“ odpovedajú starci, usadení na dlhom múriku pred ,obćinou‘, kde
         vyhrievajú staré kosti na podzimnom slniečku, a zase stopujú, čo sa na ,piaci‘ (námestí)
         robí.
   </p>
   <p>
    „Zabehni malý,“ zvolal starý Luka
    <sup>
     [
     <a class="footnote" href="#ftn.id2523150" name="id2523150">
      19
     </a>
     ]
    </sup>
    vysokou fistulou na chlapca, ktorý tu stojí rozkročený a díva sa kamsi, sám
         nevie kde. „Zabehni, čuješ, malý, akože ťa volajú… Nevidím nič na slnci, iba taký oblak…
         Ach, nevôľa i žalosť! Vieš, povedz Bartulovi,
    <sup>
     [
     <a class="footnote" href="#ftn.id2523168" name="id2523168">
      20
     </a>
     ]
    </sup>
    nech kričí po trinásť… Trinásť i — i…“
   </p>
   <p>
    „… i dvadsať,“ doložil čauš z obloka. „Trinásť i dvadsať.“
   </p>
   <p>
    „Veď!“ pristal šuhaj bez odkladu a rozbehol sa v dolinu.
   </p>
   <p>
    Neminulo päť minút, a hore mestom hrnie sa človek v popolavých šatách, ktoré visia na
         ňom ako na kolíku. Menovite nohavice sú široké, snáď aby zakryli, že nohy idú do venca, že
         sú akési rozhegané, hojdavé. A veru nemajú toľme čo nosiť. Bore nenie obor. I prsia sú iba
         rozfúkané akosi dýchavicou a nie od prírody tak široké. Tvár je široká, popolavá, vodou
         akosi podbehnutá.
   </p>
   <p>
    Príduc na piacu, zastal pred obćinou, rozkročil sa, zaklátil v nohách, dal dlaň k ústam,
         vdýchol hlboko a spustil:
   </p>
   <p>
    „Eno masta po trinajst i dvadeset kaca-á-a! Do pet i pó dura inkanat na obćine-e-e!“
   </p>
   <p>
    Čo toľko znamená, že kaďa rozdrveného hrozna je po trinásť zlatých i dvadsať grajciarov
         a že licitácia potrvá do pol šiestej na mestskom dome.
   </p>
   <p>
    Jeho hlas roznáša sa mestom, nápadne zatíchnutým. Čeľaď je všetka ,u polju‘,
    <sup>
     [
     <a class="footnote" href="#ftn.id2523228" name="id2523228">
      21
     </a>
     ]
    </sup>
    na oberačke. Po domoch sú len gazdiné, zaujaté varením pre mnohú čeľaď, a
         gazdovia dohliadajúci pri preši. Na piaci pozostali iba samí starci, nevládni a lazári.
         Schodia sa tu ráno a rozchodia na dnie a večer. Zhovárajú sa alebo v tôni, ak je horúčava,
         alebo na slniečku, ak je zima. Znášajú sa ako bratia, bárs nie sú všetci ,jednake ruke‘.
    <sup>
     [
     <a class="footnote" href="#ftn.id2523248" name="id2523248">
      22
     </a>
     ]
    </sup>
    Sú totiž tu majetní, čo majú čo zjesť a čo vypiť, ba i zafajčiť — a zas takí,
         čo každú sobotu idú z domu do domu pýtať ,karitad‘, almužnu. Nájdu sa takí, ktorí sa
         zodrali alebo okaličili v ťažkej robote, a zas takí, čo sa nikdy v nej nepretrhávali. A
         predsa nažívajú svorne, v príkladnej zhode, ako rovný s rovným. A kto prejde popri nich,
         každý sníme pred nimi čiapku.
   </p>
   <p>
    V tomto spolku ,penzistov‘ hospituje náš Bore. Nenie ešte toľme starý, ale dýchavica ho
         každej zimy raz-dva — dakedy i v lete, ak sa náhle premení čas — pochytí a neraz ,na smrt‘
         donesie. Preto sa musí vystríhať ťažšej práce. Od ľahšej sa neodhŕňa, obslúži kohokoľvek
         darmo alebo za pletku.
   </p>
   <p>
    A dnes je hrdý — stojí v službách obćiny, ako vyvolávač licitácie! Obec má svoje pozemky
         a vinice — tohoročná úroda predáva sa cestou licitácie, ale nie na koreni, lež rozdegvená v
         kadiach. Na jednu kaďu istej určitej veľkosti sľúbil Zane Rosolini trinásť zlatých i toľko
         grajciarov.
   </p>
   <p>
    Na ten spôsob, idúc mestom, prišlo mu kričať i pred domom šora Piera
    <sup>
     [
     <a class="footnote" href="#ftn.id2523302" name="id2523302">
      23
     </a>
     ]
    </sup>
    Prozoretića.
   </p>
   <p>
    Dom neveľký, s dvoma oblokmi na ulicu — ale vystavený zo solídnych kvádrov. Pod ním
         pivnica dosť priestranná, v nej ohromné sudiská. Iba v jednom kúte ich niet — tam je veľká
         kamenná nádržka na olej olivový. Teraz je prázdna, ale vlani o Lucii
    <sup>
     [
     <a class="footnote" href="#ftn.id2523325" name="id2523325">
      24
     </a>
     ]
    </sup>
    bola plná. Jeden Vlach
    <sup>
     [
     <a class="footnote" href="#ftn.id2523335" name="id2523335">
      25
     </a>
     ]
    </sup>
    len-len že sa neutopil v čistom oleji, keď do nádržky padol. Teraz vyčistená,
         vysušená čaká tohoročnú úrodu, ktorá tiež veľmi nebude meškať.
   </p>
   <p>
    Pred pivnicou na hladkej dlažbe z bieleho kameňa stojí ,turaň‘
    <sup>
     [
     <a class="footnote" href="#ftn.id2523365" name="id2523365">
      26
     </a>
     ]
    </sup>
    — na ňom sa tlačí a prešuje hrozno. — Okrúhla furma, ako sud bez dna — ibaže
         miesto dúh sú paličky jedna pri druhej pozväzované — stojí hore koncom. Do nich sa nosí v
         kožených ,mišinách‘ mast. Mechy či už mišiny nosia ,Vlasi‘, obyvatelia Prímoria, ktorí
         dochádzajú na oberačky. Plný mech vyzerá sťa nafúkané gajdy, ibaže kde mala koza nohy, tu
         nevložili píšťaly, ale nechali kýpte podviazané špagátom. Keď sa táto polievka vleje do
         furmy — jeden Vlach stojí v nej ako v sude a tlačí — tu čistý mušt cedí sa pomedzi tyčky a
         vteká sťa krvavý jarok do kamennej nádržky, vsadenej v zemi. Stadiaľto už prenášajú víno do
         velikánskych ,bačiev‘, sudov. Stlačené hrozno ešte príde pod preš.
   </p>
   <p>
    Šor Piero Prozoretić v zamazanej košeli kanafasovej stojí pri turni a pozoruje robotu,
         či je všetko v poriadku. Je až napodiv, ako zručne sa obhadzuje so svojím požehnaným
         bruškom, na ktorom dobre že nepukne kanafasová košeľa. Keď začul, že kričí Bore, pomyslel
         si:
   </p>
   <p>
    ,No tí inkantovali dokonale. Vari myslia, že ide mať víno „duple“ ceny!‘ I ráta si,
         koľko vína môže vyjsť z jednej „kace“
    <sup>
     [
     <a class="footnote" href="#ftn.id2523425" name="id2523425">
      27
     </a>
     ]
    </sup>
    mastu. ,In ordine ho zakantal,
    <sup>
     [
     <a class="footnote" href="#ftn.id2523435" name="id2523435">
      28
     </a>
     ]
    </sup>
    — trinásť i dvadsať — dosť veru i „predost“…‘
   </p>
   <p>
    Dvere z domu šora Pierovho vedú na ,teracu‘.
    <sup>
     [
     <a class="footnote" href="#ftn.id2523453" name="id2523453">
      29
     </a>
     ]
    </sup>
    Priestor sťa dvorana, vydláždený krásnou bielou dlažbou. Pod teracou je
         ,gustirna‘, cisterna. Na túto teracu vykročila šora Kleme, manželka šora Piera. Prestiera a
         vešia na žinky, po teraci popreťahované, svoju skvelú ,biankariju‘, bielizeň. Plachty,
         prestieradlá, obrusy i ručníky — všetkého po troche. Na každom kuse cifrované P. P. z
         červeného saténu a s modrým šatírovaním: takže vyzerá z toho na bielom grunte hotová
         demonštrácia chorvátska.
    <sup>
     [
     <a class="footnote" href="#ftn.id2523473" name="id2523473">
      30
     </a>
     ]
    </sup>
    Ach, ktože vypíše všetky krásy tejto biankarije! Veru neviem, ktorá pani tu ju
         má belšiu i vôbec poriadnejšiu.
   </p>
   <p>
    ,Netreba vody šanovať,‘ to je zásada šory Klementíny. „Nebojte sa, dico!“
    <sup>
     [
     <a class="footnote" href="#ftn.id2523498" name="id2523498">
      31
     </a>
     ]
    </sup>
    teší dievky, čo u nej právajú, „keď sa minie z gustirne — máme ešte dve
         gustirne v poli — i do Božića
    <sup>
     [
     <a class="footnote" href="#ftn.id2523512" name="id2523512">
      32
     </a>
     ]
    </sup>
    môžme ,predurat‘
    <sup>
     [
     <a class="footnote" href="#ftn.id2523524" name="id2523524">
      33
     </a>
     ]
    </sup>
    bez dažďa…“
   </p>
   <p>
    A ako jej biankarija, tak i jej ctená osoba, i izby sú vtelený poriadok a čistota. Až sa
         bojíš stúpiť u nej na podlahu, že ju zavláčiš, alebo postaviť klobúk na skvúce prestieradlo
         na posteli.
   </p>
   <p>
    Šora Kleme čula, že vykrikuje Bore inkanat. Nahla sa na múrik, ktorým je obohnatá
         teraca, a z tejto výšky hľadí na ulicu. Bore ju zazrel i pozdravil pokorne:
   </p>
   <p>
    „Falen Isus!“
    <sup>
     [
     <a class="footnote" href="#ftn.id2504837" name="id2504837">
      34
     </a>
     ]
    </sup>
   </p>
   <p>
    „Vazda Isus i Maria!“ ďakuje šora Kleme a pýta sa: „Nože mi povedz, Bore, kto to dáva
         tých trinásť i dvadsať?“
   </p>
   <p>
    „A veru vás pekne prosím, šora Kleme moja, i s družbou,“
    <sup>
     [
     <a class="footnote" href="#ftn.id2504859" name="id2504859">
      35
     </a>
     ]
    </sup>
    lebo i šor Piero sa bol od turňa obrátil k nemu: musel teda doložiť ,s
         družbou‘, ak nechcel ostať grobian, „to dáva meštar Zane Rosolini.“
   </p>
   <p>
    „Vari môj zať, Bore!“
   </p>
   <p>
    „Istý váš zať, ak smiem prosiť.“
   </p>
   <p>
    „Aboj meni!“
    <sup>
     [
     <a class="footnote" href="#ftn.id2504885" name="id2504885">
      36
     </a>
     ]
    </sup>
    zvolala prudko, chytiac sa za hlavu oboma rukami. „Či ste čuli, šor Piero?“
         obracia sa k mužovi, ktorý sa už zabáva okolo turňa. „Či ste čuli, čo robí váš zať? Ajme meni!
    <sup>
     [
     <a class="footnote" href="#ftn.id2504901" name="id2504901">
      37
     </a>
     ]
    </sup>
    Trinásť i dvadsať! Veď je to sila peňazí, mne sa vidí.“
   </p>
   <p>
    „Dosť hodne, Kleme, dosť hodne.“
   </p>
   <p>
    „A vy to necháte!?“ kričí zúfale.
   </p>
   <p>
    „A čo sa ty ,intrigaješ‘
    <sup>
     [
     <a class="footnote" href="#ftn.id2504925" name="id2504925">
      38
     </a>
     ]
    </sup>
    do cudzích záležitostí!“ zahriakol ju šor Piero dôstojne. „Jemu je hodno toľko,
         nech si má. Nie naša starosť. Keď dáva toľko, nebodaj ,kontá‘,
    <sup>
     [
     <a class="footnote" href="#ftn.id2504940" name="id2504940">
      39
     </a>
     ]
    </sup>
    že mu je toľko hodno. Ak utratí — z tvojho neutratí. Utratí zo svojho.“
   </p>
   <p>
    „Ale či už nič nesmiem povedať?“ vyčituje mužovi.
   </p>
   <p>
    „Slovo dá slovo. Ty si ,gospodarica‘ svojho, čo máš,“ vysvetľuje šor Piero vážne, „on
         zas gospodar svojho. Čo za osoh, keď budeš hovoriť? Slovo dá slovo, — ani nezvieš, len keď
         sa navarí čertova ,pulenta‘.
    <sup>
     [
     <a class="footnote" href="#ftn.id2504965" name="id2504965">
      40
     </a>
     ]
    </sup>
    A kto ju bude chlípať?“
   </p>
   <p>
    „Veď už nech ide na vaše, ja nedbám,“ vzdáva sa šora Kleme, ale nesmierne rozjedovaná,
         „ale ten inkanat mu dá veľkú ,botu‘ (úder). Trinásť i dvadsať!“ A začala zase rozvešiavať
         biankariju.
   </p>
   <p>
    Ale čo ako — ani šor Piero nenie celkom ,indiferenat‘
    <sup>
     [
     <a class="footnote" href="#ftn.id2504989" name="id2504989">
      41
     </a>
     ]
    </sup>
    proti zaťovej kúpe. Ženino bedákanie veľmi ho znepokojilo. Nie že by chcel ísť
         zaťa hamovať — ó nie: to je vec riskantná. On sa najedoval na ženu.
   </p>
   <p>
    ,Nešťastné baby!‘ nadáva jej v duši, ,musí všetko čuť, čo sa robí… Na každý prípad
         nadhodil veľa, bez spôsobu.‘ A potriasal vážne okrúhlou hlavou, krátko striženou i dobre
         šedivou, ktorá sedí akosi tuho na krátkom, vykŕmenom krku. ,Mladí gazdovia — myslí, že to
         takto… Mladí gazdovia! Myslí, že „cekíne“
    <sup>
     [
     <a class="footnote" href="#ftn.id2505018" name="id2505018">
      42
     </a>
     ]
    </sup>
    nájde hockde na ulici…‘
   </p>
   <p>
    A rozvažoval na aký spôsob on nazbieral tých cekínov, dukátov, ktorých vraj má plný
         ,sić‘, mericu — kdesi v komore. Celkom jednoducho! Keď umrel otec, chytil sa roboty a ako
         teraz, tak prísne dohliadal, aby ho svet neukrátil. ,Cudzie neber, svoje si nedaj, boha sa
         boj a druhého nikoho, okrem krúpy,‘ to bola jeho regula žitia. Čo mu raz príde do ruky, to
         brate, drží tuho, ani v kliešťach. Preto kadejaký svet nejde sa k nemu dlžiť. A ani nešomre
         naň, ako by na iného, keby chcel byť ,tvrd‘.
    <sup>
     [
     <a class="footnote" href="#ftn.id2505044" name="id2505044">
      43
     </a>
     ]
    </sup>
    Zato kedy-tedy i zratuje dakoho dačím: a to sa mu ráta desaťnásobne. „No hľa,
         nie je skupáň, ako ho vykričali… Ach, či je mrcha ten svet! Ľaľa, neopustí biedneho, ak je
         spravodlivý…“
   </p>
   <p>
    Má veľkú vážnosť v meste. Najviac pre ten sić s cekínmi. Je ,konžilier‘, t. j. člen
         mestského výboru. Chceli ho spraviť ašešurom, ale ho nespravili, neviem prečo. Je člen
         ,crkovinarstva‘, výboru, ktorý manipuluje kostolné grunty i fundácie. A kto by vedel
         vyrátať ,kariky‘, hodnosti, ktoré sa mu mohli dostať, keby sa dotískal. Ale už ten objem v
         páse nedovoľuje mu, aby šiel do toho stisku, ktorý najviac bývava okolo takých karík… On
         radšej je pre seba: ,atendi‘ (má sa) okolo svojho — o druhé nerád sa trápi: vynímajúc
         kostolné majetky. Kostol je už iná vec: ak nedonesie osoh časný, ale zaopatrí slávu
         nebeskú.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2507058" name="ftn.id2507058">
        2
       </a>
       ]
      </sup>
      <span class="emphasis">
       <em>
        načelnikova
       </em>
      </span>
      (chorv.) — kancelária mešťanostu, starostu
     </p>
    </div>
    <div class="footnote">
     <p>
      <sup>
       [
       <a class="para" href="#id2507077" name="ftn.id2507077">
        3
       </a>
       ]
      </sup>
      <span class="emphasis">
       <em>
        šor, šora
       </em>
      </span>
      (z tal.) — pán, pani
     </p>
    </div>
    <div class="footnote">
     <p>
      <sup>
       [
       <a class="para" href="#id2507138" name="ftn.id2507138">
        4
       </a>
       ]
      </sup>
      <span class="emphasis">
       <em>
        deštruto
       </em>
      </span>
      (z tal.) — neupravený
     </p>
    </div>
    <div class="footnote">
     <p>
      <sup>
       [
       <a class="para" href="#id2507186" name="ftn.id2507186">
        5
       </a>
       ]
      </sup>
      <span class="emphasis">
       <em>
        Franjo Josip I.
       </em>
      </span>
      — František Jozef I. (1830 — 1916), rakúsky
               cisár a uhorský kráľ, ktorý okupoval a pripojil k svojmu cisárstvu Bosnu a
               Hercegovinu
     </p>
    </div>
    <div class="footnote">
     <p>
      <sup>
       [
       <a class="para" href="#id2507211" name="ftn.id2507211">
        6
       </a>
       ]
      </sup>
      <span class="emphasis">
       <em>
        Josip J. Strossmayer
       </em>
      </span>
      — Josip Juraj Strossmayer (1815 — 1905),
               biskup, priateľ slovanských národných snáh, zástanca a vodca chorvátskeho národa,
               podporovateľ literatúry a umenia, zakladateľ záhrebskej Akadémie, múzeí, chrámov ap.
               Mal zásluhu na vydávaní kníh, zbieraní rukopisov atď. Ako člen ríšskej rady vo Viedni
               domáhal sa rovnoprávnosti slovanských jazykov na školách a v úradoch a bol zástancom
               nezávislosti Chorvátska. Bol proti maďarskému a viedenskému centralizmu a bránil i
               práva Slovákov a Rumunov. Jeho verejná činnosť sa niesla v znamení úsilia o
               zjednotenie juhoslovanských národov.
     </p>
    </div>
    <div class="footnote">
     <p>
      <sup>
       [
       <a class="para" href="#id2507249" name="ftn.id2507249">
        7
       </a>
       ]
      </sup>
      <span class="emphasis">
       <em>
        Sve za vjeru i domovinu
       </em>
      </span>
      (chorv.) — Všetko za vieru a
               vlasť.
     </p>
    </div>
    <div class="footnote">
     <p>
      <sup>
       [
       <a class="para" href="#id2507264" name="ftn.id2507264">
        8
       </a>
       ]
      </sup>
      <span class="emphasis">
       <em>
        inkanat
       </em>
      </span>
      (z tal.) — licitácia, verejný odpredaj, dražba
     </p>
    </div>
    <div class="footnote">
     <p>
      <sup>
       [
       <a class="para" href="#id2507282" name="ftn.id2507282">
        9
       </a>
       ]
      </sup>
      <span class="emphasis">
       <em>
        mučno
       </em>
      </span>
      (chorv.) — ťažko, nepríjemne
     </p>
    </div>
    <div class="footnote">
     <p>
      <sup>
       [
       <a class="para" href="#id2507301" name="ftn.id2507301">
        10
       </a>
       ]
      </sup>
      <span class="emphasis">
       <em>
        Zane
       </em>
      </span>
      — Ivan (domáca forma krstného mena; podobne je to aj pri
               ostatných vysvetľovaných menách)
     </p>
    </div>
    <div class="footnote">
     <p>
      <sup>
       [
       <a class="para" href="#id2507333" name="ftn.id2507333">
        11
       </a>
       ]
      </sup>
      <span class="emphasis">
       <em>
        šor ši
       </em>
      </span>
      (z tal.) — pane, áno (slová obradnej formuly na
               svadbe)
     </p>
    </div>
    <div class="footnote">
     <p>
      <sup>
       [
       <a class="para" href="#id2507350" name="ftn.id2507350">
        12
       </a>
       ]
      </sup>
      <span class="emphasis">
       <em>
        Miće
       </em>
      </span>
      — Michal
     </p>
    </div>
    <div class="footnote">
     <p>
      <sup>
       [
       <a class="para" href="#id2507361" name="ftn.id2507361">
        13
       </a>
       ]
      </sup>
      <span class="emphasis">
       <em>
        gospodar
       </em>
      </span>
      (chorv.) — gazda
     </p>
    </div>
    <div class="footnote">
     <p>
      <sup>
       [
       <a class="para" href="#id2507372" name="ftn.id2507372">
        14
       </a>
       ]
      </sup>
      <span class="emphasis">
       <em>
        evala ti meštre Zane
       </em>
      </span>
      (chorv.) — chvála ti, majster
               Ivan
     </p>
    </div>
    <div class="footnote">
     <p>
      <sup>
       [
       <a class="para" href="#id2507399" name="ftn.id2507399">
        15
       </a>
       ]
      </sup>
      <span class="emphasis">
       <em>
        Zore
       </em>
      </span>
      — Juro
     </p>
    </div>
    <div class="footnote">
     <p>
      <sup>
       [
       <a class="para" href="#id2507410" name="ftn.id2507410">
        16
       </a>
       ]
      </sup>
      <span class="emphasis">
       <em>
        kuriožitad
       </em>
      </span>
      (z tal.) — zvedavosť
     </p>
    </div>
    <div class="footnote">
     <p>
      <sup>
       [
       <a class="para" href="#id2507420" name="ftn.id2507420">
        17
       </a>
       ]
      </sup>
      <span class="emphasis">
       <em>
        Terra di Fuogo
       </em>
      </span>
      — Ohňová zem, súostrovie pri južnom výbežku
               Južnej Ameriky s drsným podnebím. Východná polovica patrí Argentíne, západná Chile.
               Je tam rozšírený chov oviec a dobývanie zlata. Žilo tam mnoho chorvátskych
               vysťahovalcov.
     </p>
    </div>
    <div class="footnote">
     <p>
      <sup>
       [
       <a class="para" href="#id2523130" name="ftn.id2523130">
        18
       </a>
       ]
      </sup>
      <span class="emphasis">
       <em>
        Bore
       </em>
      </span>
      — Boris
     </p>
    </div>
    <div class="footnote">
     <p>
      <sup>
       [
       <a class="para" href="#id2523150" name="ftn.id2523150">
        19
       </a>
       ]
      </sup>
      <span class="emphasis">
       <em>
        Luka
       </em>
      </span>
      — Lukáš
     </p>
    </div>
    <div class="footnote">
     <p>
      <sup>
       [
       <a class="para" href="#id2523168" name="ftn.id2523168">
        20
       </a>
       ]
      </sup>
      <span class="emphasis">
       <em>
        Bartule
       </em>
      </span>
      — Bartolomej
     </p>
    </div>
    <div class="footnote">
     <p>
      <sup>
       [
       <a class="para" href="#id2523228" name="ftn.id2523228">
        21
       </a>
       ]
      </sup>
      <span class="emphasis">
       <em>
        u poľu
       </em>
      </span>
      (chorv.) — na poli
     </p>
    </div>
    <div class="footnote">
     <p>
      <sup>
       [
       <a class="para" href="#id2523248" name="ftn.id2523248">
        22
       </a>
       ]
      </sup>
      <span class="emphasis">
       <em>
        jednake ruke
       </em>
      </span>
      (chorv.) — rovní, jednakí
     </p>
    </div>
    <div class="footnote">
     <p>
      <sup>
       [
       <a class="para" href="#id2523302" name="ftn.id2523302">
        23
       </a>
       ]
      </sup>
      <span class="emphasis">
       <em>
        Piero
       </em>
      </span>
      — Peter
     </p>
    </div>
    <div class="footnote">
     <p>
      <sup>
       [
       <a class="para" href="#id2523325" name="ftn.id2523325">
        24
       </a>
       ]
      </sup>
      <span class="emphasis">
       <em>
        o Lucii
       </em>
      </span>
      — 13. decembra
     </p>
    </div>
    <div class="footnote">
     <p>
      <sup>
       [
       <a class="para" href="#id2523335" name="ftn.id2523335">
        25
       </a>
       ]
      </sup>
      <span class="emphasis">
       <em>
        Vlach
       </em>
      </span>
      — Vlachmi volajú Prímorci Zágorčanov a Ostrovania
               Zágorčanov i Prímorcov. Zagorie je hornatá krajina na sever od Záhrebu. Prímorie je
               jadranská časť Juhoslávie. V Chorvátsku sa tak volá celá oblasť medzi Slovinskom a
               Bosnou.
     </p>
    </div>
    <div class="footnote">
     <p>
      <sup>
       [
       <a class="para" href="#id2523365" name="ftn.id2523365">
        26
       </a>
       ]
      </sup>
      <span class="emphasis">
       <em>
        turaň
       </em>
      </span>
      (chorv.) — preš
     </p>
    </div>
    <div class="footnote">
     <p>
      <sup>
       [
       <a class="para" href="#id2523425" name="ftn.id2523425">
        27
       </a>
       ]
      </sup>
      <span class="emphasis">
       <em>
        kaca
       </em>
      </span>
      (chorv.) — kaďa, sud
     </p>
    </div>
    <div class="footnote">
     <p>
      <sup>
       [
       <a class="para" href="#id2523435" name="ftn.id2523435">
        28
       </a>
       ]
      </sup>
      <span class="emphasis">
       <em>
        In ordine ho zakantal
       </em>
      </span>
      (lat., z tal.) — poriadne ho
               zacenil
     </p>
    </div>
    <div class="footnote">
     <p>
      <sup>
       [
       <a class="para" href="#id2523453" name="ftn.id2523453">
        29
       </a>
       ]
      </sup>
      <span class="emphasis">
       <em>
        teraca
       </em>
      </span>
      (z tal.) — terasa
     </p>
    </div>
    <div class="footnote">
     <p>
      <sup>
       [
       <a class="para" href="#id2523473" name="ftn.id2523473">
        30
       </a>
       ]
      </sup>
      <span class="emphasis">
       <em>
        z červeného… s modrým… na bielom… hotová demonštrácia
                  chorvátska
       </em>
      </span>
      — chorvátske národné farby sú modrá, biela a červená
     </p>
    </div>
    <div class="footnote">
     <p>
      <sup>
       [
       <a class="para" href="#id2523498" name="ftn.id2523498">
        31
       </a>
       ]
      </sup>
      <span class="emphasis">
       <em>
        dico
       </em>
      </span>
      (chorv.) — dieťa, deti
     </p>
    </div>
    <div class="footnote">
     <p>
      <sup>
       [
       <a class="para" href="#id2523512" name="ftn.id2523512">
        32
       </a>
       ]
      </sup>
      <span class="emphasis">
       <em>
        do Božića
       </em>
      </span>
      (chorv.) — do Božieho narodenia, do Vianoc
     </p>
    </div>
    <div class="footnote">
     <p>
      <sup>
       [
       <a class="para" href="#id2523524" name="ftn.id2523524">
        33
       </a>
       ]
      </sup>
      <span class="emphasis">
       <em>
        predurati
       </em>
      </span>
      (z tal.) — pretrvať, vydržať
     </p>
    </div>
    <div class="footnote">
     <p>
      <sup>
       [
       <a class="para" href="#id2504837" name="ftn.id2504837">
        34
       </a>
       ]
      </sup>
      <span class="emphasis">
       <em>
        „Falen Isus?!“… „Vazda Isus i Maria!“
       </em>
      </span>
      (chorv.) — „Pochválen
               buď Ježiš!“… „Naveky Ježiš i Mária!“
     </p>
    </div>
    <div class="footnote">
     <p>
      <sup>
       [
       <a class="para" href="#id2504859" name="ftn.id2504859">
        35
       </a>
       ]
      </sup>
      <span class="emphasis">
       <em>
        s družbou
       </em>
      </span>
      (chorv.) — vospolok
     </p>
    </div>
    <div class="footnote">
     <p>
      <sup>
       [
       <a class="para" href="#id2504885" name="ftn.id2504885">
        36
       </a>
       ]
      </sup>
      <span class="emphasis">
       <em>
        Aboj meni!
       </em>
      </span>
      (chorv.) — beda mi
     </p>
    </div>
    <div class="footnote">
     <p>
      <sup>
       [
       <a class="para" href="#id2504901" name="ftn.id2504901">
        37
       </a>
       ]
      </sup>
      <span class="emphasis">
       <em>
        Ajme meni!
       </em>
      </span>
      (chorv.) — ach beda mi!
     </p>
    </div>
    <div class="footnote">
     <p>
      <sup>
       [
       <a class="para" href="#id2504925" name="ftn.id2504925">
        38
       </a>
       ]
      </sup>
      <span class="emphasis">
       <em>
        intrigati
       </em>
      </span>
      (z tal.) — miešať, pliesť
     </p>
    </div>
    <div class="footnote">
     <p>
      <sup>
       [
       <a class="para" href="#id2504940" name="ftn.id2504940">
        39
       </a>
       ]
      </sup>
      <span class="emphasis">
       <em>
        kontati
       </em>
      </span>
      (z tal.) — počítať
     </p>
    </div>
    <div class="footnote">
     <p>
      <sup>
       [
       <a class="para" href="#id2504965" name="ftn.id2504965">
        40
       </a>
       ]
      </sup>
      <span class="emphasis">
       <em>
        pulenta
       </em>
      </span>
      (z tal.) — polenta, kukuričná kaša
     </p>
    </div>
    <div class="footnote">
     <p>
      <sup>
       [
       <a class="para" href="#id2504989" name="ftn.id2504989">
        41
       </a>
       ]
      </sup>
      <span class="emphasis">
       <em>
        indiferenat
       </em>
      </span>
      (z tal.) — ľahostajný
     </p>
    </div>
    <div class="footnote">
     <p>
      <sup>
       [
       <a class="para" href="#id2505018" name="ftn.id2505018">
        42
       </a>
       ]
      </sup>
      <span class="emphasis">
       <em>
        cekín
       </em>
      </span>
      (z tal.) — zlatý peniaz, pôvodne benátsky
     </p>
    </div>
    <div class="footnote">
     <p>
      <sup>
       [
       <a class="para" href="#id2505044" name="ftn.id2505044">
        43
       </a>
       ]
      </sup>
      <span class="emphasis">
       <em>
        tvrd
       </em>
      </span>
      (chorv.) — tvrdý, skúpy
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505094">
       </a>
       2
      </h2>
     </div>
    </div>
   </div>
   <p>
   </p>
   <p>
   </p>
   <p>
    Šora Kleme nemôže sa spamätať. V hlave jej ustavične vrčí, že sa ide Zane ,ruinat‘.
    <sup>
     [
     <a class="footnote" href="#ftn.id2505110" name="id2505110">
      44
     </a>
     ]
    </sup>
    ,Púšťa sa ľahkomyseľne do kupectva a môže prísť i o to, čo má. Nedbal by
         zbohatnúť a chytro — a môže sa ešte chytrejšie nájsť na holom… Oj, „prefriganí“
    <sup>
     [
     <a class="footnote" href="#ftn.id2505127" name="id2505127">
      45
     </a>
     ]
    </sup>
    sú ľudia, prefriganí! Keby čuli zárobok, všetci by sa hrnuli. — Oj, neprepustia
         tí tak ľahko… A nech sa mu zle povodí — kde sa podeje? A deti? A tento starý, tento, tento
         — ,fantaštik‘!
    <sup>
     [
     <a class="footnote" href="#ftn.id2505145" name="id2505145">
      46
     </a>
     ]
    </sup>
    Ach, božeuchovaj! On len pokoj, pokoj, a keby prišlo zle — nie, nepomohol by.
         Hľa, slovo preriecť mu je muka — a kde otvoriť kešeňu!‘
   </p>
   <p>
    Bojí sa začať dačo na svoju päsť. ,Starý by zbesnel, keby zvedel.‘ A tu jej prišla na um
         Keka. ,Ona by mohla — veď mu je žena. Nech ide na obćinu a vyvolá Zaneho… Ale i to je ťažká
         vec. Svet by ho vysmieval, že mu rozkazuje žena. Ach, či je mrcha ten svet, či je mrcha!‘
   </p>
   <p>
    Ruky jej opadli od nevlády. Či obracia vec takto alebo takto, vždy len vyjde naopak.
         Ženská čo tu môže vykonať? Najviac vymodliť dakoľko ,Zdrava‘ a ,Otčenašov‘, aby ho boh
         osvietil a odvrátil od záhuby.
   </p>
   <p>
    Ale vzdor tomu len prehodila šatku, ktorú nosieva do kostola, i sukňu farby kávovej.
         Vtom priskočilo k nej dievčatko asi polpiataročné, čierne ani Cigánča s ohnivými očima, s
         kučeravými vlasmi a v červenej blúzičke.
   </p>
   <p>
    „Kde idete, nona (stará mať)?“ Obesilo sa jej na sukňu. „Povedzte, kde idete?“
   </p>
   <p>
    „Idem len tuto kdesi, druže.“ A stará mať hladí ju po kostrúbkoch.
   </p>
   <p>
    „Nona, idem i ja!“ zvolala malá Lukrica.
   </p>
   <p>
    „Ach, kde pôjdeš? Tam sú veľké skaly, moja.“
   </p>
   <p>
    Ale nechcela ju pojať pre inú vec. Šor Piero by si ich hneď všimol, keby išla vnučka. O
         starú toľme nestojí, ako o Kekinu Lukricu. Nemôže bez nej takrečeno obstáť. Nemá pokoja, ak
         okolo neho neskáče a nešteboce. Už ide na druhý rok, čo temer bez prestania drží ju u seba.
         K materi ju púšťa len kedy-tedy, ako na návštevu. Keby ich zazrel, iste by sa pýtal: „Kde
         ideš, malá?“ A stará mať musela by povedať. On by ich vrátil a bol by hriech hotový. A keby
         sa i prešmykli — vnučka by mu večer vybľabotala, kde bola a bolo by ešte horšie.
   </p>
   <p>
    „Veď ja budem skaly obchodiť!“ sľubovala Lukrica.
   </p>
   <p>
    „Nie, moja, ty sa len zabávaj doma. Veď ja hneď prídem. Donesiem ti bonbón. Môžeš zísť k
         nonovi a pozerať ako turnajú…“
    <sup>
     [
     <a class="footnote" href="#ftn.id2505239" name="id2505239">
      47
     </a>
     ]
    </sup>
   </p>
   <p>
    I tak sa jej horko-ťažko striasla. Dala jej dlhé naučenia, odobrala sa od nej, akoby
         odchodila do druhej krajiny a umkla z domu. Srdce jej mocne zabúchalo, keď prechodila popri
         turni, že ju šor Piero pristaví. Ale práve dohnali na dvoch ,mazgách‘ (muliciach) mast z
         viníc — šor Piero strážil, či mechy nepuknú, alebo nepadnú na zem: alebo či Vlasi ich
         nevyprázdnia do nepravej kade. Tak šťastlive zahla do susedovie dvora, ohradeného múrom. Až
         tu ju zazrel šor Piero.
   </p>
   <p>
    ,Ide sa vytúžiť Keke,‘ myslí si škodoradostne. ,Vyplačú sa, naplní jej hlavu všakovými
         hlúposťami — akoby ja nevedel! Ale čo, ochorela by ináč…‘
   </p>
   <p>
    Šora Kleme spustila sa širokou ulicou k novému domu Ivana Rosoliniho.
   </p>
   <p>
    Vystavený je ako i šora Pierov zo solídnych kvádrov, rúče otesaných. Ľahko stavať, keď
         Zane je chýrny murársky ,mešter‘. Krov je vyvedený z ploských kameňov, obielený vápnom.
         Naďaleko sa skveje oslepujúcou bielotou. Pod odkvapom riňa z kameňa tesaná. Tou sa odvádza
         dažďová voda ,u gustirnu‘, ktorá je pod vkusnou teracou. Dvor ináč nenie priestranný, ale
         je obohnatý novým múrom. Popri ňom, kde poludňajšie slnce toľme nepripeká, vysadený je rad
         ,pomidorov‘ — paradajok; sú už obraté dávno, vňať vysilená odkväcla na zem.
   </p>
   <p>
    ,Mohlo im byť ako v raji,‘ myslí si šora Kleme, idúc dvoríkom. ,Zobrali sa bez silenia,
         zo svojej vôle. A čo im chybí? Všetko sa im dalo, všetko, čo len treba… Vo všetkom majú
         svoj ,komod‘ (pohodlie) ako málokto… Len čo biankarije odniesla!‘ A akoby hľadela na tie
         stôsy bielizne, čo dala Keke, keď ju vydávala.
   </p>
   <p>
    Schodíkmi vystúpila na ,sulár‘, altánku, hore ktorou začína sa ťahať vinič. Ešte je
         mladý, ale o rok, o dva rozkonári sa, že budeš môcť na pravé poludnie sedieť pod ním na
         sulári. I do pitvora bude krásne chladiť. Vôbec milá vec! Z jednej i druhej strany je
         postavené po dva kry jazmínu a jeden kvietnik tuberóz. Silná vôňa jazmínu mieša sa s vôňou
         tuberóz i preniká všetkými priestormi domu. Odchovala ona tieto jazmíny a tuberózy a dcére
         ich darovala, keď ju vydávala. Čo má doma, ani jeden nenie tak rozkonárený, ako tieto. Sú
         jej to kvety najmilšie, už preto, že sú náramne vďačné. Kvitli by i celú zimu, len ich
         vyložiť na slnečnú stranu domu.
   </p>
   <p>
    Hodila ešte pohľad z altánky, tam k východnej strane. Tu sa prestiera stráň so zeleňou
         zamatove mäkkou — pravý háj vysadených dohusta olív, len kde-tu temnejší fľak figového
         stromu medzi nimi. Stráň sa púšťa miernym pádom do modrej hladiny mora, tichého, krásneho,
         obliateho záplavou slnca. Od neho poťahuje tichý vánok, v ktorom lístie ľahko ševelí. Za
         úzkym pásom mora dvíha sa hneď strmá Planina, reťaz prímorských vrchov, spopretŕhaná
         končitými končiarmi.
   </p>
   <p>
    Bárs neuvedomene, ale pocítila i duša šory Klementíny, zoschnutá starobou i dennými
         klopotami, mohutnú reč tohto veľkého obrazu. Núti ju čosi zastaviť sa na tejto altánke a
         hľadať vo veľkolepom ráme tklivé pojedinosti.
    <sup>
     [
     <a class="footnote" href="#ftn.id2505370" name="id2505370">
      48
     </a>
     ]
    </sup>
    Tak ju pútajú dva body, biele, pevné, ktoré sa od modriny mora živo odrážajú:
         blízo sú toho miesta, kde kanál sa ide prevliecť pomedzi susedný ostrov a polostrov. Sem
         bližšie belie sa dvoje nadutých bielych krídel na morskej hladine, sťa keď motýľ sa zakníše
         nad modrým kalichom kvetu. To sú všetko bárky našich kupčíkov a ,paronov od broda‘
         (majiteľov lodí), ktoré pri tichom mori vybrali sa na ,viaj‘ — cestu.
   </p>
   <p>
    Vošla do parádnej izby ,soba de lušo‘. To je spolu i spálňa mladých Rosolinich.
         Dupľovaná posteľ stojí naprostred izby a na dôkaz, že je tu jednota a spojenie úplné,
         vidíme i koberce i prikrývky pre dvoch v prostriedku zošité. Nad posteľou visí ,Blažena
         Gospe od sv. Rozarija‘ — Matka Božia s ružencom — v ráme zastoknuté ratolesti olivové, ako
         boli posvätené v Kvetnú nedeľu. Pri čudotvornom obraze visí hromničná svieca; večné
         memento, že ,bižoňa morir‘ (musíš umrieť). Zapaľuje sa nielen v čas búrky, ale i pri
         posteli umierajúcich.
   </p>
   <p>
    Šora Kleme v neprítomnosti gazdinej neokúňa sa ostať v tejto svätyni. Triezvym okom kutá
         po izbe tak ako vyšetrujúci sudca, keď chce objaviť zločin. A hľa, skúsené oko zastavilo sa
         na olejovej lampadke, ktorá stojí blízo ruženca na stolíku.
   </p>
   <p>
    ,Toto sa nenaučila v mojom dome,‘ pomyslela si s výčitkou. Berie lampu, skúma, či je nie
         preplnená olejom, odokryjúc príklop, i vešia ju na klinec pri posteli. Hneď jej bolo
         ľahšie.
   </p>
   <p>
    Ešte pohľad po izbe, či nájde čo nemiestneho, a už sa blíži ku kolíske, ktorá je z
         druhej strany postele. Nadvihla roh riedkej šatky a pozerá pod ňu. Buclatá tvárička malého
         Ivana vyzerá spomedzi vankúšov, anjelsky zafúľaná. Tvár starej matere sa premenila; na
         lícach naskočili jamy, lebo ústa stiahli sa do šošovičky, akoby sa hotovili cmuknúť. Oči
         svietia takou tichou radosťou, že by nikto nepomyslel, ako sa na ňu zmohla ustarostená
         stará pani.
   </p>
   <p>
    Na prstoch sa vrátila do pitvora. Pozerá na schody, ktoré strmo vedú na pôjd. Asnáď Keka
         bude tam. Možno varí v túto neobyčajnú hodinu. Keď môže trpieť v izbe taký ,dežordin‘
         (neporiadok), že ani lampka nevisí na svojom mieste, nebolo by divu, keby sa teraz dala do
         varenia. Na pôjde je totiž, ako v každom dome, kuchyňa s priestranným ohniskom.
   </p>
   <p>
    „Keka, Keka — kde si?“ volá pritlmeným hlasom, aby nezobudila Zaneta.
    <sup>
     [
     <a class="footnote" href="#ftn.id2505465" name="id2505465">
      49
     </a>
     ]
    </sup>
    Neohláša sa nikto. ,No vidíš, i dom necháva takto. Prázdny! A dieťa! Či ju
         nemôž dakto okrásť, alebo dieťa — božeuchovaj! — odniesť! Naozaj — kto by myslel do nej!
         Taká ľahkomyseľná!‘
   </p>
   <p>
    Na schodíkoch sa ozvali kroky. Na altánku prikvitla ženská ešte mladá. Oči čierne ako
         noc, podlhovasté ako mandľa, s dlhými riasami. Keď hľadíš na ňu, vidíš iba tieto čudnovaté
         oči. Tvár podlhovastá, čosi vpadlá, nos jemný, ale niečo zahnutý. Pery trochu uvädlé, ale
         keď sa pohnú, objavia sa za nimi krásne biele zuby.
   </p>
   <p>
    Ó, je Keka ešte ženská driečna, chlúba svojej matky i dneska.
   </p>
   <p>
    „Udala sa na mňa,“ rozpráva každému. „Prozoretića ,raca‘
    <sup>
     [
     <a class="footnote" href="#ftn.id2505505" name="id2505505">
      50
     </a>
     ]
    </sup>
    berie sa vždy do hrúbky…“
   </p>
   <p>
    Jej podivný zjav ešte stupňuje červená šatka s rožkami na vrchhlavy prehodenými. Spod
         nej vyzerajú vlasy ani žúžoľ, tvoriac na čele nedbalé kostrúbky. Nesie sa strojne, rovno —
         chôdza je plná dôstoja ženského a krásy.
   </p>
   <p>
    Oj, a aká bola pred vydajom!
   </p>
   <p>
    Obletovali ju všetci ,momci‘,
    <sup>
     [
     <a class="footnote" href="#ftn.id2505537" name="id2505537">
      51
     </a>
     ]
    </sup>
    čo boli na dačo súci. Raz mal s nimi i ,podeštat‘ (náčelník), robotu. Boli sa
         rozdelili na dva tábory — hornianstvo a dolnianstvo — i zviedli tuhú bitku pred domom šora
         Piera, kým si nepokrvavili hlavy. Keka sa nešalela veľmi ani za jedným. Až tu keď pred
         šiestimi rokmi vrátil sa z vojny Zane Rosolini, bola s ním čosi-kamsi ,akordo‘.
    <sup>
     [
     <a class="footnote" href="#ftn.id2505557" name="id2505557">
      52
     </a>
     ]
    </sup>
    Ešte sa ,gledali‘
    <sup>
     [
     <a class="footnote" href="#ftn.id2505568" name="id2505568">
      53
     </a>
     ]
    </sup>
    od jematvy do fašiangov a o fašiangoch doviedol Zane utešenú ženičku do domu
         napoly vystaveného. Nemohol sa nijako obísť ,bez pomoci‘ — ako sa vyhováral šoru Pierovi.
         Iba parádna izba bola ako-tak hotová. I na nej, pravda, boli len ,škure‘ — obloky dorobili
         až behom leta prímorskí ,meštri‘. Tak pomaly podorábal povaly, ohnisko a zalanským
         domuroval konečne gustirnu asi na päťsto ,baríl‘
    <sup>
     [
     <a class="footnote" href="#ftn.id2505589" name="id2505589">
      54
     </a>
     ]
    </sup>
    vody, čo je asi toľko okovov. Na každý prípad vody dostatok človeku, ktorý ju
         veľmi neobľubuje ani vo víne.
   </p>
   <p>
    „Ach, ćerce
    <sup>
     [
     <a class="footnote" href="#ftn.id2505606" name="id2505606">
      55
     </a>
     ]
    </sup>
    moja, ako len môžeš nechať dom otvorený! A dieťa v ňom! Stojím dobrej polhodiny
         a gospodarice nič. Ja by zhynula od strachu, že mi dieťa odnesie víla, alebo že ma
         obkradnú!“
   </p>
   <p>
    „Ale máme moja!
    <sup>
     [
     <a class="footnote" href="#ftn.id2505626" name="id2505626">
      56
     </a>
     ]
    </sup>
    Vy ešte na víly držíte! Kdeže sú víly — a na poludnie!“ odpovedá Keka spokojne,
         podoprúc bok pravou rukou. „A polhodiny! — Bola som,“ ukázala kopec neďaleko domu, pokrytý
         záhradami a vinicami, „bola som ,na nivici‘
    <sup>
     [
     <a class="footnote" href="#ftn.id2505645" name="id2505645">
      57
     </a>
     ]
    </sup>
    ubrať ,kupusa‘.“
    <sup>
     [
     <a class="footnote" href="#ftn.id2505656" name="id2505656">
      58
     </a>
     ]
    </sup>
    Vytiahla rohy zásterky spoza pása i ukazuje v zásterke za náručie kapustného
         lístia. „Pekne som vás videla, máme moja, ako ste vošli. Preto som len dooberala, že vy
         neodídete. Vari sa prebudil malý?“
   </p>
   <p>
    „Ach, nie — spí.“
   </p>
   <p>
    „Lebo len nedávno zaspal. Nikdy takého dieťaťa, máme moja! Bude vám spať do slnca západu
         a keď sa naje, zase zaspí. Dakedy bude spať do samej zory. Ach, dobrý mi je, dobrý: ani
         neviem o ňom, že ho mám.“
   </p>
   <p>
    Mať ide oči na nej nechať od veľkej hrdosti: „Darmo je — Keka je Keka,“ myslí si v
         materinskom rozcítení. „Deti sú jej ozaj dačo — dačo…“
   </p>
   <p>
    Keka sadla na prah a preberá kupus. Skúma list za listom, či je súci a odhadzuje súce do
         vahanca a chybné ponad sulár ,na dvor‘. Šora Kleme sedí pri nej a vložila hlavu do dlaní.
   </p>
   <p>
    „Či ty vieš, kde je Zane?“ pýta sa konečne.
   </p>
   <p>
    „Ja nie,“ odpovedá, hodiac okom na prímorské bralá.
   </p>
   <p>
    „Vari si ho dnes nevidela?“ diví sa šora Kleme.
   </p>
   <p>
    „Vari celý deň by ho nebola videla!“ zhrozila sa mladá žena, nemôžuc pochopiť také
         predpokladanie. „Od poludnia naozaj nie.“ A stisla pery akosi zanovite, aby už nevyšlo nič
         cez ne. Ale vidiac skúmavý pohľad matere, dodala ešte: „Napoludnie prišiel, najedol sa a —
         odišiel.“ Oči zas upreli sa na bralo, na ktoré hádže ohnivú žiaru zapadajúce slnce. I ruky
         poklesli, akoby nevládne, do lona — ale zaraz sa strhli do roboty. „A čo — vari máte dačo?“
         pýta sa matky.
   </p>
   <p>
    „Nebolo nič medzi vami?“
   </p>
   <p>
    A šora Kleme zadívala sa jej skúmavo do tváre.
   </p>
   <p>
    „Ach, čo by bolo!“ vyhýba Keka. Ale nemôže prekaziť, aby sa hlas trochu-trochu
         nezatriasol.
   </p>
   <p>
    „Vy ste sa popriečili!“ vybuchla šora Kleme tak určite, presvedčive, že Keka sa striasla
         pod vplyvom toho hlasu. „To mi darmo vravíš! Ja vidím! A čo to bolo?“
   </p>
   <p>
    „Ale nič, máme moja. Ako hneď dochodíte pre nič…“ So smiechom hľadí na ňu, ale ústa sa
         jej potrhávajú a do očí idú sa naliať slzy.
   </p>
   <p>
    „A čo vy to máte?“ zvolala v rozhorčení. „Ale vari nevidím? A či mám zvedieť od druhých,
         čo mám zvedieť od vás? Či som ja už najostatnejšia?“ A odvrátila sa od dcéry od hnevu i
         možno ľútosti. „A čím som to zaslúžila?“ vyčituje hlasom skoro úplne rozplakaným. „A či sa
         nazdávaš, že ti mať chce zle?“
   </p>
   <p>
    „Ach, máme — čo vám už povedať? Neviem sama. Ako ma tu vidíte — tak nebolo nijakej
         zvady. Iba čo včera večer… Ach, i to je smiešne — čo na tom? Nehodno spomínať…“
   </p>
   <p>
    A čo jej má ozaj rozprávať? Pod jej triezvym pohľadom, pri dennom svetle to všetko
         vybledlo, tie veľké mátohy i ohromné oblaky, ktoré zaťahovali včera jasné nebo domáceho
         blaha. Materi rozprávať, ktorá hľadí na všetko tak triezvo! Čo môže spomenúť? Jeden jediný
         fakt, i to veľmi malicherný — že Zane odišiel včera po večeri, neriekol jej kde ide a
         vrátil sa v noci, sama nevie ako a kedy. Ráno mu to vytkla a odišla hrdo, keď možno chcel
         jej vyrozprávať, kde bol a s kým bol. Chcela potrestať jeho — potrestala seba. Na obed bol
         on zase hrdý a nepreriekol slova, nieto žeby bol spomenul raňajšie nedorozumenie. Nad tým
         sa rozplakala, keď odišiel, bárs pozdejšie hanbila sa za tieto slzy.
   </p>
   <p>
    Či by ju mať nevysmiala? Hneď by stala na jeho obranu: že veď nerobí nijaké ,dežordine‘,
         ako iní. Veď je dobrý, tichý, gazdovlivý. A ešte čo by naspomínala! Čo ona vie, — že je to
         všetko iba naoko? Že pod touto krásnou rúškou skrýva sa veľká premena — ba rozhodný obrat a
         či prevrat. Nebo a zem! Od tých čias, čo sa vrátil z manévrov, je ako iný. Len čo ho to tam
         zašlo! Neusmeje sa s tým tichým porozumením, keď prejde popri nej. Nepozrie tým pohľadom,
         ktorý je nemý, a predsa povie viac, ako všetky ,libre‘ (knihy). Nevyhľadáva príležitosť,
         aby len mohol sa s ňou stretnúť, s tou ľstivou nástojčivosťou… Slovom, premenila sa mu
         nátura, akoby pľasol dlaňou. Dakedy sa mu núti usmiať sa jej, ale to je úsmev chladný;
         pohľad akýsi rozblúdený, nespokojný, akoby hľadel čosi zatušiť. Oh, všetko je prázdne,
         chladné, bez tepla, bez života, bez svetla — bez ľúbosti…
   </p>
   <p>
    Tak razom! A toľké sklamanie! Ach, ako sa to vešia na dušu olovenou ťarchou — ničí,
         láme, ruší jej najkrajšie kvety. Rozlieva sa ako otrava po žilách a zabíja každú radosť.
         Ani v spaní nedá pokoja — prebúdza ju ťažkým strachom a trúchlymi predtuchami.
   </p>
   <p>
    Pre toto sklamanie chcela pokarhať Zaneho. Že vystal do noci, to jej bola iba zámienka.
         Aby ho pokorila, vyhla sa jeho odpovedi. Čakala, že ju bude siliť, aby vypočula
         ospravedlnenie. Ba že sa rozsrdí, vyvadí na ňu, že jej nakydá urážok na hlavu — že jej v
         náhlom hneve ukrivdí, a keď hnev prejde, vráti sa s kajúcim srdcom, s novým žiarom lásky… A
         hľa, koľme sa prerátala. Ani len neproboval sa očistiť. Možno nebolo mu treba. Hodil celú
         vec nedbalo ,preko glave‘.
    <sup>
     [
     <a class="footnote" href="#ftn.id2505868" name="id2505868">
      59
     </a>
     ]
    </sup>
    A keď sa vrátil, vrátil sa chladný, bez nepokoja, akoby si nemali čo vysvetliť,
         čo odpustiť: akoby toto bolo v najlepšom poriadku…
   </p>
   <p>
    A ona mu vyšla na polcesty v ústrety. Spravila mu na obed ,bigulet so sardelami‘ — jeho
         najmilšie jedlo. Tenké makaróny so sekanými sardelami na kvetovanej mise, nie, tomu nikdy
         ešte neodolal. A predsa nezbadal, čo ona chce, a či nechcel zbadať. Zjedol, čo zjedol a bez
         slova odišiel.
   </p>
   <p>
    Posúďte len: čo sa dá z toho rozprávať materi? Či tá zbadá tie jemné nitky, z ktorých sa
         splietol ten veľký závoj, za ktorým zmizlo jej šťastie — možno naveky.
   </p>
   <p>
    Šora Kleme zvedela iba toľko, koľko mohla pochopiť: že Zane včera večer vystal.
   </p>
   <p>
    „Iba to?“ pýta sa nesmierne sklamaná. „A preto si cneješ, ćerce moja? Oj, stáva sa i čo
         horšieho a žena zažmúri oko, dakedy obe.“ Nahla sa jej blízo ucha a temer doňho, do samého
         riekla hlasom pritlmeným: „Chlapi sú plní hriechu a všakovej ,šporkarije‘ (ohavnosti) a
         žena — jazyk za zuby. To ti hovorím ja.“ A vidiac, že Keka obledla ako stena, doložila: „Čo
         len toto, že večer — to je maličkosť, alebo nič.“
   </p>
   <p>
    „Ale ťažko i na to privykať, máme moja — ťažko!“
   </p>
   <p>
    „A ćerce moja — treba. Darmo je, nebude ti vždy doma sedávať. Potrebuje i on ,svoj
         komod‘. A tvoj ćako, (otec) ľaľa, celú zimu presedí v kaviarni. Popoludní hrá karty, po
         večeri hrá karty. Kamarátstvo — a čo urobíš? Pôjdeš sa utopiť? Najlepšie sa netrápiť,
         akobys’ ani nevidela… Ale ja ti čosi druhé poviem, na tvojho muža hlavného. A to sú už nie
         pletky!“
   </p>
   <p>
    Tu jej vyrozprávala, čo Zane vyvádza na obćine.
   </p>
   <p>
    Na Keku to neurobilo skoro žiadneho dojmu. To stálo tak ďaleko od jej útrap — ani sa jej
         netýkalo.
   </p>
   <p>
    „A nech kupuje, keď ho zašla taká vôľa,“ riekla ľahostajne.
   </p>
   <p>
    „Gospe moja — čo to čujem!“ zvolala matka pohoršená. „Či je to reč ženy bohabojnej?
         Nevieš, že je to skaza? On má svoju ,baštinu‘, (dedovizeň) nech ju ,atendi‘.
    <sup>
     [
     <a class="footnote" href="#ftn.id2505976" name="id2505976">
      60
     </a>
     ]
    </sup>
    Má remeslo — nech ho piluje. Netreba sa jemu, chvalabohu, kupectvom zapodievať.
         A keď raz okoštuje, pochutí mu. Roztúla sa ti. Zbujnie. Zapustí dom i baštinu: o všetko
         príde. A len ako počal: trinásť i dvadsať za kacu. Veď len posúď, čo je to! Na posmech
         sveta…“
   </p>
   <p>
    Keka si vec lepšie rozmyslela. Najväčšmi ju prestrašilo, že muž sa v kupectve roztúla.
   </p>
   <p>
    „Príde o všetko, o všetko!“ pokračuje šora Kleme horlivo. „Toto bude vaša istá záhuba!“
   </p>
   <p>
    Náhlym pohybom prehodila ruky cez prsia. Hlava sa postavila pyšne do tyla — a ústa po
         vyslovení takého strašného proroctva zaklapli naširoko. Sťa kačka, keď prehltla jedným
         zivom ,kaňca‘
    <sup>
     [
     <a class="footnote" href="#ftn.id2506020" name="id2506020">
      61
     </a>
     ]
    </sup>
    (rybu) a klapne za ním ešte raz naprázdno.
   </p>
   <p>
    „Teda myslíte, že sa ide dať na kupectvo?“ pýta sa Keka.
   </p>
   <p>
    „Už ho len sám nevypije, ufám sa!“ zvolala mať. „A pováž si, koľko prekupčí, kto sa
         nerozumie do kupectva! Ó kupectvo, kupectvo…“ A povážlive pokyvovala hlavou, „ó to je nie
         pre každého. Dakto si pomôže a desať sa ich utopí…“
   </p>
   <p>
    „A čo ja, máme moja? Čo ja? Či mu ja môžem skrátiť vôľu?“
   </p>
   <p>
    „A akože! Nedaj! Postav sa! Choď na obćinu, odsekni inkanat. A ty máš slovo v dome! Veď
         si mu žena, pravá i zákonitá. Alebo, ak nechceš, aby to ,dulo svetu u oči‘
    <sup>
     [
     <a class="footnote" href="#ftn.id2578053" name="id2578053">
      62
     </a>
     ]
    </sup>
    — vyvolaj ho, nech ide domov. A čo by si i nevošla? Len ty choď, ćerce moja.“
   </p>
   <p>
    Keka vbehla do izby preobliecť sa. Kým zhľadávala sukne a mantily,
    <sup>
     [
     <a class="footnote" href="#ftn.id2578072" name="id2578072">
      63
     </a>
     ]
    </sup>
    mať ešte duplikovala.
   </p>
   <p>
    „Veru tak — ľahko sa ruinať. Kto žije v nevoli, len just že žije, čo sa bude prirovnávať
         ,tým veľkým‘! To sú boháči — tí sa môžu rozhadzovať. Čo dnes utratí, zajtra zarobí. Ale ty
         — utratíš dnes a zajtra si žobrák. A i ty, i žena, i deti…“
   </p>
   <p>
    „Ach, máme moja!“ zvolala Keka zúfale. „Nestrašte ma. Už som i tak nešťastná!“
   </p>
   <p>
    Stala jej pred oči materiálna ruina v celej nahote, náhlo a jasne. A sotva na ňu
         pozrela, zľakla sa jej: Akosi určite sa jej predstavilo, ako by bolo, keby im predali
         vinice a naostatok nivicu i dom. Pôjde i s deťmi do hospody, kde miesto podlahy bude
         oslznutý kameň s jamami a hrboľmi. Nenájde tam gustirne, ale pôjde na vodu do obecnej lokvy.
    <sup>
     [
     <a class="footnote" href="#ftn.id2578109" name="id2578109">
      64
     </a>
     ]
    </sup>
    Deti budú behať bosé, polonahé; neumyté, lebo vodu bude prichodiť šanovať.
         Nikto ju nezazovie ,šora Kéke‘,
    <sup>
     [
     <a class="footnote" href="#ftn.id2578123" name="id2578123">
      65
     </a>
     ]
    </sup>
    ako ju už podajedni počali, ale jednoducho Keka, alebo, ak priložia to ,šora‘,
         priložia ho s posmechom.
   </p>
   <p>
    Pri malom Zanetovi ostala stará.
   </p>
   <p>
    ,Aspoň ho dočkám,‘ hotovila sa, ,a nadokladám mu ich. Oj, neobídeš nasucho!‘
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2505110" name="ftn.id2505110">
        44
       </a>
       ]
      </sup>
      <span class="emphasis">
       <em>
        ruinat
       </em>
      </span>
      (z tal.) — ruinovať, privádzať od úpadku
     </p>
    </div>
    <div class="footnote">
     <p>
      <sup>
       [
       <a class="para" href="#id2505127" name="ftn.id2505127">
        45
       </a>
       ]
      </sup>
      <span class="emphasis">
       <em>
        prefrigan
       </em>
      </span>
      (z tal.) — prefíkaný, rafinovaný, prešibaný
     </p>
    </div>
    <div class="footnote">
     <p>
      <sup>
       [
       <a class="para" href="#id2505145" name="ftn.id2505145">
        46
       </a>
       ]
      </sup>
      <span class="emphasis">
       <em>
        fantaštik
       </em>
      </span>
      (z tal.) — fantastik, rojko
     </p>
    </div>
    <div class="footnote">
     <p>
      <sup>
       [
       <a class="para" href="#id2505239" name="ftn.id2505239">
        47
       </a>
       ]
      </sup>
      <span class="emphasis">
       <em>
        turnati
       </em>
      </span>
      (chorv.) — prešovať
     </p>
    </div>
    <div class="footnote">
     <p>
      <sup>
       [
       <a class="para" href="#id2505370" name="ftn.id2505370">
        48
       </a>
       ]
      </sup>
      <span class="emphasis">
       <em>
        pojedinost
       </em>
      </span>
      (chorv.) — drobnosť
     </p>
    </div>
    <div class="footnote">
     <p>
      <sup>
       [
       <a class="para" href="#id2505465" name="ftn.id2505465">
        49
       </a>
       ]
      </sup>
      <span class="emphasis">
       <em>
        Zaneto
       </em>
      </span>
      — Ivanko
     </p>
    </div>
    <div class="footnote">
     <p>
      <sup>
       [
       <a class="para" href="#id2505505" name="ftn.id2505505">
        50
       </a>
       ]
      </sup>
      <span class="emphasis">
       <em>
        raca
       </em>
      </span>
      (z tal.) — rod
     </p>
    </div>
    <div class="footnote">
     <p>
      <sup>
       [
       <a class="para" href="#id2505537" name="ftn.id2505537">
        51
       </a>
       ]
      </sup>
      <span class="emphasis">
       <em>
        momak
       </em>
      </span>
      (chorv.) — mládenec, parobok
     </p>
    </div>
    <div class="footnote">
     <p>
      <sup>
       [
       <a class="para" href="#id2505557" name="ftn.id2505557">
        52
       </a>
       ]
      </sup>
      <span class="emphasis">
       <em>
        boli, akordo
       </em>
      </span>
      (z tal.) — zhodli sa, dohovorili sa
     </p>
    </div>
    <div class="footnote">
     <p>
      <sup>
       [
       <a class="para" href="#id2505568" name="ftn.id2505568">
        53
       </a>
       ]
      </sup>
      <span class="emphasis">
       <em>
        gledati
       </em>
      </span>
      (chorv.) — prezerať, skúmať
     </p>
    </div>
    <div class="footnote">
     <p>
      <sup>
       [
       <a class="para" href="#id2505589" name="ftn.id2505589">
        54
       </a>
       ]
      </sup>
      <span class="emphasis">
       <em>
        barilo
       </em>
      </span>
      (z tal.) — súdok
     </p>
    </div>
    <div class="footnote">
     <p>
      <sup>
       [
       <a class="para" href="#id2505606" name="ftn.id2505606">
        55
       </a>
       ]
      </sup>
      <span class="emphasis">
       <em>
        ćerce
       </em>
      </span>
      (chorv.) — dcérka
     </p>
    </div>
    <div class="footnote">
     <p>
      <sup>
       [
       <a class="para" href="#id2505626" name="ftn.id2505626">
        56
       </a>
       ]
      </sup>
      <span class="emphasis">
       <em>
        máme
       </em>
      </span>
      (chorv.) — mama
     </p>
    </div>
    <div class="footnote">
     <p>
      <sup>
       [
       <a class="para" href="#id2505645" name="ftn.id2505645">
        57
       </a>
       ]
      </sup>
      <span class="emphasis">
       <em>
        nivica
       </em>
      </span>
      (chorv.) — niva, políčko
     </p>
    </div>
    <div class="footnote">
     <p>
      <sup>
       [
       <a class="para" href="#id2505656" name="ftn.id2505656">
        58
       </a>
       ]
      </sup>
      <span class="emphasis">
       <em>
        kupus
       </em>
      </span>
      (chorv.) — kapusta
     </p>
    </div>
    <div class="footnote">
     <p>
      <sup>
       [
       <a class="para" href="#id2505868" name="ftn.id2505868">
        59
       </a>
       ]
      </sup>
      <span class="emphasis">
       <em>
        preko glave
       </em>
      </span>
      (chorv.) — ponad hlavu
     </p>
    </div>
    <div class="footnote">
     <p>
      <sup>
       [
       <a class="para" href="#id2505976" name="ftn.id2505976">
        60
       </a>
       ]
      </sup>
      <span class="emphasis">
       <em>
        nech ju ,atendi‘
       </em>
      </span>
      (z tal.) — nech ju stráži, nech dáva na ňu
               pozor
     </p>
    </div>
    <div class="footnote">
     <p>
      <sup>
       [
       <a class="para" href="#id2506020" name="ftn.id2506020">
        61
       </a>
       ]
      </sup>
      <span class="emphasis">
       <em>
        kanec
       </em>
      </span>
      — z chorv. kanjac, ryba (lat. serranus)
     </p>
    </div>
    <div class="footnote">
     <p>
      <sup>
       [
       <a class="para" href="#id2578053" name="ftn.id2578053">
        62
       </a>
       ]
      </sup>
      <span class="emphasis">
       <em>
        dulo svetu u oči
       </em>
      </span>
      (chorv.) — ľuďom oči klalo
     </p>
    </div>
    <div class="footnote">
     <p>
      <sup>
       [
       <a class="para" href="#id2578072" name="ftn.id2578072">
        63
       </a>
       ]
      </sup>
      <span class="emphasis">
       <em>
        mantil
       </em>
      </span>
      (z tal.) — kabátec
     </p>
    </div>
    <div class="footnote">
     <p>
      <sup>
       [
       <a class="para" href="#id2578109" name="ftn.id2578109">
        64
       </a>
       ]
      </sup>
      <span class="emphasis">
       <em>
        lokva
       </em>
      </span>
      (chorv.) — nádrž na vodu
     </p>
    </div>
    <div class="footnote">
     <p>
      <sup>
       [
       <a class="para" href="#id2578123" name="ftn.id2578123">
        65
       </a>
       ]
      </sup>
      <span class="emphasis">
       <em>
        Kéka
       </em>
      </span>
      (chorv.) — Františka
     </p>
    </div>
   </div>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2578153">
       </a>
       3
      </h2>
     </div>
    </div>
   </div>
   <p>
   </p>
   <p>
   </p>
   <p>
    Kekina stíšila kroky, keď prišla na piacu a zočila mestský dom. ,Čo ako — ale ťažko je
         vojsť takto nič po nič,‘ začala rozvažovať. ,Kto ťa vidí, každý sa zadiví, čo tam chceš.
         Ešte sa nazdajú, že stojím v dákej žalobe… A keď zvedia, začnú posmeškovať. A Zane, či sa
         ten neurazí?‘
   </p>
   <p>
    Bola by sa snáď vrátila s opadnutou chuťou a zahanbená — ale tu práve sa vyhrnuli
         mešťania z mestského domu. Vyšiel i Zane na samom ostatku. Sú akísi vyhriati, rozčúlení.
         Rokujú neobyčajne živo. Viacerí rozopäli vesty (ktorí ich majú) — iným sa pošmykla čiapočka
         do tyla.
   </p>
   <p>
    „Ó dáte sa mi napiť, šora Keka — dáte,“ prihovára sa jej starý Zekeo,
    <sup>
     [
     <a class="footnote" href="#ftn.id2578196" name="id2578196">
      66
     </a>
     ]
    </sup>
    chromý na nohy. Sedí na tľapkavom kameni, pri ňom položená barla i mocná
         palica. Žmurká na ňu akosi potuteľne, akoby sa posmieval.
   </p>
   <p>
    „Nuž!“
   </p>
   <p>
    „Váš gospodar kúpil hŕbu mastu:
    <sup>
     [
     <a class="footnote" href="#ftn.id2578217" name="id2578217">
      67
     </a>
     ]
    </sup>
    patrí sa, aby sa dal napiť chudobe. A k tomu, ak mu vyjdú ,konty‘
    <sup>
     [
     <a class="footnote" href="#ftn.id2578229" name="id2578229">
      68
     </a>
     ]
    </sup>
    na dobre…“
   </p>
   <p>
    „Teda kúpil!“ zvolala i zazdalo sa jej, že padá na ňu obćina. „Kúpil!“ zabedákala viac
         pre seba. „Čože už pôjdem — i tak je pozde.“
   </p>
   <p>
    Utiahla sa za košatú jahodu, okolo ktorej sú kamenné sediská, na ktorých nikto nesedí.
         Po západe slnca sa podvihnú komárci, i dobádali by každého, kto by tam sedel. Čaká tam, kým
         prejdú mešťania. Ide i Zane, ale nie ako víťaz. Oči sklopil k zemi i tvár má opustenú. Keď
         prechodil popri jahode, pozrel v stranu, i jeho tekavé oči, pomútené, dotkli sa Keky.
         Zamračil sa, zaostal.
   </p>
   <p>
    „Teda ty si ho vylicitoval?“ pýta sa ona.
   </p>
   <p>
    „Áno,“ odpovedá pevne. Ústa mu zaihrali v kŕčovitom úsmeve.
   </p>
   <p>
    „Po čom?“
   </p>
   <p>
    „Po pätnásť zlatých.“
   </p>
   <p>
    „Gospe moja — pätnásť!“
   </p>
   <p>
    „Nadhadzovali tuho, musel som dohora…“
   </p>
   <p>
    „A na tebe ostalo! Smutné víťazstvo… Vieš, že od dneška sa začína naša skaza? My už
         nikdy, nikdy nebudeme…“ Chcela doložiť ,šťastní‘, ale zastavila to ťažké slovo. „Nikdy tú
         stratu nenahradíme…“
   </p>
   <p>
    „Neviem, ako ty rátaš,“ odpovedá akosi isto a sebevedome, „po mojom rátaní nemali by sme
         utratiť. A potom, neutratí každý, kto kupuje. Treba sa dakedy spustiť i na šťastie.“
   </p>
   <p>
    Keka len-len že sa neuspokojila. Chytilo sa i jej z tej jeho istoty a bezpečnosti. Musí
         on znať, čo robí. Ale tu ju našiel nový nepokoj.
   </p>
   <p>
    „A musíš ho ísť predať, bohviekde a v akom počasí…“
   </p>
   <p>
    „Nuž a čo, keby na to prišlo — dva-tri dni… Ale ja myslím, že ho ja nepôjdem predávať,
         ale skôr že ho prídu kúpiť. O to je malá starosť.“
   </p>
   <p>
    Čo ako ich premáhala, obavy povstávali a nedajú sa tak ľahko vykoreniť. Zvoní jej v
         ušiach výstraha materina s novou silou.
   </p>
   <p>
    „Zane, prosím ťa, vezmi slovo nazad. Aspoň teraz. Nikdy ťa nenahnevám — nikdy! Len ma
         teraz poslúchni. Veď vieš, ako sme žili spokojne — vráť im slovo, nech si robia, ako chcú.“
   </p>
   <p>
    „Ajbo!“
    <sup>
     [
     <a class="footnote" href="#ftn.id2578330" name="id2578330">
      69
     </a>
     ]
    </sup>
    ohradil sa rozhodne. „Stálo ma toľko práce a zas bych to rozhádzal. A ako by ma
         vysmiali; všetci, ktorí myslia, že utratím… A ani nemôžem. Závdavok mi nedá.“
   </p>
   <p>
    „Tak už teda niet pomoci!“ vzdychla zúfale. Poručenobohu!
   </p>
   <p>
    Zabolelo ju ťažko, že Zane jej naliehavú prosbu ani len nevypočul pozorne. Zrýchlila
         kroky, aby sa oddelila od neho. „Nech mu bude, keď už tak chce. Čo pôjdem s ním? Veru
         chlúba! Poručenobohu!“
   </p>
   <p>
    I preto ho predbehla, bo sa hanbila. Čuje od chrbta pokriky:
   </p>
   <p>
    „Evala vam, meštre Zane! Vy ste sa držali ako človek!“
   </p>
   <p>
    ,Hľa, ako ho vysmieva svet! A on nerozumie, nerozumie!‘ zožiera sa. Šatka na očiach, aby
         ju tak hneď nepoznali, kráča rozčúlene k domu.
   </p>
   <p>
    Smerom od domu pribehlo jej oproti malé dievčatko, asi päťročné. Malá Katica, sesternice
         Káty.
   </p>
   <p>
    „Amija (teta) Keke, aby ste hneď prišli. Ubila sa Lukrica!“
   </p>
   <p>
    „Čo, ubilo sa?
    <sup>
     [
     <a class="footnote" href="#ftn.id2578393" name="id2578393">
      70
     </a>
     ]
    </sup>
    Vari naozaj!“ zvolala Keka prestrašená. „A čo sa mu stalo? Ako — kde?“
   </p>
   <p>
    „Barba (strýk) Piero ma poslali. Že spadla!“ doložilo dievčatko horlive.
   </p>
   <p>
    Ostatne Keka sa už nepýtala. Pustila sa plným behom domov.
   </p>
   <p>
    Zane dopočul, čo malá Katica vraví — vidí bežať ženu: pustil sa za ňou, ako bez seba.
         Dohonil ju dosť skoro.
   </p>
   <p>
    „Vidíš, že je to naša skaza. Vidíš!“ narieka zúfalá Keka. „Ach, moja zlatá jabuka!
    <sup>
     [
     <a class="footnote" href="#ftn.id2578428" name="id2578428">
      71
     </a>
     ]
    </sup>
    Mohla som byť pri ňom v svojom dome, keby nie tvojej fantázie. Nemusela by
         chodiť za tebou… Možno sa zabilo do smrti… Ach, skoro dohonil trest, skoro — a nevinných!“
   </p>
   <p>
    Zane stisol zuby a zamračil tvár. Každé jej slovo pára mu dušu napoly, a predsa jej
         nevie čo odpovedať. So zúfalstvom v duši vpálil do dvora. Svokra ho čaká na sulári. ,Aha —
         chce ma zahovoriť, aby sa nepreľakol znezrady,‘ dumá on.
   </p>
   <p>
    „No, čo je?“ pýta sa svokra dychtive.
   </p>
   <p>
    „Tam nič,“ odpovedá skoro. „A čo je to tu, kde je malý?“
   </p>
   <p>
    „Ó, tu nič nového, chvalabohu. Malý spí ani anjel. Ani sa neprebudil od tých čias. O
         malého malá starosť,“ doložila ostro. „Len keby starí boli tak na mieste…“
   </p>
   <p>
    Tieto slová už dopočula i Keka a zaplakala od radosti. „Ach, chváli ti, bože, i sláva na
         nebi!“ zvolala, zložiac zbožne ruky. Vbehla za mužom do izby, či malý ozaj spí. Ani
         vlastnej materi nemohla uveriť. Keď zazrela jeho tváričku, na ktorú pozerá i Zane s
         otcovskou nežnosťou, rumennú i anjelsky zafúľanú, opakovala v zbožnom unesení: „Ach, chváli
         ti, bože, i sláva, že si ma ochránil… Či som sa prestrašila — ach, ako mi srdce zvoní!“
   </p>
   <p>
    „Môžem povedať, zľakol som sa i ja,“ priznáva sa Zane. „Ale chvalabohu, keď len prestalo
         na strachu.“
   </p>
   <p>
    Mladí sa utíšili skoro, ako deti. Iba šora Kleme chce vedieť každej veci fundament.
   </p>
   <p>
    „A čo sa to stalo — či to bol iba žart? Tá vec mi je veľmi čudná. Iba ak šor Piero ma
         chceli prestrašiť, že som odišla…“
   </p>
   <p>
    Po tejto nitôčke, ktorú im dala šora Kleme do ruky, prišli dosť skoro na uzlík, v ktorom
         sa skrývalo nedorozumenie. Vyjavilo sa, že nešťastie sa neprihodilo tu, ale u svokra. A nie
         so Zanetom, ale s malou Lukricou.
   </p>
   <p>
    „Lukrica teda!“ zalomila Keka rukami. „A ja že malý! Ach, bože, čo ma takto skúšaš!“
   </p>
   <p>
    „Lukrica ti padla z mazgy (mulice). Neviem, čo hľadala na nej! Kto ju vysadil! Vytiahneš
         z domu nohu, a už… Nuž a či ste sa nemohli vypýtať, ako svedčí? A ja že idete z domu!“
   </p>
   <p>
    Táto zvesť bola tým ukrutnejšia, že ich zašla po krátkej radosti. Zobrali sa všetci. Ani
         šora Kleme nemá tu miesta. K malému Ivanovi zavolala starú susedu Doricu.
   </p>
   <p>
    „Ja vždy hovorím, nepúšťaj dieťa z domu!“ hromží Zane na ženu. Už ani neutekajú, takže
         ich šora Kleme i dohonila. „Starí ľudia ti budú dávať pozor na deti! Dobre, že na nich
         netreba ešte dohľadu: nieto aby oni deti… A či nemá doma čo vložiť do úst? Starým ľuďom
         deti na hlavu!“
   </p>
   <p>
    Treba uznať, že mu nesmierne lahodí, že môže natrieť panej svokre pod nos. Len čo ju
         zočil na sulári, hneď zavoňal, čia ,to bola pulenta‘, že Keka sa rozbehla poňho. Čerta sa
         tá ide miešať do jeho kupectva. Ani by sa neopovážila…
   </p>
   <p>
    „Odpusťte, pane zaťu!“ ozvala sa šora Kleme ostro. „Viem ja, na koho vy cielite…
         Odpusťte, keď je pod mojou rukou, je ako pod vašou. Ba lepšie. Ja som aspoň doma — a o
         druhom sa to nemôž’ povedať.“
   </p>
   <p>
    „Zato sa i prihodilo toto, že ste boli doma: ako gazdiná svedomitá…“ Hlas sa mu zachvel
         rozčúlením. Vycítil narážku v jej posledných slovách. Zastal pred ňou a okom iskriacim ju
         premeral od hlavy do päty. Až odstúpila od neho od strachu, zvolajúc: „Aboj meni, ako
         hajduk!“
   </p>
   <p>
    „Ja keď som nie doma, chodím po svojej práci. Nie po klebetách, šora Kleme — po
         klebetách, prevracať Keke hlavu. Pamätajte si — toho sa držte: až naveky!“ A stisnutú päsť
         podvihol vysoko nad hlavu. „Punica (testiná) v mojom dome nemá práva!“
   </p>
   <p>
    Šora Kleme s úžasom hľadí na zaťa. Slovo jej prischlo na ďasnách. Iba čo si stihla
         pomyslieť: ,Hajduk je, pravý hajduk! Ach, či som ťa zadávila, ćérce moja!‘ ľutuje pritom
         Keku, ktorá sa ešte nespamätala po tejto ,tremendnej‘
    <sup>
     [
     <a class="footnote" href="#ftn.id2578601" name="id2578601">
      72
     </a>
     ]
    </sup>
    scéne. Zane medzitým vybehol po schodíkoch do domu a šore Kleme predstavil sa
         výjav, ako ju prosila malá vnučka, že i ona by išla s nonou…
   </p>
   <p>
    „Ach, či som ťa nevedela pojať, holubica moja!“ vzdychlo sa jej a akási ťažoba razom
         privalila jej srdce. Ťažké výčitky vyprevadili ju hore schodmi.
   </p>
   <p>
    Lukrica leží na posteli s opuchnutým čelom. Pravé oko nabehlo a počína už belasieť. Krvi
         nevidno. V dome ináč ticho, bárs je plná izba ženských. Jedna ponad druhú naťahujú hrdlá,
         sťa husi, keď ich zájde v poli ľadovec. Každá by nedbala vidieť chorú: či je celá, a či
         rozlomená napoly. I tak ich čaká úloha tamvon zreferovať a uvážiť všetko, čo sa dalo videť
         a počuť… So závisťou hľadia na doktora, ktorý je pri chorej a ešte rozčúlený. Pribehol bez
         kabáta, prostovlasý — traja naraz sa prihrnuli k nemu, že Lukrica, ako padla, tak leží.
         Niet vraj v nej náprstok života. Možno vraj, doložili — dosiaľ sa jej vycedili všetky
         mozgy. Nuž letel zachrániť aspoň porisko, ak sa už sekera i utopila. So závisťou hľadia naň
         ženy: keby ony vedeli, čo on vie! Či by rozprávali! A on, ukrutník, mlčí — nemá milosrdia.
         Ach, mrcha je, mrcha…
   </p>
   <p>
    Keď došiel a pacientka ho zazrela, začala kričať, akoby ju na nože bral.
   </p>
   <p>
    „No čo plačeš, druže,“
    <sup>
     [
     <a class="footnote" href="#ftn.id2578666" name="id2578666">
      73
     </a>
     ]
    </sup>
    tešia ju ženy. „To je čova,
    <sup>
     [
     <a class="footnote" href="#ftn.id2578677" name="id2578677">
      74
     </a>
     ]
    </sup>
    vieš — dobrý čova — dá ti bonbóny…“ Ináčej, keď bývala samopašná, jej
         vyhrážali: „Počkaj, príde ,likár‘
    <sup>
     [
     <a class="footnote" href="#ftn.id2578691" name="id2578691">
      75
     </a>
     ]
    </sup>
    — počkaj: ten ťa zakole nožom…“ Nuž tak sa nazdala, že sa to konečne ide
         splniť…
   </p>
   <p>
    Doktor našiel jednoduchú udreninu na čele a na pravom pleci.
   </p>
   <p>
    „Dajte studenej vody a kus plátna. Jednu šatku napríklad, alebo servít.“
   </p>
   <p>
    Na ten povel pustil sa celý ten aparát ženský do pohybu. Spravilo sa v izbe klbko, ktoré
         čím diaľ, tým väčšmi sa zamotáva. Spoprehadzovali truhlice, škafety,
    <sup>
     [
     <a class="footnote" href="#ftn.id2578723" name="id2578723">
      76
     </a>
     ]
    </sup>
    šifoniery, kredence i kasne. Ktorási rozrýva v posteli a vyťahuje čosi spod
         matraca.
   </p>
   <p>
    Druhé zas majú sa okolo vody. Vybehli na gustirnu a každá pomôže, čo môže. Vodu doniesli
         hneď s vedrom, ktorým sa ťahá z cisterny. Na uchu, hľa, je ešte dlhá žinka. Keď vtiahli do
         izby, každý sa na žinku prevrhne, až sa do nej zamotali nohy starej Móme, sťa kurčaťu, keď
         vojde do pazderia. Potočila sa, ale nepadla, nemajúc na šťastie jablko kde prepadnúť, nieto
         stará tučná Móme.
   </p>
   <p>
    Kvôli tej čistej handre podriapali sa tri košele, jedna posteľná plachta. Krem toho je
         vysnovaná celá bielizeň naprostred izby z kredencov a šifonierov — tam stúpajú po nej.
         Nesúc vedro z gustirne, prevrhli stolík a rozbili štyri šálky na čiernu kávu, i s dvoma
         tanierikmi, i stúpali starému Goremu na nohu, že dosiaľ na gustirni zavýja.
   </p>
   <p>
    „Okrem udreniny nieto tu nič iného,“ zvestuje lekár šoru Pierovi, ktorý stojí pri
         posteli s lesklou plešinou a čiapočkou v ruke. „A mne došli povedať, že sa zabila nadobre,“
         doložil s ľahkým úsmevom.
   </p>
   <p>
    „Lepšie je takto, šor dotór, ja držím,“ usmiala sa jedna z tých, čo boli k nemu
         pribehli. „Lepšie, akoby bolo, uchovajbože, keby…“
   </p>
   <p>
    Pred týmto argumentom, pravda, i doktor sa musel pokloniť.
   </p>
   <p>
    Dobehli konečne rodičia i nona. Ženy si dobre zachovali, ako sa Keka drží. Že veľmi
         ľútostive pozrela na malú, že sa prevesila ponad ňu i vykladá nad ňou citne. Pobadali, že
         Zane je ,zaťatý‘, neciteľný, ani jednej slzy nespustil za svojím dieťaťom — ťuj! I šor
         Piero je ukrutný, ale možno nemôže plakať, lebo je trochu ,škonfundiven‘.
    <sup>
     [
     <a class="footnote" href="#ftn.id2578796" name="id2578796">
      77
     </a>
     ]
    </sup>
    Keď toto všetko videli a vštepili si do hlavy, začali sa vytrácať jedna po
         druhej.
   </p>
   <p>
    Pozostala iba stará Móme potešiť rozžialenú ,fameju‘.
   </p>
   <p>
    „No čo plačeš, šempijo!“ (hlupaňa) — potešuje, počínajúc od Keky. „Vari sa zabila! Čo sa
         uškrabla trochu na čele. No mlado je, zarastie…“ Keď Keka nič, teda o stupeň vyššie. „Ah,
         štupida (hlúpa)! Nože neblaznej! Ľaľa, aké divy, že sa trochu udrela. A keby ako moja
         Ružica: dva dni nejedla, ani toľko, čo by zjedol drozdík — iba čo pila. A boh i môj ,svätý Roko‘,
    <sup>
     [
     <a class="footnote" href="#ftn.id2578832" name="id2578832">
      78
     </a>
     ]
    </sup>
    pomohli, chvalabohu… No i lekár môže, akože: na to sa učili,“ doložila opatrne,
         bojac sa, že svätým Rochom ublížila doktorovi, ktorý ešte stojí pri posteli. „I lekár môže
         čudo! Ale lekár lieči a boh uzdraví: no všakver!“
   </p>
   <p>
    Doktor konečne odišiel, zanechajúc rodinu na Móme.
   </p>
   <p>
    Keku ani toto dovrávanie neprebralo. Ale šore Kleme sa to podarilo hupkom.
   </p>
   <p>
    „Ajme meni!“ skríkla, spínajúc ruky, „čo porobili, čo porobili! Majko moja draga!
    <sup>
     [
     <a class="footnote" href="#ftn.id2578866" name="id2578866">
      79
     </a>
     ]
    </sup>
    Oh, biankariju mi ruinali, všetku, všetku! Ľudia moji — pozrite, ľudia moji,
         túto dešgraciu!
    <sup>
     [
     <a class="footnote" href="#ftn.id2578880" name="id2578880">
      80
     </a>
     ]
    </sup>
    Ostala som holá a nahá, ako žobráčka na ceste!“ A tieto výklady sprevádza
         názorným rozkladaním. Tu rozostrie roztrhnutú plachtu, alebo rozdrapenú košeľu, alebo
         postúpaný uterák, alebo stolový parádny obrus s vytkaným palácom dóžovým v prostriedku a
         kostolom sv. Marka v rohoch.
    <sup>
     [
     <a class="footnote" href="#ftn.id2578900" name="id2578900">
      81
     </a>
     ]
    </sup>
    „Veď len pozrite, ľudia, čo mi porobili! Ešte košele ako košele — ale môj
         lancún (posteľná plachta)! Vidíte, ,novnovcat‘
    <sup>
     [
     <a class="footnote" href="#ftn.id2578918" name="id2578918">
      82
     </a>
     ]
    </sup>
    vám bol, a čo urobili z neho, aký posmech!“ A natriasa obrovský klin, vydrapený
         z lancúna.
   </p>
   <p>
    „Ešte mi ty stváraj konfúžiju
    <sup>
     [
     <a class="footnote" href="#ftn.id2578935" name="id2578935">
      83
     </a>
     ]
    </sup>
    pre lancúny a haraburdy!“ jeduje sa šor Piero. „Neviem, na kýho čerta ti ich je
         toľko. A či sa vari úfaš, že ja umriem a ty sa budeš vydávať?“
   </p>
   <p>
    Šora Kleme skutočne nevie, čo odpovedať napochytre na takú výčitku.
   </p>
   <p>
    „Ba ako to môžete, šor Piero,“ vraví hlasom miernym, „ako len môžete tak vravieť o mne.
         I je proti zákonu božiemu a ani je nie svedčná vec. A či ste ma azda v dačom našli, že
         takéto, takéto…“
   </p>
   <p>
    „Ale, ale, šora Kleme moja,“ zamiešala sa stará Móme, „či nevidíte, že sa šor Piero iba
         škercajú (žartujú). Ľaľa, ako sa smejú…“
   </p>
   <p>
    „Ah — čerti nech veria žene!“ na to šor Piero. „Takto sa ti zaklína, a za chrbtom… Veď
         vieme, ako to chodí.“
   </p>
   <p>
    „Prosím vás, aspoň už vy!“ odpovedá šora Kleme s pohľadom vyzývavým i plným rozkoše, že
         pán sa tak uponížil. „Aspoň vy — keď je už toto… Tu niet inej pomoci, ja vidím — iba zajtra
         lušiju…“
   </p>
   <p>
    Šor Piero sa zhrozil, keď čul o praní, o lušiji. Toľký prevrat v celom dome, nemáš sa
         raz kde hodiť od práčok.
   </p>
   <p>
    „A už ty lušiju robiť nejdeš,“ žartuje, bárs mu je vec vážna. „Hneď by obrátilo ,šiloko‘
    <sup>
     [
     <a class="footnote" href="#ftn.id2578992" name="id2578992">
      84
     </a>
     ]
    </sup>
    a pozajtre by sa lialo. A jematva je — potrebujeme chvíľu.“
   </p>
   <p>
    „Ah, iďte mi!“ durdí sa šora Kleme. A právom. Nikdy neobrátil južný vietor, dažďonosný,
         keď sa pribrala prať. Skôr obrátila ,bura‘
    <sup>
     [
     <a class="footnote" href="#ftn.id2579010" name="id2579010">
      85
     </a>
     ]
    </sup>
    a rozohnala oblaky.
   </p>
   <p>
    „A teraz už nahotuj dačo,“ ozval sa šor Piero. „Ja by jedol. Zostanú Keke i Zane — sprav
         dačo poriadneho.“
   </p>
   <p>
    Keka i Zane ďakovali, že ich treba doma, ak sa malý prebudí. Že to a ono: ale šor Piero
         sa ,zakapricijal‘,
    <sup>
     [
     <a class="footnote" href="#ftn.id2579034" name="id2579034">
      86
     </a>
     ]
    </sup>
    takže stará Móme odišla doniesť malého a mladí zostali.
   </p>
   <p>
    „Budete spokojnejšie spať,“ potešoval ich, „keď uvidíte, ako ide malej.“
   </p>
   <p>
    Večera bola skvelá. Kupus na oleji, sardely s cibuľou a ,zubatac
    <sup>
     [
     <a class="footnote" href="#ftn.id2579057" name="id2579057">
      87
     </a>
     ]
    </sup>
    na brujet‘.
    <sup>
     [
     <a class="footnote" href="#ftn.id2579067" name="id2579067">
      88
     </a>
     ]
    </sup>
    Zubatac je ryba veľmi chutná a v tomto bolo vyše dvoch kíl. Práve mu trhajú ,U udolcu‘
    <sup>
     [
     <a class="footnote" href="#ftn.id2579080" name="id2579080">
      89
     </a>
     ]
    </sup>
    vinohrad, je na mori. Jeho ľudia zo samopaše dali sa na lov a vylovili s malými giricami
    <sup>
     [
     <a class="footnote" href="#ftn.id2579093" name="id2579093">
      90
     </a>
     ]
    </sup>
    i dravého zubatca.
   </p>
   <p>
    „Ani by vás nebol zdržoval,“ zdôveril sa šor Piero pri večeri, „nech je menší. Ale ako
         ho my dvaja skonzumujeme. Ešte vaša mater, eh, tá by sa ho toľme nedurila…“
   </p>
   <p>
    Požmurkal na neborkú šoru Kleme, ktorá ho zobkala po kúskoch, že by lastovica viac
         uniesla v zobáčku.
   </p>
   <p>
    „Vy už len zadierajte, šor Piero. Evala vám!“
   </p>
   <p>
    Šor Piero poutieral omáčku z brujeta — je dobrá, s paradajkami — potiahol z krčaha dobrý
         dúšok ešte lanského, zdravého a poutieral umastené ústa. Tu razom obrátil sa na zaťa.
   </p>
   <p>
    „Tak teda Zane, ty ideš deventať (stať sa) kupec na víno. Dobre, brate, evala ti! Ak ti
         pôjde od ruky, dám ti celú moju konbu. Len podaj ,prec‘ (cenu) poriadny. Nie lepší ako iní
         — ale just toliký…“
    <sup>
     [
     <a class="footnote" href="#ftn.id2579136" name="id2579136">
      91
     </a>
     ]
    </sup>
   </p>
   <p>
    „Ďakujem za takú lásku,“ uklonil sa Zane, zložiac čiapočku. „Ale ak spustíte, no, možno,
         pojednáme sa.“
   </p>
   <p>
    ,I to mu presadne, čo na obćine preglgol,‘ chcela už riecť šora Kleme. Ale videla, že
         šor Piero je v dobrej vôli: ľúto jej bolo vyvolať so zaťom hádku.
   </p>
   <p>
    „Dobre, brate, probuj raz i ty šťastie,“ pokračuje šor Piero, ale už vážne. „Šťastie
         treba na každý pád skúsiť. Vidí sa mi, že si dobre zaplatil… Ale to sa ešte nemôže vedieť,
         ako preci zahrajú. Ešte sa mi vidí, nevyšli. Ozaj, nevieš dačo o nich?“
   </p>
   <p>
    „Nič sa ešte nevie,“ odpovedá Zane, oberajúc náhlym pohybom smeti na kabáte.
   </p>
   <p>
    Šor Piero pozeral naň dlhú chvíľu.
   </p>
   <p>
    „Eh, neverím ja tebe, synko, neverím!“ zvolal odrazu s akousi radosťou. „Ty si čosi
         zavoňal. Neverím! Prečo mi nechceš pošepnúť?“
   </p>
   <p>
    „A keď neviem!“ Pozrel chvíľu na tesťa; a hneď zvrátil oči do kúta.
   </p>
   <p>
    Šor Piero pokrútil hlavou, ale už nenaliehal.
   </p>
   <p>
    Keka nehovorí, ale bystro ich pozoruje. Zdá sa jej, že Zane je v akejsi výhode nad
         otcom. Srdce jej radostne zaplesalo. Hrdosť nad ním podvihla sa vysoko. ,On čosi vie, čo
         nevie nikto — hľa, ani otcovi nevyjavil…‘
   </p>
   <p>
    Zažiadalo sa jej ísť domov. Netrpezlivo čaká, kedy bude s ním medzi štyrmi očima. Zaneto
         ovisol, tiež ho treba uložiť, aby sa nerozplakal. Tak sa pobrali domov.
   </p>
   <p>
    „Ozaj, Zane, ty vieš ceny vína,“ prihovorila sa mu dôverne a sladko, keď boli blízko
         domu.
   </p>
   <p>
    „Ináč by vari nebol kupoval, ako mať myslí…“
   </p>
   <p>
    „Ach, čo ty budeš mater… A kde si ich zvedel?“
   </p>
   <p>
    „Keď som sa vracal z manévrov. Na palube boli dvaja Nemci, kupovali po kraji víno. Nuž
         viem, po čom kde platili. Mysleli, že nikto nerozumie, a ja som rozumel. I tak som nemal
         pokoja — iba včera večer som sa rozhodol, že kúpim obćinský mast.“
   </p>
   <p>
    Uložila Zaneta a sadla dôverne k mužovi na maľovanú truhlu. Je šťastná. Vie, prečo býval
         zamyslený, nevšímavý. I prečo vystal do noci včera večer… Teda starosť o ženu, o deti ho
         trápila. Nie kadejaké iné hriechy. Všetko robil z lásky — z lásky k deťom a k nej.
   </p>
   <p>
    Sklonila hlavu na jeho prsia a pocítila na hlave jeho drahé líce.
   </p>
   <p>
    „Ak mi toto dobre vypadne,“ hovorí on nežne a sladko, „kúpim ti nový ,veštit‘ (šaty), že
         ho nemá ani ,podeštratuša‘.
    <sup>
     [
     <a class="footnote" href="#ftn.id2579264" name="id2579264">
      92
     </a>
     ]
    </sup>
    Sama si ho vyberieš podľa ,kampionov‘ (vzoriek).“
   </p>
   <p>
    Pozrela k nemu a riekla:
   </p>
   <p>
    „Načo je mi taký chýrny veštit? Toto mi je viac hodno, ako desať hodvábnych
         veštitov…“
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2578196" name="ftn.id2578196">
        66
       </a>
       ]
      </sup>
      <span class="emphasis">
       <em>
        Zekeo, Zakarija
       </em>
      </span>
      — Zachariáš
     </p>
    </div>
    <div class="footnote">
     <p>
      <sup>
       [
       <a class="para" href="#id2578217" name="ftn.id2578217">
        67
       </a>
       ]
      </sup>
      <span class="emphasis">
       <em>
        mast
       </em>
      </span>
      (chorv.) — mušt
     </p>
    </div>
    <div class="footnote">
     <p>
      <sup>
       [
       <a class="para" href="#id2578229" name="ftn.id2578229">
        68
       </a>
       ]
      </sup>
      <span class="emphasis">
       <em>
        konto
       </em>
      </span>
      (z tal.) — rozpočet, písmo
     </p>
    </div>
    <div class="footnote">
     <p>
      <sup>
       [
       <a class="para" href="#id2578330" name="ftn.id2578330">
        69
       </a>
       ]
      </sup>
      <span class="emphasis">
       <em>
        Aj bo
       </em>
      </span>
      (chorv.) — nie
     </p>
    </div>
    <div class="footnote">
     <p>
      <sup>
       [
       <a class="para" href="#id2578393" name="ftn.id2578393">
        70
       </a>
       ]
      </sup>
      <span class="emphasis">
       <em>
        ubiti
       </em>
      </span>
      (chorv.) — zabiť
     </p>
    </div>
    <div class="footnote">
     <p>
      <sup>
       [
       <a class="para" href="#id2578428" name="ftn.id2578428">
        71
       </a>
       ]
      </sup>
      <span class="emphasis">
       <em>
        jabuka
       </em>
      </span>
      (chorv.) — jabĺčko (láskavé oslovenie)
     </p>
    </div>
    <div class="footnote">
     <p>
      <sup>
       [
       <a class="para" href="#id2578601" name="ftn.id2578601">
        72
       </a>
       ]
      </sup>
      <span class="emphasis">
       <em>
        tremendan
       </em>
      </span>
      (z tal.) — strašný, hrozný
     </p>
    </div>
    <div class="footnote">
     <p>
      <sup>
       [
       <a class="para" href="#id2578666" name="ftn.id2578666">
        73
       </a>
       ]
      </sup>
      <span class="emphasis">
       <em>
        druže
       </em>
      </span>
      (chorv.) — druh, družka
     </p>
    </div>
    <div class="footnote">
     <p>
      <sup>
       [
       <a class="para" href="#id2578677" name="ftn.id2578677">
        74
       </a>
       ]
      </sup>
      <span class="emphasis">
       <em>
        čova
       </em>
      </span>
      (chorv.) — človek
     </p>
    </div>
    <div class="footnote">
     <p>
      <sup>
       [
       <a class="para" href="#id2578691" name="ftn.id2578691">
        75
       </a>
       ]
      </sup>
      <span class="emphasis">
       <em>
        likár
       </em>
      </span>
      (chorv.) — lekár
     </p>
    </div>
    <div class="footnote">
     <p>
      <sup>
       [
       <a class="para" href="#id2578723" name="ftn.id2578723">
        76
       </a>
       ]
      </sup>
      <span class="emphasis">
       <em>
        škafeta
       </em>
      </span>
      (z tal.) — kaďa, sud, nádoba na vodu
     </p>
    </div>
    <div class="footnote">
     <p>
      <sup>
       [
       <a class="para" href="#id2578796" name="ftn.id2578796">
        77
       </a>
       ]
      </sup>
      <span class="emphasis">
       <em>
        škonfundiven
       </em>
      </span>
      (z tal.) — zmätený
     </p>
    </div>
    <div class="footnote">
     <p>
      <sup>
       [
       <a class="para" href="#id2578832" name="ftn.id2578832">
        78
       </a>
       ]
      </sup>
      <span class="emphasis">
       <em>
        Roko
       </em>
      </span>
      — Roch
     </p>
    </div>
    <div class="footnote">
     <p>
      <sup>
       [
       <a class="para" href="#id2578866" name="ftn.id2578866">
        79
       </a>
       ]
      </sup>
      <span class="emphasis">
       <em>
        Majko moja draga!
       </em>
      </span>
      (chorv.) — Matka moja drahá!
     </p>
    </div>
    <div class="footnote">
     <p>
      <sup>
       [
       <a class="para" href="#id2578880" name="ftn.id2578880">
        80
       </a>
       ]
      </sup>
      <span class="emphasis">
       <em>
        dešgracia
       </em>
      </span>
      (chorv.) — nehoda, nešťastie
     </p>
    </div>
    <div class="footnote">
     <p>
      <sup>
       [
       <a class="para" href="#id2578900" name="ftn.id2578900">
        81
       </a>
       ]
      </sup>
      <span class="emphasis">
       <em>
        Obrus s vytkaným palácom dóžovým a s kostolom sv. Marka
       </em>
      </span>
      — na
               obruse boli benátske motívy
     </p>
    </div>
    <div class="footnote">
     <p>
      <sup>
       [
       <a class="para" href="#id2578918" name="ftn.id2578918">
        82
       </a>
       ]
      </sup>
      <span class="emphasis">
       <em>
        nov-novcat
       </em>
      </span>
      (chorv.) — novučičký-nový
     </p>
    </div>
    <div class="footnote">
     <p>
      <sup>
       [
       <a class="para" href="#id2578935" name="ftn.id2578935">
        83
       </a>
       ]
      </sup>
      <span class="emphasis">
       <em>
        konfúžija
       </em>
      </span>
      (z tal.) — zmätok
     </p>
    </div>
    <div class="footnote">
     <p>
      <sup>
       [
       <a class="para" href="#id2578992" name="ftn.id2578992">
        84
       </a>
       ]
      </sup>
      <span class="emphasis">
       <em>
        šiloko
       </em>
      </span>
      (z tal.) — scirocco, juhovýchodný vietor
     </p>
    </div>
    <div class="footnote">
     <p>
      <sup>
       [
       <a class="para" href="#id2579010" name="ftn.id2579010">
        85
       </a>
       ]
      </sup>
      <span class="emphasis">
       <em>
        bura
       </em>
      </span>
      (z tal.) — bóra, severovýchodný vietor na Jadrane
     </p>
    </div>
    <div class="footnote">
     <p>
      <sup>
       [
       <a class="para" href="#id2579034" name="ftn.id2579034">
        86
       </a>
       ]
      </sup>
      <span class="emphasis">
       <em>
        kapricijati
       </em>
      </span>
      (chorv.) — byť tvrdohlavý, neústupný
     </p>
    </div>
    <div class="footnote">
     <p>
      <sup>
       [
       <a class="para" href="#id2579057" name="ftn.id2579057">
        87
       </a>
       ]
      </sup>
      <span class="emphasis">
       <em>
        zubatac
       </em>
      </span>
      (chorv.) — zubatec (lat. dentex vulgaris)
     </p>
    </div>
    <div class="footnote">
     <p>
      <sup>
       [
       <a class="para" href="#id2579067" name="ftn.id2579067">
        88
       </a>
       ]
      </sup>
      <span class="emphasis">
       <em>
        brujet
       </em>
      </span>
      (z tal.) — rybia omáčka
     </p>
    </div>
    <div class="footnote">
     <p>
      <sup>
       [
       <a class="para" href="#id2579080" name="ftn.id2579080">
        89
       </a>
       ]
      </sup>
      <span class="emphasis">
       <em>
        U udolcu
       </em>
      </span>
      (chorv.) — V doline
     </p>
    </div>
    <div class="footnote">
     <p>
      <sup>
       [
       <a class="para" href="#id2579093" name="ftn.id2579093">
        90
       </a>
       ]
      </sup>
      <span class="emphasis">
       <em>
        girica
       </em>
      </span>
      — jurica (lat. smaris communis)
     </p>
    </div>
    <div class="footnote">
     <p>
      <sup>
       [
       <a class="para" href="#id2579136" name="ftn.id2579136">
        91
       </a>
       ]
      </sup>
      <span class="emphasis">
       <em>
        tolik
       </em>
      </span>
      (chorv.) — toľký
     </p>
    </div>
    <div class="footnote">
     <p>
      <sup>
       [
       <a class="para" href="#id2579264" name="ftn.id2579264">
        92
       </a>
       ]
      </sup>
      <span class="emphasis">
       <em>
        podeštatruša
       </em>
      </span>
      (z tal.) — mešťanostova žena
     </p>
    </div>
   </div>
  </div>
 </body>
</html>
