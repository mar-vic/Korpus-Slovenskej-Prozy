<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2523055">
       </a>
       1
      </h2>
     </div>
    </div>
   </div>
   <p>
   </p>
   <p>
   </p>
   <p>
   </p>
   <div class="blockquote">
    <blockquote class="blockquote">
     <p>
      Heu, mihi praeteritos si redisset Juppiter annos!
     </p>
    </blockquote>
   </div>
   <p>
    <sup>
     [
     <a class="footnote" href="#ftn.id2523076" name="id2523076">
      1
     </a>
     ]
    </sup>
   </p>
   <p>
   </p>
   <p>
    Veľká temná komora, do ktorej jediným, i to zaprášeným oblokom vkráda sa denné svetlo,
         rozlejúc sa dlhým pásom po uvláčenej podlahe, na doskách ktorej sú úverné odtisky tu
         klinčekov tenkých, opätkových, tu zas širokohlavých, podošvových — to je dejište. V komore
         dlhý stôl, štyri rozknísané stoličky s roztrhaným sediskom, dva veľké kufre, potiahnuté
         teľacou kožou, a dve kvetované truhlice s ohromnými bľachmi; na stene o špagáty zavesené
         dosky s knihami, teda bibliotéka — a dosť. No ešte nie, vážna vec vystala: pri obloku
         opretá fajka, dosť objemná štiavnička s dlhým pipasárom. Zo steny akoby s nedorozumením,
         hľadí do temného priestoru izbice madona; vidno, že ťažko jej pochopiť, akým činom sa
         dostala sem. Izba je veľká ako čeľadník, pavučiny pod povalou v susedskej zhode, steny
         začmudené, dvere… No škoda opisovať; jedným slovom: sme v študentskej „svetlici“.
   </p>
   <p>
    Každý si vzdychne, pomysliac, koľkých útrap, trudov, kríz duševných býva svedkom podobný
         „útulok“. Iný zas vzdychne, že tie bolestné, ale predsa len krásne časy uleteli — navždy!
   </p>
   <p>
    No obyvateľov tejto kasárne nezaujímajú podobné sentimentálne reflexie. Tvoria pravú
         protivu svojho bydla. Lietajú vo vysokých, jasných sférach, vyše povaly — ba vyše krovu
         svojho bydla, ako keď orol rozopne svoje perute a smelým okom hľadí do slnca. Sedia po
         užitom, tenkom obede vôkol stola a bavia sa rozprávkou, žartami — no, ako to už medzi
         študentmi obyčaj.
   </p>
   <p>
    Inokedy po obede nastáva práca, no naši chlapci nechali dnes knižky knižkami; nedohára
         im na päty: je, chvalabohu, sobota. Pri tom všetkom neberú všetci podiel v rozhovore. Janko
         Pančuška zamysleno sedí, oprúc hlavu melancholicky o dlaň. Jeho pekná súmerná tvár
         zbrázdená je vráskami. Oko čierne nepokojne blúdi po prázdnych stenách a len — akoby
         náhodou — spočinie na dverách, na ktorých, dľa známeho spôsobu, napísaný je kalendár
         študentský. Litery sú v rade:
    <span class="emphasis">
     <em>
      N. P. U. Str. Štvrt. P. Sob.
     </em>
    </span>
    , značiace
         dni, a pod nimi stĺpce číslic — dni to mesiacov; mesiacov, hovorím, lebo kalendár
         študentský vypracúva sa razom i na viac mesiacov, až po nejaký epochálny deň. Preto v
         každom stĺpci je viac číslic; tie horné, čísla dní prežitých, sa nemilosrdne zotierajú,
         takže medzi literami a číslami povstáva medzera, zabielená kriedou. Medzera sa zväčšuje,
         čím väčšmi sa blíži čakaný epochálny deň.
   </p>
   <p>
    Janko Pančuška študuje teda kalendár. Číta, koľko ešte pod
    <span class="emphasis">
     <em>
      Sob.
     </em>
    </span>
    zostane čísiel, keď číslo dnešného dňa zotrieme. Výsledok nie milý. Pod dnešným číslom ešte
         päť členov písaných nedbalo a krem nich šiesty — iste ten očakávaný — vymaľovaný a vkusným
         rámcom ovenčený, akoby aureolou, a za ním napísané V. V., totiž: Vivant vacationes!
    <sup>
     [
     <a class="footnote" href="#ftn.id2523201" name="id2523201">
      2
     </a>
     ]
    </sup>
   </p>
   <p>
    Hej, mnohému uchodí čas, ani nevidieť ako; no nášmu Jankovi vlečie sa ako slimák, akoby
         mu nebolo konca-kraja. Jak dlhý čas prežiť, kým zmiznú spod litier všetky čísla až na to s
         tou glóriou! Koľko ráz musí ešte vzdychnúť, kým bude môcť vyvolať: Vivant vacationes! Jak
         dlho potrvá, kým človek len zrakom prejde tými číslami — nieto, keď to musí prežiť — ba
         horký prežiť: prehladovať!
   </p>
   <p>
    Jeho priateľ Eduard Samobor Mýtoň, tak sa zdá, vyčítal z Pančuškovho čela všetky tieto
         myšlienky (akoby nie, je už, chvalabohu, oktavánom a učí sa psychológiu), i usmieva sa pod
         brniacimi sa fúzikmi.
   </p>
   <p>
    „Jano, hore sa! Čo smútiš? Gaudeamus igitur!“
    <sup>
     [
     <a class="footnote" href="#ftn.id2523240" name="id2523240">
      3
     </a>
     ]
    </sup>
   </p>
   <p>
    Jankovo oko melancholicky spočinulo na veselom Mýtoňovi — snáď i s výčitkou. Mýtoň
         pokračoval:
   </p>
   <p>
    „Sedíš a dívaš sa, akoby si bol stotisíc prehral na burze, alebo akoby sa ti boli
         zlodeji do sypárne vlámali. A ono, chvalabohu, nemáš ani stotisíc ani sypárne tu
         naporúdzi.“
   </p>
   <p>
    A Eduard Samobor zlomyseľne sa usmial. Pančuška za dobré uznal pokárať ho:
   </p>
   <p>
    „Dobre sa tebe smiať, ale ja!… Ty si v alumnii
    <sup>
     [
     <a class="footnote" href="#ftn.id2523276" name="id2523276">
      4
     </a>
     ]
    </sup>
    seniorom,
    <sup>
     [
     <a class="footnote" href="#ftn.id2523286" name="id2523286">
      5
     </a>
     ]
    </sup>
    nadelíš si mäsa, koľko len chceš; chlieb — ten ani nespomínam, ktože ťa tam
         dozerá! Hej, keby efor
    <sup>
     [
     <a class="footnote" href="#ftn.id2523301" name="id2523301">
      6
     </a>
     ]
    </sup>
    vedel, nebol by pustil takého capa do záhrady. Ty mu viac chleba skazíš než my
         všetci spolu. A potom, keď príde od plnej misy, vysmieva sa. Ale…“
   </p>
   <p>
    A Pančuškovo oko vzplanulo zlovestným ohňom nevôle. Eduarda Samobora to nevytrhlo z
         dobrého rozmaru. Mal svoj deň, i púšťal vtipy na chudáka Pančušku.
   </p>
   <p>
    „Ale, Janko, nevyhrožuj: s kúpeľom vyleješ i dieťa. Ďakuj pánu bohu, že seniorom som ja.
         Koľko si dostal krajcov a — akých! Nemôžeš sa na mňa žalovať. Ale, vidíš, každý deň ti zas
         nemôžem krajce dávať. Keď ťa mama sem vyprávala, pošepla mi, aby som na teba dával pozor,
         že by si dáko neochorel. Nuž vidíš, tvoje zuby už mnoho vystáli od tých krajcov, a tvoje
         zúbky sú také malé, pekné a krehké: jak ľahko by sa mohli skaziť!“
   </p>
   <p>
    „No, len sa posmievaj, veď sa ty doposmievaš! Viem ja, prečo nedávaš nám krajce. Hľadáš
         popularitu u iných, aby ťa vyvolili za prézesa. V Ríme obchádzali kandidáti takých úradov
         len štrnásť dní na fóre,
    <sup>
     [
     <a class="footnote" href="#ftn.id2523355" name="id2523355">
      7
     </a>
     ]
    </sup>
    a ty začínaš trochu včaššie. Hja, prézes!“
    <sup>
     [
     <a class="footnote" href="#ftn.id2523375" name="id2523375">
      8
     </a>
     ]
    </sup>
   </p>
   <p>
    „Aký prézes, čo za prézes?“
   </p>
   <p>
    „Akoby to lepšie nevedel! Majálesový — nuž taký!“
   </p>
   <p>
    „Oo, sancta simplicitas!“
    <sup>
     [
     <a class="footnote" href="#ftn.id2523396" name="id2523396">
      9
     </a>
     ]
    </sup>
    zasmial sa Eduard Samobor. „Mám si ja ešte čím popularitu získať — ak chcem.“
   </p>
   <p>
    A prešiel sa pyšno po izbe. Bol vskutku pekný chlap. Vysoký, štíhly, v úzkych,
         priliehavých porcelánkach
    <sup>
     [
     <a class="footnote" href="#ftn.id2523417" name="id2523417">
      10
     </a>
     ]
    </sup>
    a lesklých, lakovaných čižmách s vysokými sárami. Aby upozornil ešte lepšie na
         eleganciu svojho obleku Janka, udieral linonárom dľa akéhosi taktu súmerné priehyby lesklej
         sáry. Janko, zmierajúc závisťou, sledoval každý jeho pohyb, no nemohol nič smiešneho
         objaviť na celom človeku. Bezvládna závisť zožierala mu srdce. Zrazu obživlo jeho oko,
         uhádol, čoho sa má zachytiť.
   </p>
   <p>
    „Nemáš sa čím pýšiť: tie čižmy ani nohavice nešili na teba. Čo odhodil pán a neprijal
         sluha, dali inštruktorovi. Hanbil by sa ich na seba vziať, fuj!“ Janko odpľul a Eduard
         Samobor sa mu rozosmial do tváre.
   </p>
   <p>
    „Kyslé ti je to hrozno — kyslé? Keby si vedel! Tieto čižmy šili na mňa, i nohavice; dali
         mi ich na Vianoce; tam boli zavesené na stromčeku, a slečna… ach, Paula… áno, Paula sa mi
         usmievala! Janko, to je šťastie, to, a nie krajce! Musíš sa hore mať, so smelým čelom
         kráčať, usmievať sa budúcnosti, a Fortúna
    <sup>
     [
     <a class="footnote" href="#ftn.id2523460" name="id2523460">
      11
     </a>
     ]
    </sup>
    tiež sa ti usmeje. Ale ak budeš takýto zachmúrený sedieť a zjedať sa zelenou
         závisťou, zazerať na svet: pani Fortúna sa ťa zľakne a uletí ku mne, skloní sa mi nad
         hlavou a pobozká ma v čelo… ach!“
   </p>
   <p>
    „Uvidíme, ako ťa pobozká! Keď budeš myslieť, že jej pery dotkli sa tvojho čela, práve
         vtedy dostaneš frčku: prézesom majálesu nebudeš!“
   </p>
   <p>
    „Ale čo ti máta v hlave za majáles! Ja nepochopujem, ako…“
   </p>
   <p>
    „Viem ja, za čím tvoja dušička piští — ó, viem! Stáť pri vchode tanečného kola s veľkou
         kokardou na prsiach a uvádzať dámy… zvlášte jednu… jednu, Paulu! Pýšiť sa: Pozrite, aký som
         veľký, pekný! Kým som ja tu, to sa, amice,
    <sup>
     [
     <a class="footnote" href="#ftn.id2523497" name="id2523497">
      12
     </a>
     ]
    </sup>
    azda nestane — nesmie sa stať. Prézesom majálesu ťa nezvolia.“
   </p>
   <p>
    „Ako chce, Janko, ako chce. Teším sa s mojím Horáciusom: Virtus sordidae nescia repulsae
         intaminatis splendet honoribus!
    <sup>
     [
     <a class="footnote" href="#ftn.id2523515" name="id2523515">
      13
     </a>
     ]
    </sup>
    A potom viem, že čo je veľkého, to vrstovníci nemôžu pochopiť a — oceniť.
         Veľkosť počíta nie na prítomnosť, no na budúcnosť, na… na… áno, na — večnosť.“
   </p>
   <p>
    A Eduard Samobor, pokoriac súpera až do prachu, vzdmul prsia a majestátnym krokom
         prechodil sa po izbe. Dvaja ostatní priatelia dívali sa za ním nie bez utajeného úsmešku,
         zvlášte Miško Orieštek. No i vážny a korpulentný Pavel Samuel Horáň si musel vložiť päsť na
         ústa. Miško Orieštek usiloval sa utíšiť rozčúlené mysle.
   </p>
   <p>
    „Nieže, Edo, nie! Maj kvapku rozumu! A ty, Jano, nenahliadaš, že to i tvoja sláva, keď
         tvoj krajan zaskvie sa ako hviezda na horizonte lýcea nášho? Fuj, taká závisť, mrzká
         závisť!“
   </p>
   <p>
    Ktovie, aká priečka by sa bola strhla, keby sa neboli dvere otvorili a nebol vošiel do
         izby chumáč mladých, červených líc. Vodca prichodiacich hodil hneď odo dverí klobúk za
         posteľ a pozdravil domácich lakonickým:
   </p>
   <p>
    „Servus!“
   </p>
   <p>
    „Servus!“
   </p>
   <p>
    „Chlapci…“ začal vodca.
   </p>
   <p>
    „Chlapci husi pasú, a ty s nimi!“ vpadol mu do reči Pavel Samuel Horáň.
   </p>
   <p>
    „Pardon, prenáhlil som sa! Odpusťte! Dôležitá zvesť… Redakčné tajomstvo!“ zakričal vodca
         omladiny, Ivan Labner.
   </p>
   <p>
    „No, no! Čože je!“
   </p>
   <p>
    Všetci nadstavovali uši.
   </p>
   <p>
    „Dostal som dnes do ruky číslo toho mizerného plátku… ten ilustrovaný, vraj — nuž veď
         viete!“
   </p>
   <p>
    „Aranydoba?“
   </p>
   <p>
    „Hej, číslo — prepytujem Aranydoba. Práve včera sa vyliahlo. Pozriem ilustráciu, i krv
         vzkypela vo mne. Bol by im ho na franforce roztrhal, ale ho skryli. Ich šťastie! Keby ste
         vedeli, čo je tam — to škandál! To o pomstu volá.“
   </p>
   <p>
    A Ivan Labner zas sa chytal klobúka, že vyrúti sa von. Miško Orieštek ho chytil za rukáv
         a začal ho krotiť.
   </p>
   <p>
    „No, čože si tak zbĺkol! Dorozprávaj, čo máš, a poradíme sa.“
   </p>
   <p>
    „Poradíme sa, poradíme sa! Ó, vy zbabelci, vám netečie krv v žilách, ale mlieko, kyslé
         mlieko — cmar! Načo tu radiť? Tu kyjak a po hlave ho, aby nekríval!“
   </p>
   <p>
    „Akože budeme dačo robiť, keď nevieme, čo je vo veci,“ ohlásil sa zas rozvažitý
         Orieštek. „Preto nezúr, akoby si nás chcel všetkých na hŕbu poklásť, ale vrav!“
   </p>
   <p>
    „Ja nie! Ja… ja by ho… No, ale… Rozprávaj im ty, Peter, mne nedá…“
   </p>
   <p>
    Peter Levosrd Hrdina, štíhly sextánik s malým vzrastom, jemnou pleťou, vyrozprával im,
         že hlavná ilustrácia „Aranydobe“ predstavuje Eduarda Samobora, nesúceho z alumnie pod
         pazuchou peceň chleba, a za ním kráčajúceho Jana Pančušku, Miška Oriešteka, Petra Levosrda
         Hrdinu, Pavla Samuela Horáňa, ba aj Ivana Labnera, hoci ten do alumnie ani nechodí — a
         vôbec všetkých členov krúžku nášho, ako idú za Eduardom Samoborom a ako im cestou sliny
         tečú. A čo je pod obrazom napísané — to je práve ten škandál. Napísané je: „Lelkesült
         tutajosok“.
   </p>
   <p>
    Ivan Labner udrel päsťou o stôl.
   </p>
   <p>
    „No, povedz, zrovnáva sa to s našou cťou tak sa dať pokoriť? Kto si smelého srdca,
         hybaj!“
   </p>
   <p>
    Mnohí sa chytali klobúkov. Orieštek ich zastavil:
   </p>
   <p>
    „Dočkajte chvíľku, poradíme sa.“
   </p>
   <p>
    „Radiť — zas len radiť! Kyjakom na nich!“
   </p>
   <p>
    „Nie, nie,“ zamiešal sa Eduard Samobor, ktorému sčiastky lichotilo, že jeho z takej
         peknej stránky zvečnili v Aranydobe. Darmo je, byť mocným, protektorom iných, to je viac
         sláva než hanba. „Nepôjdeme na nich kyjakom, ale vtipom. Ako bojujú oni, tak budeme bojovať
         i my. Načo by nám bola naša Zlatá trúba, keby sme ich nemali v nej zvečniť?“
   </p>
   <p>
    Pavel Samuel tiež sa toho držal.
   </p>
   <p>
    „Zvečnite ich, namaľujte ich a Orieštek, redaktor Zlatej trúby, nech im odpovie v
         ,listárni‘!“
   </p>
   <p>
    „Tak je, tak je!“ kričali všetci; Ivan Labner podľahol väčšine.
   </p>
   <p>
    Nasledovalo dlhé konzílium, aká má byť ilustrácia v Zlatej trúbe. Uzniesli sa na tom, že
         namaľujú Eduarda Samobora, akoby sa vznášal nad zemou, držiac v ruke chlieb, pod ním kopu
         psov, ako na Eduarda brešú. Každý pes mal mať hlavu ľudskú, predstavujúcu jedného alebo
         druhého spolupracovníka Aranydobu. V druhej ilustrácii Eduard Samobor pustí chlieb psom,
         ktorí sa na ňom medzi sebou zrujú. Pod ilustráciami má stáť: „Komentár zbytočný“.
   </p>
   <p>
    Ivan Labner, znamenitý ilustrátor, sadol a nakreslil ilustrácie. Miško Orieštek,
         redaktor, na slovo vzatý žurnalista, napísal pánom od Aranydoba reznú odpoveď, odrazil ich
         úplne, že s ukrvavenými hlavami musia ustúpiť z boja. Hovoril k nim z výšky olympskej a
         dokončil článok svoj, že „napozatým na podobné nápady nebude odpovedať, lebo nechce svoj
         časopis tak mizernými indivíduami poškvrniť“.
   </p>
   <p>
    No ostrie tejto obrany pocítil zas len Janko Pančuška. Mal, chudák, pekné písmo i musel
         časopis dočista prepisúvať. Nie síce darmo, za veľmi slušný honorár: po päť nových od
         hárka. Bieda bola len tá, že nakladatelia Orieštek &amp; comp. honorár mu už za šesť čísel
         vopred vyplatili; krem toho zaopatrili ho papierom i všetkým potrebným. Ale vanitatum vanitas.
    <sup>
     [
     <a class="footnote" href="#ftn.id2506574" name="id2506574">
      14
     </a>
     ]
    </sup>
    Honorár sa ľahko rozkotúľal, papier sa „zavláčil“, perá sa „polámali“, a
         Jankovi zostala len oštara na krku. Keby nie táto obrana, prácu by mohol z pleca na plece
         prekladať, ale takto…
   </p>
   <p>
    „No, Jano, chyť sa do roboty! Mesiac je už pri konci, rukopisy čakajú. Tento nápad
         musíme zahorúca odraziť, lebo potom všetko prischne na nás…“
   </p>
   <p>
    „Ja nemám papieru.“
   </p>
   <p>
    „Zas si ho popredal! Nemáš už ani toľko statočnosti?“ Orieštek bol skutočne nahnevaný.
   </p>
   <p>
    „Hm — bieda je bieda! A bieda nechodí po horách, ale po ľuďoch.“
   </p>
   <p>
    Tu zakročil mlčanlivý Pavel Samuel Horáň.
   </p>
   <p>
    „Čo bude z teba, Jano? Keď prídeš ku grošu, prelumpuješ ho, a keď sa groš minie,
         predávaš šaty, knihy, papier — čo ti pod ruku príde. Hej, tvoj otec bude mať…“
   </p>
   <p>
    „To si vyprosím,“ osopil sa naň Pančuška. „Ty nenakladáš na mňa, nemáš mi práva kázne
         čítať. Ešte si ma nikdy nezaodel, ani nezaobul; kázeň drž sebe, alebo budúcim svojim
         ovečkám…“
   </p>
   <p>
    Pavel Samuel sa zapálil. Chcel sa zo stoličky zdvihnúť, no zadržal ho Eduard Samobor.
   </p>
   <p>
    „Osobné potýčky nabok! Najprv odrazme spoločného nepriateľa, áno, najprv viribus unitis
    <sup>
     [
     <a class="footnote" href="#ftn.id2506641" name="id2506641">
      15
     </a>
     ]
    </sup>
    a len potom, bratia moji…“
   </p>
   <p>
    „Dajte tomu pokoj!“ zamiešal sa Ivan Labner. „Z takýchto rečí nepovstane číslo. Tu máš,
         Jano, päť nových na päť hárkov papieru. Pero a iné ti dá Orieštek. Nejeduj sa, píš!“
   </p>
   <p>
    Janko Pančuška neukazoval žiadnu ochotu do práce, čosi mu chýbalo. Vstal pomaly a šiel k
         obloku. Vzal fajku a obzeral ju, akoby jej nikdy nebol videl. Orieštek uhádol hneď, čo to
         znamená.
   </p>
   <p>
    „Nie — tabaku už nedostaneš; honorár si už dávno prebral. Bolo si šanovať. Kým sú
         peniaze, kúria sa cigarety; keď peňazí menej, obyčajný tabak, a keď ani toho niet, cmúľa sa
         pipasár: celkom cigánske hospodárstvo! Fuj, iba hanbu robíš nášmu menu.“
   </p>
   <p>
    „Píš si teda číslo sám!“
   </p>
   <p>
    A Jano hodil sa na posteľ a odfúkol si, akoby bol celý deň drevo rúbal.
   </p>
   <p>
    Ivan Labner siahol do vrecka a vyhodil na stôl šesták.
   </p>
   <p>
    „Tu máš na tabak, a keď bude číslo hotové, dostaneš dva.“
   </p>
   <p>
    Janko Pančuška skočil, zhrnul peniaze a odišiel do sklepu.
   </p>
   <p>
    „A ty, Ivan, var ideš z Kalifornie?“ divil sa Eduard Samobor. „Peniaze rozhadzuješ ako
         smeti.“
   </p>
   <p>
    „Nemka musela požičať. Zvíjala sa ako vretenica, vykrúcala sem i ta, vyhovárala sa,
         božila sa, ale konečne musela siahnuť do štrimfle.“
   </p>
   <p>
    „Skupaňa! A keby si jej nevrátil, ale viem, že i s interesom!“
   </p>
   <p>
    „Kofa — kofa! Už, pravda, nepredáva rožky, má svoj dom; ale kofa — kofa! Nemá zmyslu pre
         vyššie svety. Groša sa drží sťa čert hriešnej duše. Nedajbože vydrieť od nej groša. Keď si
         kúpim cigaru, ide ma zjesť, čo vraj toľko lumpujem. Ba i domov mi písava — udáva ma.“
   </p>
   <p>
    Do omladiny akoby bol hrom udrel.
   </p>
   <p>
    „Neslýchaná bezočivosť! Zuby jej vybiť — odísť na iný byt,“ narádzal Pavel Samuel; no
         hneď zľakol sa sám seba: bol zásadným nepriateľom bitky a všetkých násilných prostriedkov.
   </p>
   <p>
    „Veď na iný byt, ale ako! Doma by si mysleli, že preto odchádzam, aby som sa vytiahol
         spod dozoru domácej panej. Hej, ona sa vedela dobre zalíškať mame! Tá by na jej slovo zámky
         stavala.“
   </p>
   <p>
    „To je bieda, to je bieda!“ pokrúcala družina hlavou.
   </p>
   <p>
    Do izby sa vrátil Janko Pančuška. Bol celkom iný, akoby ho bol vymenil. V ústach mu
         horela cigara — pravda, podozrivej dĺžky. Na stôl vyhodil dva paklíky tabaku. Bol šťastný.
   </p>
   <p>
    „Nechajme ho, nech si v pokoji pracuje, a poďme sa prejsť. Jar sa otvára, slnce príjemne
         svieti, škoda sa tu v izbe kutiť.“
   </p>
   <p>
    Na toto Ivanovo vyzvanie zobrala sa celá tlupa, aj — Pančuška.
   </p>
   <p>
    „Ty len píš, dva šestáky ťa čakajú — pozri!“
   </p>
   <p>
    A Ivan mu ukázal medzi prstami dvojšesták, aby ho k práci obodril.
   </p>
   <p>
    „Ja tiež idem. Trochu sa s vami prejdem a potom budem písať.“
   </p>
   <p>
    „Dobre, ale vyzuj si tie kapce, už sa nesvedčí v nich chodiť, a obuj si topánky.“
   </p>
   <p>
    Všetci pozreli na Pančušku a usmiali sa, vidiac, že vzdor jarnému blatu nosí i teraz
         kapce, a to so sárami vyše kolien, v stave už porúchanom a po členky zablatené. Janko nemal
         sa do vyzúvania kapcov, ale ani do obúvania topánok.
   </p>
   <p>
    „No skoro, Jano, skoro!“
   </p>
   <p>
    „Alebo nejdem — zostanem ja len doma.“
   </p>
   <p>
    Pavel Samuel uhádol hneď, v čom je vec. Nádejný kňaz ozval sa v ňom.
   </p>
   <p>
    „Jano — var si tie topánky odpeľal! Kde sú ti?“
   </p>
   <p>
    „A čo ťa do toho?“
   </p>
   <p>
    „V čom budeš chodiť?“
   </p>
   <p>
    „V kufri sú mi. Chcem si ich zašanovať na Veľkú noc.“
   </p>
   <p>
    „Ukáž mi ich — neverím ti.“
   </p>
   <p>
    „Ja si vyprosím; ak mi nedáš pokoja, hneď nechám všetko tak a píš si číslo sám.“ A
         hádzal papier po stole z jedného miesta na druhé.
   </p>
   <p>
    Omladina vymlela sa z tmavej komory na svetlo božie.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2523076" name="ftn.id2523076">
        1
       </a>
       ]
      </sup>
      <span class="emphasis">
       <em>
        Heu, mihi praceteritos si redisset Juppiter annos!
       </em>
      </span>
      (lat.) —
               správne: O mihi praeteritos referat si Juppiter annos (Vergilius: Aeneis VIII, 860) —
               Ó, keby mi Jupiter vrátil prešlé roky!
     </p>
    </div>
    <div class="footnote">
     <p>
      <sup>
       [
       <a class="para" href="#id2523201" name="ftn.id2523201">
        2
       </a>
       ]
      </sup>
      <span class="emphasis">
       <em>
        Vivant vacationes!
       </em>
      </span>
      (lat.) — Nech žijú prázdniny!
     </p>
    </div>
    <div class="footnote">
     <p>
      <sup>
       [
       <a class="para" href="#id2523240" name="ftn.id2523240">
        3
       </a>
       ]
      </sup>
      <span class="emphasis">
       <em>
        Gaudeamus igitur
       </em>
      </span>
      (lat.) — Nuž radujme sa! (začiatok starej
               študentskej piesne)
     </p>
    </div>
    <div class="footnote">
     <p>
      <sup>
       [
       <a class="para" href="#id2523276" name="ftn.id2523276">
        4
       </a>
       ]
      </sup>
      <span class="emphasis">
       <em>
        alumnia
       </em>
      </span>
      (z lat.) — žiacka jedáleň
     </p>
    </div>
    <div class="footnote">
     <p>
      <sup>
       [
       <a class="para" href="#id2523286" name="ftn.id2523286">
        5
       </a>
       ]
      </sup>
      <span class="emphasis">
       <em>
        senior
       </em>
      </span>
      (lat.) — najstarší, vedúci
     </p>
    </div>
    <div class="footnote">
     <p>
      <sup>
       [
       <a class="para" href="#id2523301" name="ftn.id2523301">
        6
       </a>
       ]
      </sup>
      <span class="emphasis">
       <em>
        efor
       </em>
      </span>
      (gr.) — dozorca, titul správcu študentskej
               alumnie
     </p>
    </div>
    <div class="footnote">
     <p>
      <sup>
       [
       <a class="para" href="#id2523355" name="ftn.id2523355">
        7
       </a>
       ]
      </sup>
      <span class="emphasis">
       <em>
        fórum
       </em>
      </span>
      — Fórum Romanum bolo v starovekom Ríme námestie, na
               ktorom bývali schôdze ľudu a súdy. Spočiatku slúžilo i za trhovisko, snemovňu a
               miesto súdneho pojednávania. Na fóre sa sústreďoval skoro celý politický život v
               Ríme.v
     </p>
    </div>
    <div class="footnote">
     <p>
      <sup>
       [
       <a class="para" href="#id2523375" name="ftn.id2523375">
        8
       </a>
       ]
      </sup>
      <span class="emphasis">
       <em>
        prézes
       </em>
      </span>
      (z lat.) — predseda
     </p>
    </div>
    <div class="footnote">
     <p>
      <sup>
       [
       <a class="para" href="#id2523396" name="ftn.id2523396">
        9
       </a>
       ]
      </sup>
      <span class="emphasis">
       <em>
        sancta simplicitas!
       </em>
      </span>
      (lat.) — svätá prostota!
     </p>
    </div>
    <div class="footnote">
     <p>
      <sup>
       [
       <a class="para" href="#id2523417" name="ftn.id2523417">
        10
       </a>
       ]
      </sup>
      <span class="emphasis">
       <em>
        porcelánky
       </em>
      </span>
      — biele nohavice
     </p>
    </div>
    <div class="footnote">
     <p>
      <sup>
       [
       <a class="para" href="#id2523460" name="ftn.id2523460">
        11
       </a>
       ]
      </sup>
      <span class="emphasis">
       <em>
        Fortúna
       </em>
      </span>
      — v rímskej mytológii bohyňa šťastia a náhody
     </p>
    </div>
    <div class="footnote">
     <p>
      <sup>
       [
       <a class="para" href="#id2523497" name="ftn.id2523497">
        12
       </a>
       ]
      </sup>
      <span class="emphasis">
       <em>
        amice
       </em>
      </span>
      (lat.) — priateľu
     </p>
    </div>
    <div class="footnote">
     <p>
      <sup>
       [
       <a class="para" href="#id2523515" name="ftn.id2523515">
        13
       </a>
       ]
      </sup>
      <span class="emphasis">
       <em>
        so svojím Horáciom: Virtus sordidae nescia repulsae intaminatis splendet
                  honoribus
       </em>
      </span>
      (lat.) — správne: Virtus, repulsae nescia sordidae,
               intaminatis fulget honoribus (Horatius: Ódy III, 2, 17 — 18) — Cnosť, nepoznajúca
               ponižujúce odmietnutie, skvie sa nepoškvrnenou krásou. Quintus Horatius Flaccus (65 —
               8 pred n. l.), rímsky lyrik.
     </p>
    </div>
    <div class="footnote">
     <p>
      <sup>
       [
       <a class="para" href="#id2506574" name="ftn.id2506574">
        14
       </a>
       ]
      </sup>
      <span class="emphasis">
       <em>
        vanitatum vanitas
       </em>
      </span>
      (lat.) — márnosť nad márnosť
     </p>
    </div>
    <div class="footnote">
     <p>
      <sup>
       [
       <a class="para" href="#id2506641" name="ftn.id2506641">
        15
       </a>
       ]
      </sup>
      <span class="emphasis">
       <em>
        viribis unitis
       </em>
      </span>
      (lat.) — spojenými silami, spoločne
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2506856">
       </a>
       2
      </h2>
     </div>
    </div>
   </div>
   <p>
   </p>
   <p>
   </p>
   <p>
    Prechádzka trvala dosť dlho. Nevdojak premenila sa vo výlet. Teplé, milé slniečko
         fašiangové vábilo chasu ďalej, ďalej. Cestou je síce blato, a to veľké, chodníky ešte
         neoschnuté; ale čože to vadí študentovi, ktorý je rád, že aspoň v tú sobotu môže užívať
         zlatú slobodu! Eduard Samobor Mýtoň uznal za dobré zodieť svoj dlhý, barančinou podšitý
         zimník; no prevesil ho tak, aby plebejské futro bolo zakryté, lebo by sa veľmi odrážalo od
         lakovaných, čo hneď zablatených až po členky čižiem. Chudák Pavel Samuel Horáň tiež nesie
         zimník len zahodený, a predsa ťažko odfukuje. Hja, povrch jeho tela je väčší než povrch
         tela Miška Oriešteka a fyzika správne učí, že na väčšom objeme viac lúčov slnečných sa
         zachytí. Celú karavánu vedie Ivan Labner, ešte síce sextán, ale junák: je členom Thurnvereinu
    <sup>
     [
     <a class="footnote" href="#ftn.id2506900" name="id2506900">
      16
     </a>
     ]
    </sup>
    v Zetmarku
    <sup>
     [
     <a class="footnote" href="#ftn.id2506910" name="id2506910">
      17
     </a>
     ]
    </sup>
    a majiteľom pol druhej zlatky, ktorej umienil i so svojimi kamarátmi dnes
         pekným spôsbom na krk stúpiť. Oblečený je v rovnošate thurnistov, v plátenných tenkých
         šatách — nemusí žehrať na slnce.
   </p>
   <p>
    Prišli do mesta Ixdorfu a rovno zahli do krčmy, vlastne hostinca. Ivan Labner zavolal
         pánovitým hlasom: „Bier!“
    <sup>
     [
     <a class="footnote" href="#ftn.id2506936" name="id2506936">
      18
     </a>
     ]
    </sup>
    a tučný hostinský doniesol plné poháre penavého piva. Kde je pivo a študenti,
         tam je spev; kde je spev, tam je i zhon. Po malej chvíli naplnil sa hostinec zvedavými bürgermi
    <sup>
     [
     <a class="footnote" href="#ftn.id2506952" name="id2506952">
      19
     </a>
     ]
    </sup>
    a hostinský spokojne si hladil umastenú vestu.
   </p>
   <p>
    Oduševnenie dostúpilo najvyššieho stupňa. Chlapci vstali od stola a ukázali Nemcom
         odzemok. Hostinskému sa tanec páčil, ale nebol by za tisícku sa pustil doň. Pred študentmi
         mal rešpekt. Prišiel i doktor — mladý, veselý chlap; zaradoval sa, že vidí raz i takúto
         chasu — rozkázal načapovať všetkým.
   </p>
   <p>
    Iba teraz počala sa opravdivá zábava. Doktor prisadol k mladým ľuďom a milo trávil čas
         medzi nimi. Mešťania pohliadali k ich stolu s veľkým uvážením a ustavične nadvihovali svoje
         poháre proti nim, zdravkajúc. Eduard Samobor, nevšedný básnik, lyrik, ktorý v troch živých
         a v jednej mŕtvej reči vedel vylievať svoje horúce city na papier, povstal zo svojho
         stolca, vypäl prsia a marciálne
    <sup>
     [
     <a class="footnote" href="#ftn.id2506991" name="id2506991">
      20
     </a>
     ]
    </sup>
    pozrel po zhromaždení.
   </p>
   <p>
    Krik pomaly utíchal, tváre sa obracali jedna po druhej k oduševnenému posvätencovi Múz a
         v izbe nastalo ticho. Omniaque ora tenebat.
    <sup>
     [
     <a class="footnote" href="#ftn.id2507011" name="id2507011">
      21
     </a>
     ]
    </sup>
   </p>
   <p>
    Eduard Samobor sa obrátil k doktorovi a rečnil mu svoju báseň, zloženú na túto
         príležitosť ním samým v reči latinskej:
   </p>
   <p>
   </p>
   <p>
   </p>
   <div class="literallayout">
    <p>
     <span class="emphasis">
      <em>
       Maecenas atavis edite regibus,
      </em>
     </span>
     <br/>
     <span class="emphasis">
      <em>
       O et praesidium et dulce decus meum!
      </em>
     </span>
     <br/>
     <span class="emphasis">
      <em>
       Sunt quos curricculo pulverem Olympicum
      </em>
     </span>
     <br/>
     <span class="emphasis">
      <em>
       Collegisse juvat, metaque fervidis
      </em>
     </span>
     <br/>
     <span class="emphasis">
      <em>
       Evitata rotis, palmaque nobilis
      </em>
     </span>
     <br/>
     <span class="emphasis">
      <em>
       Terrarum dominos evehit ad deos!
       <sup>
        [
        <a class="footnote" href="#ftn.id2507068" name="id2507068">
         22
        </a>
        ]
       </sup>
      </em>
     </span>
     <br/>
    </p>
   </div>
   <p>
   </p>
   <p>
   </p>
   <p>
    Hostia, vidiac, že majú pred sebou básnika, počúvali pobožne. Eduard Samobor, dospejúc
         sem, zastal, obzerajúc sa po prítomných, akoby stopovať chcel, aký dojem urobila jeho
         báseň. Hostia, mysliac, že to už koniec, začali kričať: „Vivat! Vivat!“
    <sup>
     [
     <a class="footnote" href="#ftn.id2507105" name="id2507105">
      23
     </a>
     ]
    </sup>
   </p>
   <p>
    To bolo jeho šťastie, lebo Eduard Samobor nevedel z tej ódy viac ani slova. Bol by
         mizerne zaviazol na všeobecný posmech, keby sa rozumu nebol chytil. Potrhol Ivana a šepol
         mu:
   </p>
   <p>
    „Zodvihnite ma — už ďalej neviem!“
   </p>
   <p>
    Ivan Labner skočil a skričal hromovým hlasom: „Vivat!“ Pavel Samuel a ostatní tiež
         skočili, vzali Eduarda Samobora na plecia a nosili ho izbou. Nemcom to bolo novým, no
         páčilo sa im to. Kričali „Vivat!“ — skočili a odňali Eduarda Samobora študentom a nosili si
         ho sami. Iní zas podbehúvali s plnými pohármi a štrngali si nad hlavami nosičov jedného z
         najnadanejších básnických talentov tohto prozaického storočia. Pivo naozaj tieklo — za
         goliere nosičov Samoborových; no — čo je horšie — i na jeho bielučké porcelánky. Ale
         nešomral. Darmo je, i sláva má svoje tŕne.
   </p>
   <p>
    Do tejto všeobecnej trmy-vrmy vkročil salónne oblečený mladý muž. Košeľa ako sneh
         jagotne sa odrážala od čierneho fraku, zopätého gombíkovou sponkou. Ruky mal zložené ako subjekt,
    <sup>
     [
     <a class="footnote" href="#ftn.id2507166" name="id2507166">
      24
     </a>
     ]
    </sup>
    vidiaci do sklepu vchádzať zákazníkov; to preto, aby ukázal, že má na rukách
         glasé-rukavičky. V nedorozumení hľadí po izbe a kritickým okom meria rozjarenú spoločnosť.
         Jeho zjav tiež zvláštne pôsobil na prítomných. Nemci akoby zahanbení, že sa dali zachvátiť
         oduševnením, posadali na svoje miesta; študenti tiež sadli za stôl, akoby sa báli kritiky
         tohto prísneho pána. Tento odmerane pristúpil k ich stolu, a nachýliac sa blahosklonne,
         spýtal sa Eduarda Samobora:
   </p>
   <p>
    „Ak sa nemýlim, mám česť s pány študentmi zo Zetmarku?“
   </p>
   <p>
    Eduard Samobor načechral svoje kučeravé vlasy a s nemenšou dôstojnosťou odpovedal:
   </p>
   <p>
    „Na službu — čím môžeme slúžiť?“
   </p>
   <p>
    Tvár neznámeho pána vyjasnila sa, ba skoro usmiala.
   </p>
   <p>
    „Excelentne! Znamenitá náhoda! Ja som, páni moji, Albert Kinzel, mehániker-gépész,
    <sup>
     [
     <a class="footnote" href="#ftn.id2507212" name="id2507212">
      25
     </a>
     ]
    </sup>
    i držím si za česť povolať pánov na piknik k nášmu pánu bürgermeistrovi.“
    <sup>
     [
     <a class="footnote" href="#ftn.id2507226" name="id2507226">
      26
     </a>
     ]
    </sup>
   </p>
   <p>
    Naša omladina zamieňala medzi sebou pohľady, pozdejšie tak akoby úsmevy. Básnik Eduard
         Samobor pochopil duševné nastrojenie svojich druhov bez ťažkostí. Vstal s veľkou reverenciou
    <sup>
     [
     <a class="footnote" href="#ftn.id2507247" name="id2507247">
      27
     </a>
     ]
    </sup>
    a naklonil sa k pánu Kinzelovi.
   </p>
   <p>
    „Ďakujem za toto nezaslúžené a nečakané vyznačenie, prosiac o láskavé vysvetlenie, ako
         my k nemu prichodíme.“
   </p>
   <p>
    „Prosím, cele jednoducho,“ vysvetľoval pán mehániker, „u bürgermeistrov aranžujem piknik.
    <sup>
     [
     <a class="footnote" href="#ftn.id2507268" name="id2507268">
      28
     </a>
     ]
    </sup>
    Mladí ľudia z Ixdorfu sa mi sľúbili a dnes, teraz-teraz, mi štrajkujú. Prečo?
         Neznám veru… snáď… no, povedzme pravdu, snáď… závisť,“ samoľúbo sa usmial a hladil riedku,
         červenú briadku i fúziky. „Predstavte si, páni, moje i toho cteného domu nesnádze! Ja teda
         v presvedčení, že mám pred sebou gentlemanov, obraciam sa na vás, aby ste nás z nich
         vytrhli.“
   </p>
   <p>
    Eduard Samobor ďalej cvičil svoje diplomatické schopnosti.
   </p>
   <p>
    „Vieme si predstaviť vaše i toho váženého domu nesnádze, ale bohužiaľ, nemôžeme vašej,
         nás tak vyznačujúcej žiadosti vyhovieť. Je sobota, ráčte prezrieť naše košele — ďalej
         prešli sme veľký kus cesty jarným blatom, ráčite nahliadnuť, že naša garderóba nezodpovedá
         ani len maličkým počiatkom etikety, a my porušili by sme svojou účasťou len harmóniu
         farieb, ba znesvätili by sme zábavu i dom — i všetko.“
   </p>
   <p>
    „Naopak, páni moji, naopak! Budete s radosťou uvítaní a nevyplnené snáď pravidlá
         zbytočnej — ba povedzme rovno a úprimne — hlúpej etikety pošinuté budú docela v úzadie
         vašimi osobnými prednosťami. Celá spoločnosť bude informovaná odo mňa o pravom stave vecí a
         moja, páni moji, výhovorka,“ udrel sa mocne v prsia, „moja výhovorka pozdvihne vás úplne
         nad všetku etiketu, ba budete,“ usmial sa blahosklonne, „budete tým interesantnejšími. Áno,
         teda pri tom zostaneme,“ a pán mehániker-gépész sypal sa kamsi.
   </p>
   <p>
    Pavel Samuel sa prvý ohlásil:
   </p>
   <p>
    „Ten človek nás robí aprílom, alebo sám s aprílom chodí.“
   </p>
   <p>
    „Neviem, prečo? Ja celkom viem pochopiť jeho zúfalé postavenie,“ ohlásil sa Miško
         Orieštek. „Nemá sa koho uchytiť, verbuje nás. Preto, bratia, poďme domov! A to čím najskôr,
         lebo ten človek každou chvíľou môže sa vrátiť a zobrať nás na našu večitú hanbu.“
   </p>
   <p>
    Ivan Labner tomu odporoval:
   </p>
   <p>
    „A čo by sme mali odchodiť? My sa tu dobre zabávame, ani sa nehneme stadiaľto, ani do
         Zetmarku, ani do Ixdorfu na piknik. Zostaneme my tu; lepšie nám už nikde nebude!“
   </p>
   <p>
    Ešte ho vo vrecku omínalo dákych päť šestákov, nechcel ich vliecť do Zetmarku.
   </p>
   <p>
    „Zostaňme tu,“ prisviedčal Pavel Samuel Horáň, ktorý si ešte z cesty neodpočinul a
         podchvíľou si utieral pot z tučného krku i podhrdlia. „Nemusíme ísť na piknik, ak nebudeme
         chcieť: kto nás prinúti?“
   </p>
   <p>
    „Tak je! My sme slobodní ľudia: kto je ten, čo by našu skalopevnú vôľu chcel oblomiť
         alebo obmedziť?“ zvolal s veľkým pátosom útly hlások a šušľavý — Peter Levosrd Hrdina.
   </p>
   <p>
    Družina zostala v hostinci. Na stôl prišla nová posila. Doktor sa tešil, že zábava vzdor
         tomu nechutnému intermezzu tečie voľným, ba už-už búrnym tokom. Tuční mešťania, ktorým oči
         začali už nakríž hľadieť, kupili sa vôkol stola a počúvali zas pobožne Eduarda Samobora,
         ktorý im prednášal akýsi epos — vlastnú svoju skladbu, to sa rozumie — a to v gréčtine. Keď
         zábava mala dosiahnuť svojho vrcholu a Eduardov básnický talent mal žať zaslúžené triumfy,
         keď ho mešťania už-už schytili na pleciach: zas sa otvorili dvere a elegán mehániker-gépész
         sa zjavil na prahu.
   </p>
   <p>
    „Páni moji, náš dnešný hostiteľ úfa sa, že vy, súc liberálnymi ľuďmi, pozdvihnete sa nad
         pravidlá etikety a poctíte jeho piknik svojou prítomnosťou. Ráčte sa teda zobrať, koče
         stoja k vašej dispozícii pred hostincom.“
   </p>
   <p>
    Miško Orieštek nadhodil:
   </p>
   <p>
    „Nie, pane, my sme v tomto ohľade už povedali svoje posledné slovo.“
   </p>
   <p>
    „Ale buďte milosrdní,“ hovoril horúcim hlasom pán Kinzel. „Vžite sa do postavenia nášho
         hostiteľa a jeho dám. Tie tam už čakajú, hudci sú tiež tam, a tanečníkov niet! Povážte, ten
         škandál, aký z toho povstane v Ixdorfe! Postavenie nášho cteného všeobecne bürgermeistra
         stane sa nemožným, áno, nemožným. A prečo? Pre vašu, páni moji, áno, vašu prehnanú
         rigoróznosť. Hudba bude výtečná, cigánska hudba zo Zetmarku, slečny budú,“ a tu mehániker
         stiahol ústa v šošovičku a priblížil sa k nim dvoma prsty a mľaskol, „no, na zjedenie!
         Bufet — darmo je, i to hrá rolu v takejto zábave; povedal by som, je to materiálna časť
         zábavy, porovnal by som to s uhlím pri parostroji: nie že by vás chcel zaznávať —
         božechráň! — ale musím podotknúť, že bude výtečný.“
   </p>
   <p>
    Hudba cigánska, pekné dievčatá a bufet, a to všetko darmo — prosím, to sú také tri
         mocnosti, z ktorých ani jedinej, a čo by bola hneď osihotená, neodolá srdce študentovo:
         nieto, keď všetky tri spravia takú harmonickú alianciu! Každá z týchto mocností mala
         verného prívrženca v našej omladine. Ivan Labner mrel za hudbou, tam dobrý primista; Peter
         Levosrd bol zbožňovateľom ženskej krásy, Pavel Samuel a Orieštek nemali milšieho nad tortu;
         Len Eduard Samobor, súc všestranným talentom, zveleboval básnickým duchom všetky tri a bol
         by na veľkých váhach, keby musel jednu z nich si vybrať. Jedným slovom, slová a sľuby
         mehánikerove účinkovali na všetkých; bolo len treba, aby tomuto všeobecnému hnutiu niekto
         dal patričného výrazu: a kto to mohol byť, ak nie Eduard Samobor, básnik.
   </p>
   <p>
    „Bratia!“ zvolal s pátosom, „tu nehodno otáľať! My sme bojovníci, áno, mužovia idey,
         naša úloha ujať sa všade pravdy a práva, áno — a pomáhať potlačeným, osočeným. Nuž tu je na
         to čas, povinnosť nás volá! Kto je, čo by hlas srdca zaznával? Ako nepovoliť hlasu, ktorý
         nás volá, zve? A kto nepôjdeš, ako utíšiť hlas svedomia, vzbudený nedbalosťou a
         nedôslednosťou? Kto chce nosiť na čele pečať zbabelstva, kde má byť znak ideí, za ktoré
         bojujeme? Kto je ten zbabelec — nech vstane!“
   </p>
   <p>
    To sa rozumie, že na takú reč nenašiel sa ani jeden zbabelec. Jednými ústy zvolali
         všetci:
   </p>
   <p>
    „Poďme!“
   </p>
   <p>
    Vozy pred hostincom zarachotili a naša družina letela do tých vyšších svetov, o ktorých
         len mladá fantázia sníva, postihnutá záchvatom tajnej túžby.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2506900" name="ftn.id2506900">
        16
       </a>
       ]
      </sup>
      <span class="emphasis">
       <em>
        Thurnferein
       </em>
      </span>
      (nem.) — nemecký telocvičný spolok
     </p>
    </div>
    <div class="footnote">
     <p>
      <sup>
       [
       <a class="para" href="#id2506910" name="ftn.id2506910">
        17
       </a>
       ]
      </sup>
      <span class="emphasis">
       <em>
        Zetmark
       </em>
      </span>
      — pravdepodobne Kežmarok
     </p>
    </div>
    <div class="footnote">
     <p>
      <sup>
       [
       <a class="para" href="#id2506936" name="ftn.id2506936">
        18
       </a>
       ]
      </sup>
      <span class="emphasis">
       <em>
        Bier
       </em>
      </span>
      (nem.) — pivo
     </p>
    </div>
    <div class="footnote">
     <p>
      <sup>
       [
       <a class="para" href="#id2506952" name="ftn.id2506952">
        19
       </a>
       ]
      </sup>
      <span class="emphasis">
       <em>
        bürger
       </em>
      </span>
      (z nem.) — mešťan, občan
     </p>
    </div>
    <div class="footnote">
     <p>
      <sup>
       [
       <a class="para" href="#id2506991" name="ftn.id2506991">
        20
       </a>
       ]
      </sup>
      <span class="emphasis">
       <em>
        marciálne
       </em>
      </span>
      (z lat.) — udatne, vojensky
     </p>
    </div>
    <div class="footnote">
     <p>
      <sup>
       [
       <a class="para" href="#id2507011" name="ftn.id2507011">
        21
       </a>
       ]
      </sup>
      <span class="emphasis">
       <em>
        omniaque ora tenebat
       </em>
      </span>
      (lat.) — upútal všetky zraky; podľa
               citátu rímskeho básnika Publia Vergilia Mara (70 — 19 pred n. l): Conticuere omnes
               intentique ora tenebant (Aeneis II, 1) — Všetci zmĺkli a napäte na neho upierali
               zrak.
     </p>
    </div>
    <div class="footnote">
     <p>
      <sup>
       [
       <a class="para" href="#id2507068" name="ftn.id2507068">
        22
       </a>
       ]
      </sup>
      <span class="emphasis">
       <em>
        Maecenas atavis edite regibus, (o et praesidium et dulce decus meum! / Sunt, quos curriculo pulverem Olympicum / Collegisse iuvat, metaque fervidis / Evitata rotis palmaque nobilis / Terrarum dominos evehit ad deos!
       </em>
      </span>
      (lat. — Mécenas, pochádzajúci z kráľovských predkov, ó moja ochrana i sladká ozdoba! Sú takí, ktorých teší vozom rozvirovať olympský prach, keď s rozohriatymi kolesami obehnú métu a vznešená palma ich povznesie až k vládcom zemí: k bohom!; citát z Horátiových Ód (I, 1).
     </p>
    </div>
    <div class="footnote">
     <p>
      <sup>
       [
       <a class="para" href="#id2507105" name="ftn.id2507105">
        23
       </a>
       ]
      </sup>
      <span class="emphasis">
       <em>
        Vivat! Vivat!
       </em>
      </span>
      (z lat.) — Nech žije! Nech žije!
     </p>
    </div>
    <div class="footnote">
     <p>
      <sup>
       [
       <a class="para" href="#id2507166" name="ftn.id2507166">
        24
       </a>
       ]
      </sup>
      <span class="emphasis">
       <em>
        subjekt
       </em>
      </span>
      (z lat.) — obchodný pomocník, sluha, učeň
     </p>
    </div>
    <div class="footnote">
     <p>
      <sup>
       [
       <a class="para" href="#id2507212" name="ftn.id2507212">
        25
       </a>
       ]
      </sup>
      <span class="emphasis">
       <em>
        mehániker-gépész
       </em>
      </span>
      (nem., maď.) — mechanik, strojník
     </p>
    </div>
    <div class="footnote">
     <p>
      <sup>
       [
       <a class="para" href="#id2507226" name="ftn.id2507226">
        26
       </a>
       ]
      </sup>
      <span class="emphasis">
       <em>
        bürgermeister
       </em>
      </span>
      (nem.) — mešťanosta, starosta
     </p>
    </div>
    <div class="footnote">
     <p>
      <sup>
       [
       <a class="para" href="#id2507247" name="ftn.id2507247">
        27
       </a>
       ]
      </sup>
      <span class="emphasis">
       <em>
        reverencia
       </em>
      </span>
      (z lat.) — poklona
     </p>
    </div>
    <div class="footnote">
     <p>
      <sup>
       [
       <a class="para" href="#id2507268" name="ftn.id2507268">
        28
       </a>
       ]
      </sup>
      <span class="emphasis">
       <em>
        piknik
       </em>
      </span>
      (angl.) — pohostenie, občerstvenie so zábavou,
               obyčajne v prírode
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2504925">
       </a>
       3
      </h2>
     </div>
    </div>
   </div>
   <p>
   </p>
   <p>
   </p>
   <p>
    Vozy uháňali rýchlym tempom k domu dnešnej slávnosti. Dnu sediacim úžili sa prsia akousi
         neistou úzkosťou: nevedeli, kam idú a čo ich tam čaká. No Eduard Samobor sa vynašiel;
         pochopil, čo sa v srdci jeho priateľov deje (nie darmo bol oktavánom a študoval
         psychológiu). Bol by nedbal ten cit z nich vyhnať. Taký cit tlačí olovenou tiažou na mladom
         géniu a nedovolí mu slobodne rozopäť krídla do nenútenej, veselej zábavy.
   </p>
   <p>
    Peter Levosrd Hrdina prvý vyjavil svoj duševný stav.
   </p>
   <p>
    „Bratia, my sme podujali krok hriešny. Vystavíme sa posudkom úzkoprsých meštianok,
         urobíme hanbu svojmu menu.“
   </p>
   <p>
    „Keď ste sa dali nahovoriť, teraz je už pozde mudrovať.“
   </p>
   <p>
    A Pavel Samuel s rezignáciou sa oprel na svojom pohodlnom sedadle.
   </p>
   <p>
    Miško Orieštek, verný svojmu publicistickému povolaniu, zahrnul všetko to pod všeobecnú
         radu:
   </p>
   <p>
    „Áno, my radi mudrujeme, radi hútame, ale vždy, keď je — pozde! Do čoho sa chytáš,
         nerozmyslíš si vopred; len keď si zabŕdol, začne ti trochu v makovici svitať… Ale to je už
         pozde — teraz je už pozde mudrovať!“
   </p>
   <p>
    „Áno, tak je! Pozde je už mudrovať,“ prisvedčil mu s radosťou Eduard Samobor Mýtoň. „My
         sme slobodným rozhodnutím prekročili Rubikon.
    <sup>
     [
     <a class="footnote" href="#ftn.id2504990" name="id2504990">
      29
     </a>
     ]
    </sup>
    Vstúpili sme v službu idey, že prispejeme na pomoc potlačeným. Kto je, čo by už
         tohto prvého kroku želel? Nik? Teda svornými sme dosiaľ! V tom väzí naša sila. Ale
         rozmýšľajme len: možný je tu ešte návrat? Či pravý muž zostudí sám seba pred svetom a možno
         — povedám — možno i pred históriou, cúvnutím z nastúpenej pravej dráhy? Ja myslím, že nie!
         Pravý muž kráča svojou tŕňovou cestou k svojmu cieľu. Nuž a keď sme odhodlaní všetci do
         jedného na túto vec, máme už i tak dosť ťažkú púť znesnadňovať si jalovým mudrlantstvom a
         kálaním vlasov; máme sa dať zaujať bázni, aby sme sa pred celou tou spoločnosťou javili
         zbabelcami, bojaneschopnými sybaritmi?
    <sup>
     [
     <a class="footnote" href="#ftn.id2505035" name="id2505035">
      30
     </a>
     ]
    </sup>
    Cieľ pred nami tak blízko a taký krásny, toľko obľahčujúcich okolností hovorí
         za nás!“
   </p>
   <p>
    „Napríklad ktorá?“ opýtal sa s úsmeškom Peter Levosrd. „Snáď to blato na mojich
         nohaviciach a tvojich lakírkach?“
   </p>
   <p>
    „Áno, i to blato! Keby si prišiel v iných okolnostiach na ples v obyčajných šatách, v
         tých, čo si dnes, čo by boli aj čisté, a v lesklých čistých botkách, povedali by: Tento
         mladý človek ani natoľko nás nerešpektuje, aby sa bol salónne obliekol; je pyšný. Druhí by
         možno povedali: Čo sa vláči po zábavách, keď nemá ani len čiernych šiat! A dnes prídeš v
         obyčajných šatách, v ublatených čižmách, i pomyslia si: nenazdal sa, že octne sa dnes na
         pikniku; nemohol sa salónne obliecť: no držanie jeho ukazuje, že jest i iná ozdoba
         mládenca, nielen šaty. Áno, bratia, my, ublatení nadšenci, ušetrení budeme kritikou i tou
         najprísnejšou; šaty aspoň spod nej sa vymknú. Potom aká výhra, že sme ďaleko od strediska
         študentstva, od Zetmarku! Tu budú pozerať na nás ako na vyššie dáke bytosti, nebude
         čeľadných otcov zo Zetmarku, ktorí študenta v svojom dome tak radi vidia ako vodu v čižme.
         No beda nám, jestli naše schopnosti, naša spoločenská rutina utrpí porážku. Jestli sa dáme
         opanovať tomuto pocitu úzkosti a nebudeme sa pohybovať, čo i ublatení, nenúteno, smelo! V
         tom práve záleží tá takzvaná elegancia, aby… No ale už sme tu! Majme sa smelo k činu!“
   </p>
   <p>
    Tieto reči pôsobili dosť dobre na všetkých, i na váhavejších. Zimničné rozochvenie,
         ktoré ich opanovalo vstúpením na túto klzkú, neistú cestu, urobilo myseľ kyprejšou,
         prístupnejšou iskrám ducha básnikovho. Všetci s tou odhodlanosťou, s akou idú žiaci
         prázdnej hlavy na skúšku, kráčali hore schodmi. Nemajú konečne čo stratiť.
   </p>
   <p>
    Keď dostali sa na prvé poschodie, oslnení boli skvelým salónom a vyberanou spoločnosťou
         dám, ktoré v plesových toaletách, bez mužskej spoločnosti medzi sebou štebotali.
   </p>
   <p>
    Niektoré z nich zahliadli odchýlenými dverami salóna pestrú tlupu akýchsi dobrodruhov a
         mimovoľne pozreli do kúta, určeného hudcom. Tam sedela už banda začadených Cigáňov.
         Zadivili sa, prečo všetci hudci neprišli razom a prečo tá druhá tlupa nemá inštrumentov.
   </p>
   <p>
    Pavel Samuel Horáň dostal sa prvý do predsiene a zľakol sa tej vyberanej spoločnosti a
         elegancie.
   </p>
   <p>
    „My sme ľahkomyseľní. A akože pôjdeme takíto zablatení po týchto krásnych kobercoch?
         Aspoň sa očisťme, ako svedčí.“
   </p>
   <p>
    „Tak je, očisťme sa a len čo poriadnejšie oblečení poďme tancovať,“ radil Ivan Labner.
   </p>
   <p>
    Táto myšlienka pozdala sa i Eduardovi Samoborovi, len ju doplnil:
   </p>
   <p>
    „Viete, čo? Tí, čo netancujú a majú poriadnejšie háby, nech ich požičajú nám.“
   </p>
   <p>
    Z osvetleného salóna vyšiel mehániker-gépész, vyzývajúc mladých ľudí, že sú už
         netrpezlive očakávaní.
   </p>
   <p>
    „Do garderóby chceme ísť a doplniť svoju toaletu,“ poznamenal Eduard Samobor.
   </p>
   <p>
    Mehániker-gépész sa blahosklonne usmial a zaviedol ich do bočnej izbičky. Šúchal si
         radosťou ruky, keď ich tam nechal.
   </p>
   <p>
    „To bola znamenitá myšlienka,“ hútal rozochvený, „môj dobrý génius mi ju vnukol a
         vytrhol ma z nesnádzí. A nielen že som z nesnádzí vytrhnutý, že dokážem pánikom z Ixdorfu,
         ako viem i bez nich piknik viesť, ale sprostím sa aj ich, nebezpečných mne rivalov. Títo
         zablatení študenti tvoria pri mne znamenité úzadie. Oni a ja — aký to kontrast! Tu je
         príležitosť vyniknúť duchom, vtipom, vonkajšími prednosťami a pokoriť, zaujať srdce Laury —
         ach!“
   </p>
   <p>
    Naši hrdinovia boli síce v šatni, ale čo im to osožilo? Kefa, keď nie kefa, teda aspoň
         portvíš boli by tu urobili div. Ale tu bez kefy: zapretí, osihotení, ako Robinson na pustom
         ostrove! No Eduard Samobor nebol len básnikom, ale i praktickým človekom; čo mu len na
         chválu slúži.
   </p>
   <p>
    „Bratia, nohavice očistíte najlepšie, keď ich z blata omädlíte a potom dlaňou oprášite.
         Pozrite, takto,“ a čistil nohavice Pavlovi Samuelovi, lebo on mal svoje za sárami lesklých
         lakírok. Pavel Samuel rástol radosťou, že nemusí sa skrčiť. „Vidíte, tak: každý nech sa
         zohne a čistí. Šťastie, že som sa narodil len Mýtoňom, a nie ,mladým pánom‘, ako Peter
         alebo Pavel Samuel, ktorým mendíci
    <sup>
     [
     <a class="footnote" href="#ftn.id2505242" name="id2505242">
      31
     </a>
     ]
    </sup>
    museli nohavice prášievať. Teraz by vám nevedel poradiť. Výchova nadovšetko! To
         je môj princíp. Keby aspoň na čižmy bola dáka kefa!“
   </p>
   <p>
    „Nech si ich utrie každý šatôčkou, aj tak je už sobota, čo sa zablatia, preto nič,“
         mienil Peter Levosrd Hrdina.
   </p>
   <p>
    „Povedám, že si bol od mladi maznaným ,mladým pánom‘. Ľutujem ťa. Ručníky sa nám zídu,
         keď sa bude treba po tanci utierať. Ale, bratia, tu je môj zimník. Ja ho obetujem dobrej
         veci. Jeho barančina na futre veľmi dobre nahradí kefu.“
   </p>
   <p>
    A Eduard Samobor sa smial uspokojený, že blato z jeho lakírok tak pekne odchodí. Len
         medzi zárezmi beleli sa pásky suchého blata ako dáka ševcovská cifra.
   </p>
   <p>
    Tú istú službu preukázalo futro aj ostatným deviatim gavalierom. Keď už bol koniec
         práce, neodstával z futra ani jediný chĺpok vlny. Zlepili sa svorne v celistvý kabáč.
         Eduard Samobor zavesil svoj zimník na klin, dbajúc o to, aby futro šlo k stene, a naň
         zavesili sa i ostatné. Každý si obzeral čižmy, no nesmiali sa tak radostne ako Eduard
         Samobor; obyčajná koža mnoho blata vstrebala a nechcela ho všetko vypustiť ako známe
         lakírky.
   </p>
   <p>
    „No, a teraz k druhému dielu: kto netancuje, nevie tancovať?“
   </p>
   <p>
    Hlásili sa okrem neho a Ivana všetci.
   </p>
   <p>
    „Z toho nebude nič!“ karhal ich Eduard Samobor. „Kto tancovať vieš, musíš do kola; veď
         na to nás invitovali! Tancovať nevie Pavel Samuel Horáň a Orieštek, oslobodzujeme ich od
         tanečnej povinnosti a ponechávame im, aby nás zastupovali v kredenci — ale čestne! Ostatne,
         i ja ta nakuknem, keď len budem môcť. Pavel Samuel mohol by mi požičať svojho čierneho
         kabáta, môj trochu vyplavel.“
   </p>
   <p>
    Čochvíľa v garderóbe stala sa taká premena ani za kulisami medzi predstavením. V širokom
         Horáňovom kabáte voľno sa cítil tenký Eduard Samobor; Horáňove vypuklé formy zas museli
         znášať veľké útisky tesným kabátom Eduardovým. Orieštek bol tiež pozbavený svojho pekného
         kabáta i vesty, ba aj mašľa zaplatila daň spoločného renomé. Náhrada za nové veci bola veru
         biedna.
   </p>
   <p>
    „Ešte si ruky tuto v uteráku utrite, načechrite vlasy a — poďme!“
   </p>
   <p>
    Srdce im mocne tĺklo, keď vstúpili do predsiene. Vyšiel im zas mehániker-gépész oproti,
         aby ich do skvelého terenu uviedol. Eduard Samobor jasným okom pozrel na svoju gardu, akoby
         ju ešte raz chcel oduševniť, a so vztýčenou hlavou, hrdo a smelo vstúpil do osvetlenej
         sály. Tam predstavený bol hostiteľom a za ním každý postúpil o dva kroky a trasúcim sa
         hlasom povedal svoje meno pyšnému bürgerovi. Celá spoločnosť bola prekvapená príchodom
         toľko cudzích a divných líc — a ten oblek! Nastalo utíšenie; bolo počuť len hlas
         mehánikera, ako predstavuje gavalierov dámam.
   </p>
   <p>
    Prvý ľad bol teda prelomený. Predstavení gavalieri utiahli sa do jedného kúta; každý mal
         dosť tých ťažkých, zvláštnych myšlienok. „Hej, keby ja mal tu svoj salónny oblek — ale by
         som sa cítil!“ To bol bod, okolo ktorého sa ich myšlienky točili. Len Eduard Samobor a Ivan
         Labner, stojaci vpredu, smelým, skoro kritickým okom muštrovali dámy. Mysleli si, že lepšie
         uvádzať do rozpakov iných, než seba dať uviesť. Pavel Samuel a Orieštek vo svojej
         neobvyklej gále, asi zo štyroch ľudí na nich zloženej, z dobrých dôvodov ukrývali sa za
         chrbtom ostatných gavalierov.
   </p>
   <p>
    Pán Kinzel mohol si gratulovať. Nebolo tu ani jedného, ktorý by sa mu bol v šatstve
         vyrovnal, a že on bol jediný dámam známy, pohyboval sa s tou istotou, ktorá tak dobre sluší
         človeku na zábave.
   </p>
   <p>
    Toto trápne očakávanie netrvalo na šťastie dlho. Zaznela hudba a naši mladíci pošli do
         kola. Tanečnice síce divno hľadeli, ale niekoľko obratov — a všetko bolo zabudnuté. Ba
         Eduard Samobor a Ivan Labner prešli k ofenzíve a počínali si s nie menšou istotou než
         mehániker-gépész. Eduardova tanečnica nevychádzala zo smiechu a vytrženia a Ivanova pyšno
         hľadela na svojho tanečníka, ktorý svojou uniformou thurnérskou, dlhými, nabok začesanými
         vlasmi prinajmenej interesantným sa javil. Eduard Samobor tu i tam, akoby nevdojak len tak
         hmlisto, ale s vypočítaním dal tanečnici svojej tušiť, že jeho kolíska bola v dákom
         šľachtickom hrade, čomu do polovice prisviedčali porcelánky a bezúhonné lakírky ako i
         nenútený, voľný spôsob obcovania, ľahká a vyberaná reč. To mu otvorilo razom všetky srdcia.
         Mamičky s úľubou pozerali naň a slečny červenali sa milým rozpakom, postihnúc jeho oko.
         Tieto úspechy posmelili i zmalátnených; keď prišiel druhý tanec, všetci už boli v kole. I
         vážny ináč Pavel Samuel odhodlal sa rozčúliť touto svetskou náruživosťou, ktorá už tak
         mnohého zajala do sietí diablových.
   </p>
   <p>
    Pán bürgermeister zabudol tiež, že jeho hostia nie sú salónne oblečení; študenti tiež
         prestali pozerať na svoje zablatené čižmy, veď oči mali sa na čom inom pásť… I slečny dobre
         sa cítili v tejto pestrej spoločnosti.
   </p>
   <p>
    Pán mehániker-gépész začína sa znepokojovať. Jeho hviezda akosi rapídne klesá a iné
         akési vychádzajú. Veď jeho Laura ako dôverne sa zabáva s Ivanom Labnerom; tam zas Eduard
         Samobor zaujal Margarétu tak, že tá stvora ani pre iného už oči nemá. Každý, každý, ešte
         len i ten sextánik Peter Levosrd, chlapec, čo má na perách ešte smotanu, a nie fúziky —
         každý viac znamená než on, mehániker-gépész, usporiadateľ dnešnej zábavy.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2504990" name="ftn.id2504990">
        29
       </a>
       ]
      </sup>
      <span class="emphasis">
       <em>
        My sme… prekročili Rubikon
       </em>
      </span>
      — rieku v hornom Taliansku, ktorá
               bola hranicou medzi Itáliou a Galiou. Caesar dal r. 49 pred n. l. svojím prechodom
               cez ňu znamenie na občiansku vojnu; tu v prenesenom zmysle: urobili rozhodný
               krok.
     </p>
    </div>
    <div class="footnote">
     <p>
      <sup>
       [
       <a class="para" href="#id2505035" name="ftn.id2505035">
        30
       </a>
       ]
      </sup>
      <span class="emphasis">
       <em>
        sybarita
       </em>
      </span>
      (z gr.) — rozkošník, pôžitkár
     </p>
    </div>
    <div class="footnote">
     <p>
      <sup>
       [
       <a class="para" href="#id2505242" name="ftn.id2505242">
        31
       </a>
       ]
      </sup>
      <span class="emphasis">
       <em>
        mendík
       </em>
      </span>
      (z lat.) — chudobný žiak, pomocník v evanjelickej
               škole alebo kostole
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505474">
       </a>
       4
      </h2>
     </div>
    </div>
   </div>
   <p>
   </p>
   <p>
   </p>
   <p>
    Každá pesnička má koniec, i zábava u pána bürgermeistra je podrobená zákonu
         pominuteľnosti. O štvrtej hodine všetko sa rozišlo. Slečny v ružovom rozmare sa lúčili s
         gavaliermi, ba i nejeden vzdych sa vykradol z ich nevinných ústok. Pán domáci ďakoval vrele
         hosťom svojim za návštevu, a lúčenie bolo omnoho srdečnejšie než vítanka. Niektorí bürgeri,
         čo pilne strážili bufet, objímali sa na rozlúčku s Eduardom Samoborom a ďakovali mu, že ich
         svojimi básňami pri polnočnej prestávke tak znamenite pobavil.
   </p>
   <p>
    Domáca pani, veľmi dobrá a praktická žena, nadelila im mnoho všeličoho na cestu. No
         študent, keď čuje, že jeho minister vnútorných diel čuší, netrápi sa o zajtrajšok. Tak i tí
         nechceli a nechceli nič prijať. Len Eduard Samobor vyznačil svoju hostiteľku tým, že pobral
         všetko, čo im nahotovila, do svojich objemných vrecák; voľný predtým kabát Pavla Samuela
         prašťal na ňom: ba dostalo sa aj zimníku.
   </p>
   <p>
    Mehániker-gépész sa zjavil len vtedy, keď jeho chránenci boli už na odchode. Vyprevadil
         ich až na ulicu a s kyslou tvárou lúčil sa s nimi.
   </p>
   <p>
    „Tešilo ma, skutočne ma tešilo,“ ubezpečoval Eduarda Samobora.
   </p>
   <p>
    „Keď usporiadate ešte raz niečo takéhoto, s radosťou vás vytrhneme z nesnádzí,“
         odpovedal Eduard Samobor.
   </p>
   <p>
    „Bojím sa použiť vašej láskavosti — je také blato! Ešte i teraz ho znať na vás,“ a
         usmial sa falošne.
   </p>
   <p>
    „Súcit s opustenými takých prekážok nezná. A potom spoločnosť nám skôr odpustí, keď sme
         už známejší.“
   </p>
   <p>
    Mehániker-gépész ubezpečoval všetkých, že ho tešilo, že im kvôli ešte týchto fašiangov
         usporiada dáky ples, len aby prišli všetci, a stisol ruku každému, len Ivana Labnera
         obišiel nevdojak. Ivan uchvátil mu srdce krásnej Laury a krem toho ponížil ho verejne pred
         celou spoločnosťou. Strhol mu nimbus,
    <sup>
     [
     <a class="footnote" href="#ftn.id2505554" name="id2505554">
      32
     </a>
     ]
    </sup>
    ktorý ho dosiaľ venčil, a urobil ho v očiach celej spoločnosti smiešnym. Pri
         druhej štvorylke, ktorú aranžoval, pomýlil sa náhodou — Laura tancovala s Ivanom a cele sa
         stratila v rozhovore s ním — teda pomýlil akúsi figúru. Tu skočí Ivan, začne aranžovať, a
         aranžuje s príkladnou precíznosťou až do konca. Teda zbil ho na celej čiare.
   </p>
   <p>
    „Chlapci, dobre sme sa držali!“ ozval sa Eduard Samobor, keď už boli sami.
   </p>
   <p>
    „Veď to bola aj zábava! Takej už nebude.“
   </p>
   <p>
    „A tie dievčatá!“ vzdychol vo vytržení Peter Levosrd.
   </p>
   <p>
    „A ten kredenc!“ pokračoval Eduard Samobor. „Mojej duši už dávno nebolo tak mäkko. Samou
         šunkou som jej postlal.“
   </p>
   <p>
    „A tá muzika!“ ohlásil sa Ivan. „Ten Cigán dnes prevýšil sám seba.“
   </p>
   <p>
    „Ale všetko — všetko! Bože, keby len nebolo treba zas preparácie robiť z Odysey
    <sup>
     [
     <a class="footnote" href="#ftn.id2505603" name="id2505603">
      33
     </a>
     ]
    </sup>
    — ale tá ma zjedá!“ a Pavel Samuel poškrabal sa za uchom.
   </p>
   <p>
    „Ba keby nás mal radšej kto odviezť. Ja od toho tanca som ako dolámaný.“ Peter Levosrd
         skutočne ledva kráčal. Nešli ani štvrť hodiny, keď od Ixdorfu zaznel hrkot voza.
   </p>
   <p>
    „Chlapci, ten nás odvezie!“ zvolal Samobor.
   </p>
   <p>
    „Horký, Spišiaci sú nie takí úslužní.“
   </p>
   <p>
    „Uvidíme. Postavte sa popri garáde! Tak! A robte všetko, čo ja.“
   </p>
   <p>
    Postavili sa strán cesty popri garáde a naprostred cesty si stal Ivan Labner a Eduard
         Samobor.
   </p>
   <p>
    V neistých obrysoch vynoril sa z polotmy drabinovec. I pohoniča vidieť, ako sa kníše na
         truhlici zboka nabok. Vidno, že nahrádza, čo mu včasná cesta ujala. Nemilo bol vytrhnutý z
         pekného sna, keď z desiatich hrdiel ozvalo sa strašné slovo:
   </p>
   <p>
    „Stoj! Daj bohu dušu a mne peniaze!“
   </p>
   <p>
    Peňazí patrne nemal a duša skryla sa mu za sáru, vidiac, ako sa vsypala do voza črieda
         príšerných banditov. Eduard Samobor zvíjal mu palicou nad hlavou.
   </p>
   <p>
    „Pohni a utekaj, čo kone stačia!“
   </p>
   <p>
    „Pán veľkomožný… veď ja… oni… veď…“
   </p>
   <p>
    „Veď ti ja dám! Hijó — už aby sme šli. Ak nechceš poháňať, daj sem liace aj bič!“
   </p>
   <p>
    „Bože môj, Bože môj! Čo mi povie gazda, keď mu bez koní prídem?“
   </p>
   <p>
    „Ak nás do Zetmarku zavezieš, ani vlas na hlave sa ti nepohne. Ale ak uvidíme, že nás
         chceš oklamať — môžeš sa triasť!“
   </p>
   <p>
    Pohonič sa uspokojil, zvlášte, keď mu Eduard Samobor podal kus šunky zo zimníka. K tomu
         dal mu i dlhú cigaru. Lebo Eduard Samobor naodkladal si hodne, a dlhých „odhorkov“.
         Ustavične ho núkal, aby si len podriemal; ale paholok videl v tom úskok zbojníkov, že sa ho
         zmocnia a kone mu vezmú.
   </p>
   <p>
    Eduard Somobor nemal mu ani to za zle. Začal mu vysvetľovať, čo je filozofia a
         psychológia; zarečnil mu niekoľko „svojich“ plodov v latinskej a gréckej reči a Jano —
         usnul spánkom spravodlivých.
   </p>
   <p>
    Pred dedinou, ktorá ležala medzi Ixdorfom a Zetmarkom sa prebudil. Prišlo mu na um, že
         blízko ľudských obydlí sa zbojníkov ľahšie strasie. Nastraší ich, že má tam známych alebo
         rodinu, a ten že ich naučí poriadku. I ako došli k dedine, voz zastal a paholok hrdým
         hlasom vyzval svojich pasažierov.
   </p>
   <p>
    „Dolu, zbojníci! Kto sa chce voziť, nech si drží kone i pa-pa…“
   </p>
   <p>
    Nevládal dohovoriť — ležal vystretý naprostred voza, nohy mal ešte na truhlici. Odzadku
         ho schytil Ivan Labner a iní a chytili mu ústa. Eduard Samobor chytil liacu a bič a poháňal
         sám kone.
   </p>
   <p>
    „Moje kone, moje kone drahé!“ horekoval paholok pod kolenom Ivanovým. Eduard Samobor sa
         obrátil a usmial sa mu do tváre.
   </p>
   <p>
    „Už sú nie tvoje — mamľas! Načo by ti aj boli? Pozri, keď ich chlap poháňa — ako idú.
         Mne musia ísť, čo by boli drevené!“
   </p>
   <p>
    „A môj pán — čo mi povie pán, keď mu bez koní prídem? Čo som sa vybral za tmy, čo!“
   </p>
   <p>
    „Čuš, lebo…“ a Eduard Samobor oprel mu bičisko k vpadlej hrudi.
   </p>
   <p>
    Paholok prižmúril pobožne oči, akoby čakal už koniec sveta. Ivan Labner oddialil jednou
         rukou bičisko a zdvihol paholka na sedisko.
   </p>
   <p>
    „Tu pekne seď a rob — testament! Povedali sme ti, čo sa stane, ak budeš s nami frčky
         hádzať. Pol hodiny máš čas, a potom žiaden pardón.“
   </p>
   <p>
    „Ach, môj mladý vek takto skončiť… zavčas rána… na lačný žalúdok a — bez viny.“
   </p>
   <p>
    „Zavčas rána, ale nie na lačné!“ skričal Eduard Samobor. „Dal som ti už šunky, a veru si
         nezaslúžil. Koho máš v dedine známeho?“
   </p>
   <p>
    Paholok potratil od strachu všetky fígle; nevedel nikoho menovať.
   </p>
   <p>
    „No, povedz, ale hupkom, lebo nemáš mnoho času. Chceš sa od dakoho odobrať, alebo mu
         dačo povedať? Ak máš tu dáku rodinu, radím ti, abys nám ju nezjavil, lebo so suchým i
         surové zhorí. Vieš, čo je to?“
   </p>
   <p>
    „Ja veru nie — veď keby vedel, ale…“
   </p>
   <p>
    „Nuž to, že keď ty strasieš krpci, ani tvoja rodina neujde našim rukám.“
   </p>
   <p>
    „Ja nemám tu rodiny, ale ma znajú. Keď vidia na voze toľkých, bál som sa, že budú
         žalovať môjmu pánovi, a ten by ma…“
   </p>
   <p>
    Voz zastavili pri dedine a všetci si stali do tlupy a radili sa ticho, čo robiť. Paholka
         nechceli zamočiť, aby pre nich mal so svojím pánom nepríjemnosti. Čosi pošuškali, pošepkali
         a hneď šiesti sa zobrali dedinou pešo, neohliadajúc sa o spoločníkov. Štyria zostali pri
         zadivenom paholkovi. Eduard Samobor prikročil k nemu s vážnou tvárou.
   </p>
   <p>
    „Na moje slovo — vieš, na moje, darovali ti život. Keď nás do Zetmarku zavezieš, môžeš i
         s koňmi sa obrátiť a ísť, kde sa ti len páči. Ale ak len okom mihneš na daktorý dom tu v
         dedine, my ti skočíme do voza a potom — potom zahodíš lyžku do kúta. Stúpaj, oplan jeden!“
   </p>
   <p>
    Paholok zaplakal od radosti. Utrel rukávom oko a pošibol kone, aby chytro šli. Samobor
         zavolal za ním:
   </p>
   <p>
    „Pomaly — aby sme stačili za tebou! Ak sa pustíš do behu, my ťa dohoníme!“
   </p>
   <p>
    Povoz šiel miernym krokom a zápäť za ním kráčali štyri čudné postavy. Práve počínalo
         svitať, keď prechádzali dedinou, no ani jedného domu nebolo ešte osvieteného. Bola nedeľa.
         Pavel Samuel pocítil sústrasť s paholkom.
   </p>
   <p>
    „Ale, bratia, načo ubíjať toho človeka, aj tak ho dosť bije bieda. Mohli sme mu dať dva
         šestáky, a bol by nás i cez dedinu viezol.“
   </p>
   <p>
    „Oh, ty holubica! Daj mu tie dva šestáky, daj! Ja ich nemám, a aj ty akiste grošom
         páchneš. A či je to ubíjanie dakoho, keď má odviezť poctivých ľudí? Prečo nebol lepším
         kresťanom? A konečne, preukázali sme mu lásku, veľkú lásku. Príde domov, bude dnes večer
         svoju históriu v dedine rozprávať, všetci ho budú slúchať ako knihu; roznesie sa o ňom chýr
         po celej dedine, ba i po vidieku, príde k nemu jeho milá a tým nežnejšie sa bude k nemu
         túliť. O rok môže byť jeho príhoda zvečnená v niektorej kronike, bude sa čítavať deťom i
         detným deťom, a paholok, chudák, ani nezvie, iba keď príde k lacnej sláve. To je veľké
         dobrodenie.“
   </p>
   <p>
    „Dobrodenie — dobrodenie,“ hundral Levosrd Hrdina. „Aký to cynizmus! Ubíjať ľudstvo, a
         hovoriť o dobrodení! A to kto: nie človek všedný, ale básnik, nadchnutý vyšším vzletom,
         hľadiaci jasnejším okom na tento svet. Tyrania — dobrodením! Fuj — nemorálnosť!“
   </p>
   <p>
    „Ale netáraj, netáraj! Každá veľká idea, riekol by som, má dva životy. Jeden v horúcich
         hlavách, ako tvoja, druhý tu v skutočnosti. Naša veľká idea všeľudstva — hľa, ako vidíš,
         nežije v tom rúchu, tu na zemi, ako ju ty ponímaš. Stojí na krížnych cestách. Srdce ťahá
         čihí a rozum, denná potreba ťahajú zas hota. Ty v srdci objímaš všeľudstvo, a predsa, keď
         sa ti poderú čižmy, ideš s nimi k šustrovi.“
   </p>
   <p>
    „Ná — z neba spadol! Ja o voze a ty o koze! Ku komu mám ísť: var ku krajčírovi!“
   </p>
   <p>
    „Vidíš — veď povedám! Idea nežije na zemi tak, ako v tebe — v nás. Ty, obranca idey
         všeľudstva, nedaj sa svojmu spolučloveku, bratovi krčiť pri svojich čižmách. Čo ho trápiš,
         keď má dosť biedy sám so sebou, ženou a deťmi? Čo ho prenasleduješ ustavičnými otázkami, či
         sú už čižmy hotové? Čo nesadneš a neušiješ si čižmy sám, alebo čo nechodíš v krpcoch ako
         naši otcovia? Konečne môžeš i bosý chodiť ako tvoj starý predok Adam.“
   </p>
   <p>
    „Nechytíš ma — nechytíš,“ usmial sa ľstive Peter Levosrd. „Nadkladáš oká, ale drozd ti
         vše uletí. Idea všeľudstva žije vo mne — ba lepšie: ja žijem ňou. Predstavujem si ju
         založenú na vzájomnej službe. Slúž všetkým — to môj zákon.“
   </p>
   <p>
    Eduard Samobor zasmial sa mu veselo, až vrany vyleteli z blízkej vŕby, poberúc sa do
         stráne, za dedinou. Ten smiech Hrdinu rozpálil:
   </p>
   <p>
    „No, podvráť, ak môžeš: výsmech tu nedostačí.“
   </p>
   <p>
    „Idea všeľudstva zakladá sa na vzájomnej službe — tak je, i ja to tvrdím. Ty žiješ ňou —
         tou vzájomnou službou, ktorá je predsa len jednostranná, nie vzájomná, lebo ty sa vieš vždy
         spod nej vymknúť, keď príde rad na teba, aby si iným slúžil. A ňou žijeme všetci — my,
         študenti. Veď i ako by si človek spomohol na svete! Napríklad: zaplatil si už šustrovi za
         tieto čižmy? Vrátil si rodičom, čo vynaložili na teba?“
   </p>
   <p>
    „Ale zaplatím aj vrátim, keď budem môcť. Neboj sa… ja…“ A Peter Levosrd sa pomiatol;
         trafili ho do živého.
   </p>
   <p>
    „Tu sme! Tak aj tomu paholkovi zaplatíme, keď budeme môcť. Kedy to bude — o tom história
         ešte mlčí. A vidíš i to, že o vzájomnej službe hovoria len tí, ktorí od druhých niečo
         čakajú. Tí, čo už majú vracať — dávať iným, tí spokojne sa usmievajú a — požívajú. Takí sme
         my filozofi - hľa!“
   </p>
   <p>
    „Neveríš teda vo vzájomnosť ľudstva — v lásku? Človek je zoon politikon, hovorí Sokrates,
    <sup>
     [
     <a class="footnote" href="#ftn.id2506028" name="id2506028">
      34
     </a>
     ]
    </sup>
    je bytosť spoločenská, na iných odkázaná, a taktiež iným slúžiť povinná.“
   </p>
   <p>
    „Egoista, braček, egoista, a ešte raz egoista! Zoon politikon potiaľ, kým všeobecné
         záujmy nezavadia do jeho osobných. Kým ti kynie osoh zo ,vzájomnej služby‘ — tak si to
         tuším menoval — nesieš zástavu tej ,vzájomnej služby‘ vysoko a hrdinne. Ale keď príde
         dávať, odplácať — zahodíš zástavu a budeš sa smiať bláznom, ktorí vo ,vzájomnú službu‘
         veria.“
   </p>
   <p>
    „Nie — nie — ty ma neznáš!“ A Peter Levosrd si položil dlaň na prsia, jeho oči horeli
         bleskom, len u nespáčov možným. „Ale vráťme sa k nášmu prípadu: ty by si dobrovoľne urobil
         cudzím ľuďom to, čo žiadame my od toho paholka?“
   </p>
   <p>
    „Bez všetkého — v takýchto okolnostiach. A nečakal by na svoju ,vzájomnú službu‘, ako
         ani náš Jano nebude na ňu čakať. Svet má len jedny peniaze za každé dobrodenie — nevďak, na
         takú mincu ja nikdy nebudem čakať. To i náš Jano vie, a ak nevie, naučí ho i táto dnešná
         udalosť. Za odvezenie odslúžili sme sa mu tým, že sme ho postrašili — nevďakom. Ak sa mu už
         kedy kto tak odplatil, nebude ani od nás požadovať ďalšej odplaty; nebola by mu i tak na
         osoh. Ak sme my prví, čo mu takto platíme, hoden je, aby za tú skúsenosť nás odviezol; zíde
         sa mu v svete. Nebude od nikoho očakávať nič a nebude nikdy od nikoho sklamaný. Koľká to
         preň výhra — a aké malé za ňu didaktrum!“
    <sup>
     [
     <a class="footnote" href="#ftn.id2578095" name="id2578095">
      35
     </a>
     ]
    </sup>
   </p>
   <p>
    Hádka sa nekončila, lebo nadhadzovali sa v nej nové a nové témy, ktoré upútali pozornosť
         mladých filozofov a odviedli ich od hlavnej veci. Rétor Hrdina i filozof Eduard Samobor sa
         borili vždy hlbšie do materiálu, akoby stúpali rozsiahlym trasoviskom na lúke. No filozof
         Eduard vše vykĺzol ako hladký hláč, keď jeho súper už-už myslel, že ho má. Peter Levosrd
         konečne ustal sledovať bočné chodníčky logiky priateľovej a so zvisnutou hlavou kráčal
         popri ňom, neodpovedajúc ani slova. Poddal sa.
   </p>
   <p>
    Na konci dediny čakal ich voz i ostatní, uvelebili sa vo voze, kde kto mohol. Eduard
         Samobor s úsmevom podotkol:
   </p>
   <p>
    „Bratia, Peter Levosrd nepovezie sa vraj s nami. Ťažko mu padá byť tyranom tohto
         chudáka. Teda, Petre, servus!“ A podával mu ruku.
   </p>
   <p>
    „Čo to zas za hlúposti!“ ozval sa Ivan Labner. „Sprosté teórie! Paholok dostal cigaru —
         žiadné tyranstvá!“
   </p>
   <p>
    „No, a ja mu dám ešte kus šunky. Budeš, Jano?“
   </p>
   <p>
    Paholok sa dobrácky usmial. Čím väčšmi sa rozvídňalo, tým väčšmi scvrkali sa mu hrozní
         zbojníci v obyčajných ľudí. Jano sa ich už nebál. Títo sa zhovárajú, smejú i spievajú, a
         zbojníci, tí mlčia a vraždia. A tento najmenší, chudák — a aké má čudné meno, dákysi Levo —
         Levo — čert aby si to zachoval! Je to za zbojník? Ledva nohy za sebou vláči, duša chodí doň
         spávať, metlou bys’ ho zabil. Poľutoval ho, aký je ustatý, i zavolal naň:
   </p>
   <p>
    „Hore sa, mladý pán, hore! Veď sa len dáko potisneme.“
   </p>
   <p>
    A Peter Levosrd sa štveral hore drabinou do voza.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2505554" name="ftn.id2505554">
        32
       </a>
       ]
      </sup>
      <span class="emphasis">
       <em>
        nimbus
       </em>
      </span>
      (lat.) — oblak, svätožiara
     </p>
    </div>
    <div class="footnote">
     <p>
      <sup>
       [
       <a class="para" href="#id2505603" name="ftn.id2505603">
        33
       </a>
       ]
      </sup>
      <span class="emphasis">
       <em>
        preparácie robiť z Odysey
       </em>
      </span>
      (z lat.) — z básne Odysea od
               starogréckeho básnika Homéra (9. stor. pred n. l.)
     </p>
    </div>
    <div class="footnote">
     <p>
      <sup>
       [
       <a class="para" href="#id2506028" name="ftn.id2506028">
        34
       </a>
       ]
      </sup>
      <span class="emphasis">
       <em>
        zoon politikon, hovorí Sokrates
       </em>
      </span>
      (z gr.) — spoločenský tvor
               (človek); sú to však slová Aristotela. (385 — 322 pred n. l, ), nie Sokrata (umrel
               399 pred n. l.). Obaja boli grécki filozofi.
     </p>
    </div>
    <div class="footnote">
     <p>
      <sup>
       [
       <a class="para" href="#id2578095" name="ftn.id2578095">
        35
       </a>
       ]
      </sup>
      <span class="emphasis">
       <em>
        didaktrum
       </em>
      </span>
      (z gr.) — školné
     </p>
    </div>
   </div>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2578169">
       </a>
       5
      </h2>
     </div>
    </div>
   </div>
   <p>
   </p>
   <p>
   </p>
   <p>
    Keď do mesta prišli — voz za mestom zostal — fašiangová noc uletela a usmievalo sa ráno
         po meste. Predavačky mlieka a inej živnosti a kupovačky robili jedine po meste krik.
         Ostatok meštianstva odospával ešte fašiangové trampoty za spustenými záclonami a
         šalogátrami. Naša výprava ako tieň vliekla sa popri stenách, nepozorovane chcejúc sa dostať
         do svojich skrýš a tam tiež spustiť záclony — ak vôbec ich mali. Denné svetlo urážalo
         nevyspalé ich oči, asi ako sovu, keď ju vyženú z tmavého kúta niekde zo skaly.
   </p>
   <p>
    Ivan Labner najmenej cítil na sebe ťarchu dnešných pomerov. Bol vojak zo staršej gardy:
         nebolo po prvý raz, že dočkal nevyzlečený biele ráno. Často rovno z plesu, v gále, šiel do
         školy a bez zívnutia vypočúval dlhé periódy a vety učených pánov profesorov. Horšie bolo s
         druhými. Na okrúhlom ináč líci Pavla Samuela objavila sa podlhovastá jamka, ktorá čím diaľ,
         tým väčšmi prehlbovala sa. Miško Orieštek bol, akoby ho boli z kríža sňali: oči mu hľadeli
         nakríž a horeli skoro hysterickým leskom. Chudák — prvý raz v živote trávil noc na nohách.
   </p>
   <p>
    Rozhovor mestom zaviazol, smiechu tiež nebolo počuť. Každý sa utiahol sám v seba a —
         rozmýšľal. O čom — ťažko rozsúdiť. Myseľ blúdi, skáče z predmetu na predmet, na žiadnom sa
         nezastaviac. Všetko je tak malicherné, nízke — človek blíži sa k pojmu nekonečnosti.
         Netriezva, bdením nočným vzbúrená myseľ často skôr sa vhĺbi do záhad ľudského bytu a ich
         pochopu — než triezva, chladná.
   </p>
   <p>
    Dochodiac k bytu Labnerovmu, zadivili sa, že domáca pani jeho vybehla im oproti. Čepiec
         nakrivo, vlasy nezačesané pod ním a zalamuje rukami v istom rytme. To ich odtiahlo od
         abstraktných tém a vzbudilo v nich zmysel pre skutočný život.
   </p>
   <p>
    „Čo je — čo sa stalo?“
   </p>
   <p>
    Nemka zalomila zúfale rukami:
   </p>
   <p>
    „Ach, mein Gott, mein Gott!“
    <sup>
     [
     <a class="footnote" href="#ftn.id2578246" name="id2578246">
      36
     </a>
     ]
    </sup>
   </p>
   <p>
    „Čo je — čo je?“ vyjaveným zrakom hľadeli na ňu.
   </p>
   <p>
    „Ach — pán Labner — pani matka — pani matka je tu. Mein Gott!“
   </p>
   <p>
    Táto pre každého študenta radostná zvesť divno zapôsobila na našu omladinu. Odhliadli od
         toho, že pani Labnerová neprišla ani s prázdnou rukou, ani s prázdnym vreckom, že nastanú
         zas hody: im šlo o to, čo povie.
   </p>
   <p>
    „Kedy prišla?“ pýtal sa Orieštek, ktorý najchladnejšie prijal túto jóbovskú zvesť.
    <sup>
     [
     <a class="footnote" href="#ftn.id2578281" name="id2578281">
      37
     </a>
     ]
    </sup>
   </p>
   <p>
    „Ach, mein Gott — včera pred večerom okolo šiestej. Poslali sme slúžku, aby ich šla
         hľadať; zbehali sme celé mesto — i milosťpani sa zobrala — a prišla veru ustatá, môžem
         povedať — a ich nikde nič, akoby sa boli prepadli. Bola to noc — mein Gott! Lepšie som
         spala v lete v tú noc, keď mal byť súdny deň. Každý šuchot nás prebudil — celú noc sme boli
         ako na tŕňoch. A pani matka! To sa nedá ani vypovedať. Ledva ich čaká — je zmučená — nie
         div: toto druhá noc, čo oka nezažmúrila!“
   </p>
   <p>
    „No, to je iná vec,“ ohlásil sa Eduard Samobor k Ivanovi. „Ty budeš mať rodinné veci;
         rozhovor, ktorý rušiť je zo strany našej indiskrétnosť. Pán Boh ti pomáhaj! Servus!“
   </p>
   <p>
    A celá karavána brala sa za ním do svojich brlohov.
   </p>
   <p>
    Ivan Labner tak sa cítil, ako keď topiacemu sa vyrvú z ruky posledné steblo. Chytil by
         sa konečne britvy. Pristúpil k Orieštekovi:
   </p>
   <p>
    „Miško, nechoď — poď so mnou k mame!“
   </p>
   <p>
    „Ja? Ja nemám tam čo hľadať. A potom pomysli si — v takýto čas!“ a poberal sa, že Ivana
         zradne opustí a zanechá ho jeho osudu.
   </p>
   <p>
    „To sú priatelia! V takomto súžení nemajú ani zbla citu… No počkajte, ja vám ešte
         podkúrim! A zvlášte ty — ty, ktorý si u nás známy, na ktorého moji rodičia mnoho dajú,
         ktorého ruke ma zverili, ktorý má pred nimi autoritu — počkaj, ja ti strhnem ten nimbus a
         obkydám ťa blatom.“
   </p>
   <p>
    „No, poďme!“ A Orieštek, zblednutý ako krieda, stúpal za svojím druhom hore schodmi.
   </p>
   <p>
    Ako vinníci predstúpili pred paniu, ktorá — tak sa zdá — prekvapená bola ich príchodom.
         Snáď sa už vzdala nádeje môcť privinúť svojho miláčka k materskému srdcu. A tu prichodí,
         hľa — materské srdce nezná hnevu, ani vypočítanej prísnosti. Bez všetkej výčitky otvorí
         márnotratnému synovi svoju náruč.
   </p>
   <p>
    Orieštekovi v ušiach zaľahlo, srdce mu mocne zabúšilo. Koľké, hľa, mrákavy — a búrka
         stroji sa prehučať len ponad hory… S ľahkým srdcom nahol sa nad jej ruku, aby ju poľúbil.
         Pani obzrela oboch mládencov od hlavy do päty a len teraz jej zišlo na um, čo majú u nej na
         rováši. Spýtala sa ich prísne:
   </p>
   <p>
    „Skade idete?“
   </p>
   <p>
    „Z plesu… vlastne z pikniku… z domácej zábavy,“ vysvetľoval ochotne Ivan.
   </p>
   <p>
    „Z domácej zábavy a — takíto! Ukážte mi ten dom, kde na domácej zábave takýchto ľudí
         trpia. Veď vy idete skôr zo šibenice — áno, zo šibenice vás sňali. Čo je to za dom — kde
         je, poďte mi ho ukázať! Ó, Bože, že matka musí vypustiť svoje dieťa spod svojich krídel a
         hľadieť, ako jej hynie zo dňa na deň a nemôže mu spomôcť!“ Vzdychla, akoby sama sebe.
   </p>
   <p>
    Oriešteka to trochu popchlo; mrzelo ho, že pani si skutočnosť takou hroznou myslí.
         Osmelil sa podotknúť:
   </p>
   <p>
    „Poriadny dom… honetný…“
   </p>
   <p>
    „Neverím, že by poriadny dom… a takíto hostia! Pozrite, akí ste: blata na vás na palec,
         na košeliach brud — nemožno! Do zábavy by ste si boli aspoň košele preobliekli. Ale dajme
         tomu pokoj! Ja nemám vôle vaše nočné chodníčky sledovať, ani sa neinteresujem o vaše
         ,domáce zábavy‘ — mám i tak dosť inej práce. Od niektorého času dochodia nám veľmi nemilé
         chýry o tebe, Ivan. Ja som im neverila, držala som ich za prehnané; veď som si mnoho
         sľubovala od tvojho priateľa Oriešteka; myslela som, že vedením jeho nájdeš pravú cestu. No
         srdce moje nedalo mi pokoja; pobádalo ma, aby ťa šla utvrdiť na tej lepšej ceste: a hľa,
         aké sklamanie. Nákaza, vidím, zasiahla už aj iných; myslela som, že zlo je len v tebe, a
         ono prešlo do všetkých. Vo vás,“ obrátila sa k Orieštekovi, „vo vás som sa najväčšmi
         sklamala; na vaše slovo by bola stavala zámky — a ono vy ste ešte najhorší z nich — ste
         pokrytec! A mladému človeku ľahkomyseľnosť ešte ujde, ale pokrytectvo — to je už hlbšia
         rana — to je skazenosť.“
   </p>
   <p>
    Orieštekovo líce sa zapálilo studom i — hnevom. Prvý raz počul toto tvrdé slovo, v
         nižších triedach nikdy s ním tak ani profesor nehovoril. Nato študuje ôsmu, aby takéto
         pilulky prehltúval, a — nevinne?
   </p>
   <p>
    „Milostivá pani, nezáležalo mi na tom, aby som sa ukázal niekomu inakším, než aký som.
         Nepretvaroval som sa na dobytie si priazne ani iných, ani vašej priazne. Že som sa zabavil,
         neľutujem, ani hanbiť sa preto nemusím pred nikým — ani pred vami. Ostatne,
         ospravedlňovanie tu nemá miesta, po prvé preto, že nemám príčiny, ani viny na sebe necítim;
         po druhé, že nestojím na takom mieste, že by sa bol povinný očíšťať. Pred mojimi
         predstavenými hneď som hotový zložiť počet zo svojho skutku, a to bez všetkého pokrytstva.“
   </p>
   <p>
    A rozhorčený mladý človek obrátil sa k dverám. No pani zavolala za ním: „Čakajte!“ Dobre
         jej padlo dívať sa do tej rozpálenej hnevom tváre. Ach, keby to bol hnev spravodlivý! „Nie,
         hriešnik nemôže sa takto smelo brániť,“ pomyslela si a jej srdce zajasalo radosťou.
   </p>
   <p>
    „Musím vám povedať, že Pančuška, o ktorom som len samé zlé chýry slýchavala, sedel včera
         za stolom a písal. Pomyslite si, aké pre mňa sklamanie, keď som našla všetko naopak. Vy,
         kdesi na neznámom mieste — a ohovorený Pančuška pri knihe. Stadiaľ moje tvrdenie, že ste
         pokrytci. No, verím vám, verím.“
   </p>
   <p>
    „Nie dosť, milostivá pani, musíte vedieť, kde sme boli a posúdiť, aký je náš skutok a
         hriech!“
   </p>
   <p>
    A Miško Orieštek začal rozprávať celú históriu panej.
   </p>
   <p>
    Pančuška čakal svojich kamarátov. Aký bol včera nešťastný, keď musel ostať doma, tak
         spokojný bol teraz, že všetci zabŕdli do omáčky, jedine on je čistý, solídny a pritom
         zaznaný mladý človek. Dobre mu padlo, keď aspoň raz zlá fáma, ktorá o ňom šla svetom, pred
         touto paňou zostala v hanbe, a tí, ktorí snáď fámu roznášajú, sú sami zamočení. Tušil, že
         tak chytro sa neočistia. Keď sa mu vhrnuli do izby, veselo sa im zasmial.
   </p>
   <p>
    „Á-á! Solídnosť! Pekne! Ha-há!“
   </p>
   <p>
    „Ten blaznie, či čo mu je?“
   </p>
   <p>
    „Tu máme — tu vidíme, kto je solídny: či Eduard Samobor, Pavel Samuel, Peter Levosrd a
         či ja, rozchýrený Pančuška! Chvalabohu — pravda najavo vyšla. Pani Labnerová vie, s kým jej
         syn chodieva a obcuje; a i to vie, akí ľudia mňa ohovárajú.“
   </p>
   <p>
    „Teba ohovárať! No, veru!“ zasmial sa Pavel Samuel. „Kto o tebe rozpráva, musí ťa
         ohovárať. Povedz, čo dobrého dá sa hovoriť o tebe?“
   </p>
   <p>
    „Tak je, tak je! Len drž kázeň; ale najprv sebe! Mňa ešte nik nedostihol v takom stave v
         nedeľu ráno — ako teba. Pani Labnerová sa zasmeje, keď uvidí takúto gardu. A ona príde — už
         by mala tu byť.“
   </p>
   <p>
    „Nepríde — tu nebýva Ivan.“
   </p>
   <p>
    „Ivan nie, ale jeho dobrí priatelia, bratia, a tým vysvieti tromfa. Najprv vymydlí
         Oriešteka — ak ešte nedostal — potom solídneho Pavla Samuela, a tak všetci jeden za druhým
         dostanete svoju porciu. Žiaden neobíde nasucho.“
   </p>
   <p>
    Priatelia hľadeli jeden na druhého, no nikde rady, ani pomoci. V očiach všetkých zračila
         sa tupá beznádejnosť, rezignácia.
   </p>
   <p>
    „Ja idem preč, prejdem sa po meste — zíde sa mi.“
   </p>
   <p>
    A Eduard Samobor sa poberal von.
   </p>
   <p>
    „Takýto? Pozri, po uši si v blate — ha-ha-ha! Čo ti povie Paula?“
   </p>
   <p>
    „Človeče, mlč — podliak!“
   </p>
   <p>
    A Eduard Samobor odpľul do kúta.
   </p>
   <p>
    „Podliak… pekne!“ hneval sa Pančuška. „Najväčšmi sa podiví Paľovi. Pavel Samuel, vážny
         mládenec, ktorý už i kázal, vždy poriadny — a teraz! Tvoje tenké topánočky… sa podiví!“
   </p>
   <p>
    „Ja idem… ja tu nebudem,“ a Pavel Samuel sa chytal klobúka.
   </p>
   <p>
    Pančuška cítil pravú rozkoš — hja, mnoho musel horkého prežrieť, čo mu jeho priatelia od
         dávnych čias napodávali. Dobre mu padlo aspoň na chvíľku pásť sa na ich rozpakoch a povoziť
         sa po nich. No Eduard Samobor vynašiel sa i tu. Z bočného vrecka vytiahol kus šunky.
   </p>
   <p>
    „Janko — pozri! Čo je to?“
   </p>
   <p>
    Pančuškova tvár sa natiahla, úsmev z nej zmizol. Po nej sa rozlial výraz horúcej túžby a
         potom hlbokej melanchólie.
   </p>
   <p>
    „No, nepoznávaš? Dávno si nevidel niečo takého! To je, braček môj, šunka. Pozri, akou
         ružovou farbou hrá, a lesk — ani zamat! A keď ju do úst vložíš, v slinách sa ti rozíde.
         Braček, také jedlo i u baróna len pred Veľkou nocou príde na stôl. No, čo sa nesmeješ?
         Však: najedenému sa dobre smiať, a my sme najedení. Hahaha!“
   </p>
   <p>
    Pančuška sa odvrátil. Nemohol hľadieť na šunku ľahostajne, a o to mu teraz šlo. Trpel
         hrozné muky. Čosi zamrmlal ako divá šelma, keď jej pred klietkou ukážu korisť.
   </p>
   <p>
    „Nože, ako vonia!“ A Eduard Samobor nadstrčil mu kúsok. „Avšak divná vôňa! Ja som
         rozmýšľal, od čoho toľká vôňa. A nemôžem vyskúmať. Chcem o tom napísať pojednanie, lebo u
         nás nevedia takúto šunku pripraviť. Hlavná vec, zdá sa mi, pri šunkách je, aby nepridával k
         mäsu všakového korenia. A vyúdená je krásne! Dakde odrú slaninu zo stehna, preto vyschne
         šunka v komíne na kosť: no tu, ako vidíme, slaninu nechali na mase, a preto zostalo v ňom
         toľko vlahy. Nože okús!“ A odrezal mu kúsok, na raz do úst.
   </p>
   <p>
    Pančuškove úmysly, že ostane k šunke chladným — zvrátili sa. Vzal kúsok, vložil do úst,
         a ten sa mu rozišiel; nemal ani len čo prežrieť.
   </p>
   <p>
    „Zajedz si chlebom — na lačné, bojsa, zaškodilo by ti.“ Dal mu kúsok chleba.
   </p>
   <p>
    „Kde vám to dali? To je ambrózia? Ale sa mi v ústach všetko roztrátorilo. Nemáte jej
         viac? Zabudol som ju okoštovať.“
   </p>
   <p>
    „Mali sme jej z pol funta, ale nechcelo sa nám jej toľko vláčiť — dali sme ju kočišovi.“
   </p>
   <p>
    „Škoda! Nemohli ste ju sem doniesť? Nebola by splesnela.“
   </p>
   <p>
    „To by bol zbytok: nám sa prijedla a k tomu, keď nás chuť potiahne, môžme zas ísť, a
         ty…“
   </p>
   <p>
    „No, a ja? Tak pamätáte na svojich bratov?“
   </p>
   <p>
    „Nuž ty by si nechcel — už zo zásady. Nevieš, z akého je domu; lebo takí tuláci,
         nesolídni ľudia, ako my, ktovie, kade sa otrú.“
   </p>
   <p>
    Janko Pančuška bol zronený. Pocítil ostrie slov Eduardových; šunka voňala, a Eduard
         Samobor je neúprosný, najmä v pomste. Využitkuje prednosť svojho položenia oproti
         protivníkovi do poslednej fázy. No vynašiel sa i on. Pozrel oblokom na námestie a zvolal:
   </p>
   <p>
    „Pozrite, už idú sem! Chudák Orieštek je skrčený ani háčik. Iste bol blízko trže.“
    <sup>
     [
     <a class="footnote" href="#ftn.id2578761" name="id2578761">
      38
     </a>
     ]
    </sup>
   </p>
   <p>
    „Ja tu nebudem, ja utečiem,“ a Pavel Samuel behal po izbe.
   </p>
   <p>
    Zhodil topánky do kúta, obul si čisté, preobliekol sa, ako mohol. Eduard Samobor zhodil
         svoj futrovaný zimník a opravoval v najväčšej rýchlosti toaletu. Ešte zapínajúc sa, leteli
         všetci dolu schodmi na ulicu a zabočili za mesto.
   </p>
   <p>
    Janko Pančuška vykoristil dobrú príležitosť. Držal všeobecnú prehliadku nad vreckami
         kabátov, po posteliach rozhádzaných. Ruky sa mu omastili šunkou, ktorú objavil v Eduardovom
         zimníku a v Pavlovom kabáte, i ocukrovali tortou, tiež tam ukoristenou. V ten deň neprišiel
         na obed. Jeho spolustolujúci si to zachovali… Dosiaľ je kríž nad stolom, urobený kriedou na
         stene. To bola prvá i posledná absencia, ktorá sa udala za štúdia Pančuškovho v návšteve
         zetmarského alumnea.
   </p>
   <p>
    Hrmavica prešla ponad hory. Kamenec neuškodil zelenému, nádejeplnému oseniu. Pani
         Labnerová, nájduc všetko v poriadku, s ľahším srdcom i ľahším vreckom opustila Zetmark.
         Naša kompánia s vyjasnenou tvárou poberala sa do hostinca k „Jarabej kvočke“. Na čele
         mladej čaty stúpal materiálny vodca krúžku, Ivan Labner, za ním predstaviteľ krúžku vo
         verejnosti, Miško Orieštek, redaktor „Zlatej trúby“, a na konci duševný vodca omladiny,
         Eduard Samobor, básnik lyrický v troch živých a jednej mŕtvej reči. Celú nedeľu reval ako
         „postrelený tur“ — no krásne odkrojky šunky nevzbudil k „životu“. I teraz rozmýšľa o ich
         macošskom osude a — zatína päste. Umienil si, že Pančuška do konca roku nedostane ani
         jedného krajca, len samé podkovičky, i to tenké. Konečne pred večerom sa trochu potešil
         výhľadom na dnešný mnohosľubný večer, ktorý Ivan všetkým sľúbil pripraviť na pamiatku
         blahoslavene skončenej návštevy maminej.
   </p>
   <p>
    Pri paninom odchode Pančuška sa srdil. Myslel, že nimbus, ktorý ho v sobotu pred ňou
         venčil, mu stále zostane. No nestalo sa tak. Kredit Orieštekov postúpil ešte vyššie a jeho
         klesol hlboko pod nulu. Prišiel k tomu náhľadu:
   </p>
   <p>
    „Kto má, tomu bude dano, totiž ešte viac, a kto nemá — i to, čo horko-ťažko si zhonobil,
         bude odňato. V nešťastnú planétu som sa narodil. To moja kliatba.“
   </p>
   <p>
    No pod ťarchou tejto kliatby pomerne dosť veselo stúpa. Hja, najedol sa dôkladne, zíde
         sa zapiť, aby si šunka nemyslela, že ju pes zjedol. Preto kráča tak veselo v svojich
         zimných kapcoch do „Jarabej kôčky“.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2578246" name="ftn.id2578246">
        36
       </a>
       ]
      </sup>
      <span class="emphasis">
       <em>
        mein Gott
       </em>
      </span>
      (nem.) — bože môj
     </p>
    </div>
    <div class="footnote">
     <p>
      <sup>
       [
       <a class="para" href="#id2578281" name="ftn.id2578281">
        37
       </a>
       ]
      </sup>
      <span class="emphasis">
       <em>
        jóbovská zvesť
       </em>
      </span>
      — zvesť o veľkom nešťastí, nazvaná podľa
               biblického patriarchu Jóba, ktorý pokorne a pasívne znášal všetky údery od boha
               (Kniha Jób. 1 — 42)
     </p>
    </div>
    <div class="footnote">
     <p>
      <sup>
       [
       <a class="para" href="#id2578761" name="ftn.id2578761">
        38
       </a>
       ]
      </sup>
      <span class="emphasis">
       <em>
        trž
       </em>
      </span>
      — bitka, hádka
     </p>
    </div>
   </div>
  </div>
 </body>
</html>
