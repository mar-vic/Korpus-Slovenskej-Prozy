<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e333">
       </a>
       — 1 —
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    „Starý, pozor na kapce, aby si ich nepotratil; na cukor, kávu, med, bryndzu, mak,
         piepor, papriku, olej a sviečky nezabudni. A nechže sa ti hrnčeky nepobijú!“ volala Eva za
         mužom svojím Adamom Krtom, ktorý práve poberal sa na jarmok, aby zaopatril domácnosť týmito
         maličkosťami.
   </p>
   <p>
    „Nezabudnem, starká, nič, animak. Ó, ja kúpim všetko, keby som len mal dobrú trž na
         kapce.“
   </p>
   <p>
    „Nezabudneš, horký nezabudneš! Najtiaž ti trochu obliznúť, nebudeš ani vedieť, čí si.
         Keby tak ja s tebou šla, nerečiem, že by sa nevykonalo, ale…“
   </p>
   <p>
    „Šla, šla! Obidvaja budeme krky lámať v tom stisku? Či sa ti to ešte toľme žiada? Na,
         vezmi kapce a choď si ich ty predávať, a ja zostanem doma, na pokoji.“
   </p>
   <p>
    No Krt nemyslel to dopravdy, veď ako by opustil jarmoček, ktorý už oddávna túžobne čaká,
         a síce preto, že doma je ani v putách. Žena dohliada naň sťa na papľuha, takže Adam Krt
         nikdy si nemôže kopýtkom vyhodiť. Nuž či potom div, keď spod ženinej ferule tiaha sa na
         jarmok!
   </p>
   <p>
    Na chrbte má priviazanú tanistru; v nej pokladené kapce, jančiarky
    <sup>
     [
     <a class="footnote" href="#ftn.d56e352" name="d56e352">
      1
     </a>
     ]
    </sup>
    a papuče, ktoré on na hotové našil a teraz ich ide predávať. Do tanistry
         utarsoval to tak, že každú páru zošil hrubou dratvou, aby sa spolu držala. Krt je síce
         gazda, ale v zime šijáva z valaského súkna obuv pre dedinčanov. A to je veľmi ľahká robota.
         Na merťuk nemusí sa veľmi dbať, lebo kapec čím je väčší, tým lepší; nemusí byť ani veľký
         výber v kopytách, veď i sám Krt má len tri. Jedno malé pre nevesty, čo majú malé nôžky;
         druhé veľké pre chlapov, ktorí potrebujú kapce ako vahany, aby mohli z pece do nich skočiť.
         Tretie je ani malé, ani veľké, ale len tak stredné.
   </p>
   <p>
    Kopytá Krt urobil si sám, a to z bukového dreva, a nech by ním do starej vyhodil, iste
         by mala čo niesť. Ale on je poslušný manžel; ženu slúcha, ako pán boh prikázal, má pred ňou
         veľký rešpekt. On nikdy nesprotiví sa jej, ale slúcha ju pobožne a čo mu hneď rozkáže, aby
         vypil o jednu skleničku menej.
   </p>
   <p>
    Ale sa preto nesmejte na ňom! Čo on zarobí, to jeho žena uschová, ukladajúc tak babku k
         babce, aby z toho boli kapce. Čo raz vpadne do truhlového priečinka ženinho, to Krt
         nevymodliká stade, a čo by ju tri dni prosil. Ešte keď si pýta od nej tri grajciare na
         dohán, to mu dá; ale ak by chcel ešte tri na ten nejaký nápoj, to nevydrie od nej ani do
         súdneho dňa. Ale Krt preto nenie nikdy bez groša; on si spomáha tak, že pri oddávaní každej
         roboty stiahne potajomky dva-tri grajciariky a s tými si pomaly gazduje. Keď žena vystíha
         nedoplatok u neho, lebo sa jej obdržaný zárobok máli, on do tých čias vzdychá a v prsia sa
         bije, kým mu neuverí, že spustil tri alebo štyri grajciare z ujednanej ceny.
   </p>
   <p>
    Jarmoky pre Krta nemajú žiadneho pôvabu a príťažlivosti, keď Eva stojí mu tam vždy za
         chrbtom, odberajúc utŕžené peniaze. Ale dnes je v Mrhanove jarmoček, a to je pravý jarmok
         pre smädnú dušičku Krtovu, lebo Eva nemôže ísť s ním. Onedlho budú Vianoce, Krtuľa
         volky-nevoľky musí ostať doma, aby izbu vybielila a na nastávajúce sviatky náležite
         vyriadila. No a keď Krt ide na jarmoček sám, to akoby rybku pustil do vody, alebo capa do
         záhrady. On oddávna robí si chuť, ako si tam vypije rozólišu, sladkého ani číry, čistý med,
         a ako zgazduje pár šestákov pre neistú budúcnosť.
   </p>
   <p>
    Hoci Eva ani po iné roky nechodievala na jarmoček, predsa dnes ťažko jej padá zostať
         doma, lebo v mužovej tanistre jest i päťdesiatka, za ktorú má kúpiť kravu.
   </p>
   <p>
    Krt je celý uveličený nad svojou dobrou ženou. On ani netušil, že by u nej toľký groš
         mohol byť. Akože by neposlúchal ju? Či jeho vyschnuté hrdlo bolo by kedy zhonobilo toľkú
         sumu? Oj, nikdy, a čo by bol pre celý regiment navyšíval kapcov! Koľko ráz žena priložila
         po šestáčku, až z toho päťdesiatka narástla! Už takto rok mala štyri desiatky, jednu piatku
         a tri zlatky, lebo drobné hneď premieňala na bankovky. Veď července a tie šestáky sú
         okrúhle a tak chytro sa rozkotúľajú, že človek ani sa nepozdá, len keď je mešec prázdny.
         Keby Krt bol zavoňal toľkéto peniaze u ženy, iste by ju bol vše do tých čias unúval o
         olovrant, kým by mu nebola dala z nich pár grajciarov. No takto jej uveril, keď sa mu
         zaverala, že nemá ani grajciara, a stiahol smädný hrtan na užšie, aby toľko neznepokojoval
         ho.
   </p>
   <p>
    Krtuľa už vlani bola by sa kroz nejakej kravy na jarmok vybrala, ale tu prišlo jej
         zaplatiť osem zlatých porcie; zostalo jej teda len rovných štyridsať. A za to nedostane sa
         dobrá krava. Zviazala teda mešec dotuha, aby desiatky nerozleteli sa. A nerozleteli sa. Ba
         teraz v jeseň prišla k nim ešte jedna, takže Krtuľa mohla dnes mužovi dať celú
         novú-novučičkú päťdesiatku, takú ako lopár.
   </p>
   <p>
    Krt dosiaľ ešte nikdy nemal razom toľkoto peňazí! Ani so ženou nedostal toľký výplatok.
         Rátal v hlave, koľko skleničiek rozólišu by dostal za tento papierik. Hej, iste toľko, že
         aj mlynské kolo pohlo by sa od neho. A koľko kapcov by musel ušiť za päťdesiatku; iste
         zahatil by nimi mlynárovi vodu. Krt nevie, čo má robiť od radosti. Ach, toľkú radosť musí
         zapiť, to už ani inak nejde! No Eva hneď uhádla, za čím piští vysušená dušička mužova.
         Zohriala mu na cestu sladkého, až mu srdce v rozkoši plávalo. No pred pitím musel sľúbiť,
         že nikde nebude dneska unúvať krčmárov a že celkom triezvy príde z jarmoku. Darmo je, Krt
         čo sľúbil, chcel aj splniť, a preto doma chlipkal si svedomite, aby inokde nemusel.
   </p>
   <p>
    Takto posilnený pobral sa do cesty. Kapce, ktoré nespratali sa do tanistry, sárami
         zbodnuté prevesil na ohromnú čugaňu a túto založiac na plece, zaberal na jarmok. Jeho
         čierne očičky, aj inak dosť malé, od užitého nápoja ešte väčšmi sa zúžili a blyšťali ani u
         opravdivého krta, čo pod zemou ryje. Na ušiach stiahnutá veľká čapica, že iba koniec jeho
         dlhého, chudého nosa spod nej vykukuje. Krt, hoci nebol ešte starý, predsa nemal ani
         jedného zuba. Zalanským jeden zderavený ho bolel; akási stará baba poradila mu, aby si naň
         priložil liadok. Krt slúchol dobrú radu. A deravý zub nikdy ho viac nebolel, lebo vypadol,
         s ním šli aj všetky zdravé. Od tých čias má od zubov pokoj.
   </p>
   <p>
    Na rukách má hrubé pletené rukavice o dvoch palúchoch. Jeden z nich je pre hrubý palec,
         druhý ale pre ostatné štyri. Pravou rukou drží čugaňu na pleci, ľavou zaháňa a vesluje v
         povetrí, až sa na tanistre prevesená halienka ometá zboka-nabok. Jeho chôdza je taká, akoby
         pravou nohou stúpal na stolček a ľavou do jamky; lebo pravá bola asi o dva palce dlhšia než
         nebožiatko ľavá, preto sa musí zahadzovať v chôdzi.
   </p>
   <p>
    A tak sádzal dlhé kroky, tu i tu podhodiac tanistru na chrbát, priviazanú frumbiami
    <sup>
     [
     <a class="footnote" href="#ftn.d56e379" name="d56e379">
      2
     </a>
     ]
    </sup>
    na prsiach v jeden uzol zviazanými. Žena vložila do nej aj veľký poplanok,
         upečený natvrdo, nie po chuti bezzubému Krtovi.
   </p>
   <p>
    Z Adamoviec už všetci jarmočníci odišli, preto Krt musí ísť osamote. Zamrznutý sneh
         vrždí mu pod nohami a striebristá osuheľ sadá mu na neoholenú tvár a chlpatú čapicu. Dlhý
         nos, mrazom doštípaný, očervenel ani pivónia na Turíce.
   </p>
   <p>
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e352" name="ftn.d56e352">
        1
       </a>
       ]
      </sup>
      <span class="emphasis">
       <em>
        jančiarky
       </em>
      </span>
      — mužská obuv s krátkymi holienkami, ktoré sa
               šnurujú po bokoch na háčky
     </p>
    </div>
    <div class="footnote">
     <p>
      <sup>
       [
       <a class="para" href="#d56e379" name="ftn.d56e379">
        2
       </a>
       ]
      </sup>
      <span class="emphasis">
       <em>
        frumbia
       </em>
      </span>
      — šnúrka, tkanička
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e389">
       </a>
       — 2 —
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Jarmok sa odbýva v Mrhanove. Mrhanovo je inak dedina, ale má rínok a vežu s veľkými
         hodinami. Teda nemenujte Mrhanovo dedinou, lebo slávny magistrát vás zaprocesuje. Kde sú na
         veži, a to ešte toľké hodiny ako na mrhanovskej, tam nemožno, aby to bola dedina. To i
         slepý musí nahliadnuť. Aké sú tie hodiny zdnuka, neznám; zvonku by boli dosť dobré, len
         ruky sú oslabené na nich. V Mrhanove niet síce blázna, čo by šiel ruky potískať; no keď
         silnejší vietor zafučí, tá kratšia pohne sa aj o dve hodiny ďalej. To je niekedy aj
         nepríjemné a má špatné následky. Napríklad ako vlani na Ondreja sa bolo stalo.
   </p>
   <p>
    Pán richtár mrhanovský držal vtedy obar, a ako sa to v Mrhanove svedčí, povolal naň celý
         magistrát s pánom notárom v čele. Pani richtárka od božieho rána bola ani na kolečku; tu
         jadernice, tu zas klobásy obstarávať, a najhlavnejšie: hostinu pre slávny magistrát
         chystať. Ako sa stalo, ako nie, dosť na tom, opozdili sa s robotou, takže obar nebol by sa
         mohol v určitú hodinu vydržiavať. Pán richtár bol celý zjašený, nahnevaný, troch
         žobrajúcich vandrovných vyhnal zo svojho domu. Vošiel do kuchyne, chcejúc žene pomáhať.
         Vzal si na hlavu jadernice. Tam na korýtku boli uvarené, omastené krúpy, ktorými sa mali
         nadievať. Pán richtár sa chytil do toho a šlo mu to od ruky omnoho lepšie než písanie
         nejakej inštancii. Ale čože: nezvyčajný kuchárskemu remeslu, zabudol krúpy osoliť, ba nedal
         do nich ani majoránu, ani piepru. Pani richtárka zas behala z izby do kuchyne; v tom vrtení
         skrútil sa jej okrúhly čepiec, takže čo mala mať v tyle, to mala na čele. Veľká mašľa, čo
         mala byť nad samým čelom, bola obrátená k tylu. Mäsiar sa tiež náhlil s klobásami. A
         náhlivá robota nebýva vraj dobrá. Tak i on v tej trme-vrme dve jadernice nadel, miesto
         krúp, mäsom. Vôbec všetci v dome behali ako bez hlavy: šesť hodín je čochvíľa tu, hostina
         má sa započať, a na stole a pekáčoch ešte nič.
   </p>
   <p>
    No hlava mesta Mrhanova ani v tomto zmätku nestratila hlavu, ba pánu richtárovi napadla
         zlatá myšlienka.
   </p>
   <p>
    Docituje hlásnika, riaditeľa vežových hodín, a naloží mu, aby ruku o dve hodiny vrátil
         na nich. Hlásnik sprvu divil sa čudnému rozkazu pána richtára a vyhováral, že to nemožno;
         no potom poslúchol. Nuž a čo by sa mal sprostý hlásnik diviť? Akoby pán richtár z Mrhanova
         nemohol vládnuť hodinami, keď Jozue mohol slncu rozkázať, aby za tri dni nezapadlo.
    <sup>
     [
     <a class="footnote" href="#ftn.d56e404" name="d56e404">
      3
     </a>
     ]
    </sup>
    Hodiny sú teda, dľa rozkazu, napravené: miesto pol piatej ukazujú pol tretej.
         Slávnemu magistrátu čas pomaly plynie. Veď, bože môj, na obed sa len máličko prehodilo, v
         očakávaní tučného obaru. Od obeda nietu, a predsa tak málo hodín! Vyobliekaní údovia
         slávneho magistrátu vychodia na priedomie a pozerajú hodiny. No nedá to nikam: iba pol
         tretej. Natešený nad svojou múdrosťou, richtár potešuje ustarostené kuchárky, však ešte
         dosť času, aby sa nebáli. A tie sa neboja; všetko im ide pekne od ruky, veď sám pán richtár
         vypomáha im. No radosť jeho bola privčasná. K veži zamierila vrana, a že slávny magistrát
         ešte nebol uzavrel, že vrany nesmú sadať na hodiny, usalašila sa práve na tej slabšej,
         kratšej ruke, zakvákajúc a klaňajúc sa na nej. Jej šťastie, že mala krídla, lebo ináč bola
         by letela ako anjel a padla ako čert. Ako si tam dvorila, rúčka začala klesať a zošmykla sa
         dolu, až ukazovala šiestu hodinu. Vrana zviezla sa z rúčky; no podletiac, sadla na
         vrcholček veže.
   </p>
   <p>
    Slávny magistrát vydýchol radosťou, vidiac, že už šesť hodín. Pobrali sa tak v kŕdli do
         richtárov. Pani richtárka len zhíkla, vidiac takú mrákavu vchodiť do izby; jej muž ale
         odskočil do komory, aby preobliecť a tak slušne pred magistrátom objaviť sa mohol. Nemôže
         od divu, kde sa tých šesť hodín vzalo; veď len pred chvíľou bolo pol tretej, iba dve
         jadernice nadel, a už je šesť. Obliekal sa pomaly. Nič mu nešlo od ruky. Košeľu tridsať (ak
         nie viac) ráz obrátil, raz naopak, zas na líce a nikdy nemohol jej na poriadok prísť. Čižmy
         boli tesné a nechceli nijako na jeho tučnú nohu. Konečne vyšnurovaný, ale aj dobre vyparený
         pán richtár objavil sa medzi svojimi hosťmi, vítajúc ich. Pravda, títo boli namrzení, lebo
         na stole nevideli ešte nič a v žalúdkoch im náležite svitalo. No s tým väčšou chuťou jedli
         potom neosolené a nepokorenené jadernice a klobásy, takže zabudli i zašmakovať, aké vpravde
         sú.
   </p>
   <p>
    Na druhý deň, pravda, kolovalo mnoho chýrov o nespôsobnosti a zdĺhavosti pani
         richtárkinej. A to všetko pre oslabnutú hodinovú rúčku na veži.
   </p>
   <p>
    Aby som vás uspokojil, zdeľujem vám, že hodiny tie sú už napravené, minulého leta ich
         hodinár reparoval a síce novou, peknou, bielou farbou natrel ciferník, až je bieloskvúci a
         čierne čísla z neho sa odrážajú; oba ukazováky pekne pozlátil, až sa to tam na tej
         mrhanovskej veži jagá — za lacný groš.
   </p>
   <p>
    V tomto meste ide byť dneska jarmok. Už teraz sveta plno po uliciach. Vôkol veže sú
         šiatre postavené, ľud sa hemží vôkol ako v mravenčisku.
   </p>
   <p>
    Náš Krt rozložil kapce pod stenou akéhosi známeho, a kým na obed zazvonili, nemal pred
         sebou nič, lebo všetko mu rozchytali, akoby darmo. Zamastený, plátenný mešec, do ktorého
         utŕžené grošíky metal, oťažieval a rozveselený predavač poštrngával si šestáčikmi, až ľudia
         kolostojaci mu závidia. Keď všetko popredal, ani si nezaobedoval, lež s triezvou hlavou
         pobral sa na rínok v tú stranu, kde predávali rožný statok. Chcel ísť kravu kúpiť.
   </p>
   <p>
    Ale cestou svedomie ozvalo sa v ňom, vytýkajúc mu, že gazdovi ani len nezaďakoval za
         prepustenú podstenu; a to tak dobrému chlapovi, ako bol Ferko Ľahký, mrhanovský mešťan. Krt
         bol citlivého svedomia: vrátil sa. Vošiel do izby a zaďakoval za podstenu. Ale či má odísť
         bez všetkého, ako mrzkí ľudia robia? Veru to! Poslal po rozóliš. Eva proti tomu nepovie
         nič, však i ona po každom jarmoku počastuje Ferkovcov. Nuž a či Adam má byť horší od Evy?
   </p>
   <p>
    Krt chce najprv počítať peniaze. Vysype července na stôl a ukladá po šajnách jeden
         rimský za druhým. On vie najlepšie na šajny rátať, lebo keď chodil do školy, len takéto
         šli. Ráta, ráta, i vyšlo mu za kapce štyridsať rimských šajnov. A ako to ľahko na tie šajny
         rátať! Päťdesiatka v tanistre je sto dvadsaťpäť, a teraz za kapce štyridsať, teda spolu sto
         i šesťdesiatpäť rimských šajnov.
   </p>
   <p>
    Toľkoto peňazstva ešte nikdy nemal, zdá sa mu, že kešeňa chce sa odtrhnúť od veľkej
         ťarchy. Hlava sa mu krúti, akoby stál na vrcholci veže a vsadzoval do nej kríž. No na jeho
         šťastie prišiel rozóliš, i nalial si ho plný verdúnok. Veď on, chudák, nikdy nevylial, ani
         nedal si odtrhnúť rukáv pre núkanie.
   </p>
   <p>
    Najprv zazdravkal a len potom vlial ohnivý nápoj do bezzubých úst. A nie že by, ako iní
         žráči, chytro prežrel, ale posociaval ho po všetkých kútoch smädných úst, aby jeho chuť tým
         dlhšie mohol cítiť, ba i požuje ho svojimi hladkými ďasnami. Natiahne krk, pozrie do
         povaly, vytreští drobné očká a rozóliš čľup do bezmernej kadlubiny Krtovho žalúdka. Jeho
         tvár zvraští sa, bezzubé ústa stisnú sa, až koniec dlhého nosa poľúbi vpred čnejúcu bradu.
         Ešte si mľaskne, oblizne chudé pery, aby ani len kvapka dobrého nápoja v nič nevyšla, a
         dnom prázdnej skleničky šuchá prsia, aby ukázal, že mu od skleničky v nich obmäkne.
   </p>
   <p>
    Keď sa takto posilnil, hneď veselšie zahadzoval sa na dlhej čugani ku kravám.
   </p>
   <p>
    Tu jarmok sa už rozchodil. No stojí ešte jedna čierna krava, čierna, akoby ju bol z
         komína vytiahol. Krt pozrie zboku na ňu, hneď sa mu spáčila. Je síce malá, neveľká; no vemä
         ohromné, rohy malé a na nich len po dve obrúčky: teda krava mladá, šesťročná. A načo jemu
         stará krava? On chce mať mladú, preto mu táto tak na pľúca padla. Hej, Krt, Krt, pozri na
         rohy! Roztvor oči a uvidíš, že päť obručí pilníkom odobrali! Hľa, krava už vôkol huby
         šedivie, to už stará rebrina. No Krt nepozoruje nič; len zuby chce jej vidieť, i roztvára
         jej hubu. Hľa, jeden zub chybuje. To priviedlo Krta k rozvahe.
   </p>
   <p>
    „Tu má hvizdák,“ riekol k predavačovi.
   </p>
   <p>
    „O to malá starosť, i vy ste museli byť štrbavý, keď vám zuby pršali. A teraz ste,
         chvalabohu, nie,“ a predavač šelmovsky sa usmieval na holých ďasnách Krtových, potom
         doložil: „To hovädo iba teraz váľa zuby, lebo je ešte mladé. Kúpte si ho, dojka je chýrna.
         Ani nekope, mlieko má husté, zmúti sa za otčenáš. Moja žena banuje za ňou, ale čo robiť;
         musím odpoly darmo predať.“
   </p>
   <p>
    „A čo vaše poctivé meno?“
   </p>
   <p>
    „Píšem sa Martin Šmálok a som až hen z Pitvorníka. Ľudia ma široko-ďaleko znajú. Ani by
         som nepredával toto hoviadko, ale idem vydávať dievku; nuž a viete, že na to to i to
         treba.“
   </p>
   <p>
    „Tak, tak,“ prisviedčal mu Krt, ktorý Šmálkovi všetko do litery uveril. Šmálok nevydáva
         dievku, ale kupčí s kravami. A že okolo Pitvorníka na tri míle niet človeka, ktorého by
         ešte nebol oklamal, musí ísť do ďalších miest medzi neznámych ľudí. On za maličkosť kúpi
         starú hrachovinu, štrbavú kravu, pilníkom jej onoví rohy a takú omladenú za dobrý groš
         predá, keď trafí na dobrého blázna. I teraz raduje sa, že dobre predá, lebo hneď, ako na
         Krta pozrel, zbadal, že je tento v kupectve nezbehlý.
   </p>
   <p>
    „Povedzte, ale razom, čo pýtate za tú kravičku?“ pýta sa Krt.
   </p>
   <p>
    „Šesťdesiat rimských,“ odvetil Šmálok.
   </p>
   <p>
    Krt div nepodskočil od radosti; myslí si:
   </p>
   <p>
    ,Šmálok pýta len šesťdesiat, bude dobrá kúpa. Domov dovediem mladú kravičku aj sto päť
         rimských v mešci. Budeže Eva rada. Hneď ma učastuje tým sladkým, čo od rána zvýšilo.‘
   </p>
   <p>
    No Krt ešte nejde slúbiť cenu, najprv chce skúsiť kupca, či mu ešte niečo nespustí.
   </p>
   <p>
    „Pýtate šesťdesiat, bez čoho?“
   </p>
   <p>
    „Bez mešteka,“ rozosmial sa Šmálok. I Krt sa pousmial na jeho vtipe.
   </p>
   <p>
    „Ale no, dám vám rovných štyridsať, vyčítam tu na dlaň, hotových. Verte mi, štyridsať
         jej je cez uši dosť, už je aj preplatená. No ešte keby nie ten zub, ale ten hvizdák —!“
   </p>
   <p>
    Šmálok sa hneď vynašiel, hovoriac Krtovi:
   </p>
   <p>
    „Práve ten hvizdák je drahý, o piatku je viac hodna preň, veď po ňom poznať, že hovädo
         mladé. A vy sľubujete štyridsať, ale by ste mi dali! Otcu, materi hodna je sedemdesiat, ale
         že som utisnutý a vy hodný človek, dám vám ju za päťdesiatpäť.“
   </p>
   <p>
    Krt mal zhíknuť od radosti, že trafil na tak mäkkého človeka, čo päť rimských spúšťa,
         akoby pero opálil. Doložil i on, povediac mu:
   </p>
   <p>
    „Dajte ju za štyridsaťdva, i koniec veci.“
   </p>
   <p>
    „To nemôžem, švagre môj drahý, čože by mi žena povedala?“
   </p>
   <p>
    „A čo by mne povedala, keby jej za také nič toľký groš vysypal?“
   </p>
   <p>
    „Dobrého mnoho nebýva. Krava nie veľká, ale dojka dobrá. Veď ste vy tiež malý, a predsa
         odvážite iných desať. Bože môj, či len to, čo je veľké, má byť aj dobré? Ak si ju kúpite,
         veru budete ma spomínať a po jarmokoch len Šmálka hľadať, pamätajte moje reči.“
   </p>
   <p>
    A Šmálok hovoril pravdu. Mnohí ľudia spomínajú už nielen jeho, ale aj jeho mater a otca,
         aj hľadajú ho po jarmokoch. No Šmálok neukáže sa im na oči, nechcejúc počuť, ako chvália od
         neho kúpený tovar.
   </p>
   <p>
    Krtovi obmäklo srdce; prihodil tri, sľúbiac rovných štyridsaťpäť.
   </p>
   <p>
    Šmálok nechce byť horší od Krta, pustil za rovných päťdesiat.
   </p>
   <p>
    Medzi nimi je len päť rimských. Dosiaľ šlo jednanie ľahko, lež teraz nechcelo sa pohnúť.
         Žiaden nechcel ani grajciarom popustiť. Krt desať ráz pošiel preč a desať ráz sa vrátil; no
         nemohol Šmálka obmäkčiť. Konečne doložil:
   </p>
   <p>
    „Dám štyridsaťsedem, ale viac ani babky, čo by mierami dukáty meral. To je moje posledné
         slovo.“ A Krt staval sa, akoby chcel Šmálka nechať a odísť. Konečne tento zvolal za ním:
   </p>
   <p>
    „Ale dáte štyridsaťdeväť. Lacnejšie nemôžem.“
   </p>
   <p>
    Krt sa vrátil na dva kroky a povedá:
   </p>
   <p>
    „Len ešte spusťte niečo.“
   </p>
   <p>
    „Nespustím ani halier, a čo sa mi hneď dievka nevydá. Ako chce; nech sedí doma, nemusí
         to byť tak hupkom.“
   </p>
   <p>
    No Krt sa tuho držal. Zadúšal sa, že neprihodí ani pol babky. Ale vtom priblíži sa k nim
         akýsi švec. To bol priateľ Šmálkov, od neho najatý na to, aby postrašil zatvrdlých kupcov.
         Pristúpil k Šmálkovi a pýta sa ho, akoby ho nikdy nebol videl:
   </p>
   <p>
    „Čo pýtate za túto kravičku?“
   </p>
   <p>
    Šmálok odpovedá:
   </p>
   <p>
    „Štyridsaťdeväť. Ale tuto je prujší kupec,“ a ukazuje na Krta.
   </p>
   <p>
    „Prujší, prujší,“ odvráva si švec, „ten je prujší, kto dá viac. A ja dám štyridsaťosem.“
   </p>
   <p>
    Krta nahnevalo, že mu spod nosa berú už skoro dojednanú kúpu. Osopil sa rovno na ševca:
   </p>
   <p>
    „Nestarajte sa do nás, choďte svojou cestou! Ba nemáte na svojom bydle štyridsať
         grajciarov, nie toľko rimských.“
   </p>
   <p>
    „Ale ja nemám? Tu máte štyridsaťdeväť,“ i vyťahoval pugilár, akoby chcel platiť za
         kravu.
   </p>
   <p>
    Krtovi mrklo v očiach. Nechcel dopriať takému obšivkárovi kravu, ktorá sa mu len teraz
         začala, ako svedčí, pozdávať. Tak mladé a lacné hovädo opustiť pre mizerný rimský? Po
         krátkom rozmýšľaní priskočí k Šmálkovi a lakťom odstrčí ševca nabok.
   </p>
   <p>
    „Ja som prujší, mne ju musíte dať! Tu máte vašich štyridsaťdeväť.“
   </p>
   <p>
    Šmálok sa pokojne usmieval i priťapol Krtovi, podvihnúc mu pravú ruku dohora.
   </p>
   <p>
    „Nech vás pán boh požehná! Uvidíte, že neobanujete. Ale musíte dať aj oldomáš a ním
         tohto suseda počastovať.“
   </p>
   <p>
    Krt zazrel na ševca, ale sa podzvolil počastovať ho oldomášom. Zakerovali i s kravičkou
         k hlučnému hostincu.
   </p>
   <p>
    Krt štedre platil oldomáš; keď mal pod črepom, pomeril sa i so ševcom, na ktorého posiaľ
         sa bol hneval. Všetci boli dobrej vôle, Šmálok pod stolom šúchal si ruky od radosti nad
         dobrým predajom. Oldomáš skončený, treba Krtovi poberať sa domov. Jeho drobné očičky zúžili
         sa zas a žiarili ako zaránky. Jeho rozólišom obliata dušička bola vo vytržení.
   </p>
   <p>
    Za oldomáš vyplatil dva rimské; teda viac, než čo zarobil ihlou za jeden deň. Vytriasol
         peniažky z mešteka; no päťdesiatku treba zmeniť. Za márny papierik dostal kopu červencov, i
         ukladal šajnové rimské jeden za druhým na stôl. Vyčítal štyridsaťdeväť, ponúkajúc ich
         Šmálkovi. Šmálok sa díva naňho ako teľa na nové vráta, konečne vraví:
   </p>
   <p>
    „Ešte prichodí dvadsaťdeväť rimských a štyridsať grajciarov.“
   </p>
   <p>
    Krt roztvoril oči, nakoľko mu len stačili, a pýta sa:
   </p>
   <p>
    „Akých?“
   </p>
   <p>
    „Nuž takých, čo sem chybujú.“
   </p>
   <p>
    „Ale veď je tu všetkých štyridsaťdeväť, nechybí ani grajciar. Počítajte si len!“
   </p>
   <p>
    „Horký štyridsaťdeväť; to je devätnásť rimských a šesťdesiat grajciarov.“
   </p>
   <p>
    „Ale veď vy neviete rátať,“ oborí sa naň Krt. „Pozrite: jeden, dva, tri… až
         štyridsaťdeväť.“
   </p>
   <p>
    „Veru to! To by bola pekná vec! Nemajte ma za blázna. Vyčítajte ešte dvadsaťdeväť
         rimských i štyridsať grajciarov.“
   </p>
   <p>
    „Štyridsať grajciarov, štyridsať grajciarov,“ odvráva si Krt. „Nuž, švagre, veď
         štyridsať grajciarov je jeden rimský. Vy teda pýtate ešte tridsať rimských.“
   </p>
   <p>
    „Ja pýtam len dvadsaťdeväť rimských a štyridsať grajciarov. Do rimského ide sto
         grajciarov, a nie štyridsať.“
   </p>
   <p>
    „Ba ide štyridsať,“ odsekol mu Krt.
   </p>
   <p>
    „To išlo za krčaha kráľa, kým sa krížikmi rátalo a straky čepce nosili.“
   </p>
   <p>
    „A kým ľudia ešte statočnými boli a nie šmálmi,“ poznamenal rozhnevaný Krt.
   </p>
   <p>
    „Nuž ale povedzte mi, kto ráta teraz na šajny? Len sprostí ľudia, čo nemajú všetkých
         doma. Nuž i vy chcete byť hlupákom. Ak nie, vyčítajte mi mojich štyridsaťdeväť rimských a
         pôjdem zbohom.“
   </p>
   <p>
    Krt rozhorčený na celý dnešný poriadok, zvolal:
   </p>
   <p>
    „Veď je to bohaprázdny svet. Keď ja predávam kapce na šajny, kupujú ako med, ale keď
         chcem i kravu tak kúpiť, zahudú mi, že to, vraj, len sprostáci robia. Nuž či tak budeme
         žiť. Há? Za starodávna bola krava za štyridsaťdeväť šajnov, a teraz pýtate za ňu sto
         dvadsaťtri i dvadsať grajciarov. Nuž či to tak?“ A staval sa Šmálkovi do očí, len chytiť a
         chytiť. No Šmálok sa poriadne držal. Po dlhom hádaní Krt zhrnul vyčítané peniažky nazad do
         mešteka i bolo po znamenitej kúpe. Meštek oľahčel o dva šajnové rimské, vyplatené za mastný
         oldomáš; napojený Šmálok a švec konečne odišli, potešujúc sa aspoň tým, že tak darmo k
         oldomášu prišli.
   </p>
   <p>
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e404" name="ftn.d56e404">
        3
       </a>
       ]
      </sup>
      <span class="emphasis">
       <em>
        Jozue mohol slncu rozkázať, aby za tri dni nezapadlo
       </em>
      </span>
      —
               Mojžišov nástupca Jozue previedol podľa biblie Izraelitov cez Jordán a dobyl Jericho.
               Pri Gabaone zastavil na deň beh slnca, aby poskytol Izraelitom možnosť pomstiť sa
               nepriateľom (Kniha Jozue, 10, 13).
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e561">
       </a>
       — 3 —
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Tak, hľa, pochodil náš drahý Adam Krt. Kravy nič, päťdesiatka zmenená a dva rimské v
         krčmárskej kapse. „Bože, bože,“ vzdychá si, „čo mi Eva povie? Koľko sa neborká natrápila,
         kým zhonobila päťdesiatku, a ja som ju tak nemilobohu zmenil. Ako jej ukážem toľkú hŕbu
         červencov? A čo mi povie, keď sa dozvie, že som dva rimské utarmonil? Viem, že mi dá celý
         týždeň slanú vodu chlípať.“ Potom sa potešil: „Ale ako by žena mohla zvedieť, koľko som
         peňazí minul; veď nevie, čo som za kapce dostal.“ Horký jeho nezvie! Ona mu na očiach
         vyčíta každučký grajciar, o ktorý by ju chcel priviesť. A preto sa jej tak bál.
   </p>
   <p>
    Ako takto v hostinci opretý o stôl premýšľa o svojej biede, hupne mu do hlavy, že treba
         kúpiť korenia, škorice, medu, kávy, cukru, maku a iných vecí. Vezme čugaňu a berie sa na
         rínok k šiatru, kde to predávajú. Tam kúpil hrnok na med, lebo vedel, že z papiera vytečie.
         Dal si ho navážiť dva funty, lebo je to treba na dobrú medovú. Maku kúpil pol holby,
    <sup>
     [
     <a class="footnote" href="#ftn.d56e572" name="d56e572">
      4
     </a>
     ]
    </sup>
    aj škorice hodne. Do fľaše mu naliali za šesť grajciarov octu, kdesi v sklepe
         kúpil do sklenice rybieho tuku na ženine sviatočné čižmy. Idúc popri medovníkovom šiatri,
         kúpil Eve ohromné srdce so zrkadielkom a za celý šesták voňavých marcipánov. Takto obložený
         hrnčekmi poberal sa domov. Ľudia sa z rínku práve rozchádzajú, lebo je už ovŕšených päť
         hodín. Medzi idúcimi zazrie i suseda Adama Trnku, vedúceho tučnú, rysavú jalovicu.
   </p>
   <p>
    Krt beží za susedom, že pôjde s ním do Adamoviec. No zíde mu na um, že sa s ním hnevá.
         Nuž tak, práve dva roky minulo na Michala, čo sa poškriepili. Od tých čias ani nepozreli
         jeden na druhého. Hnev sa strhol takto:
   </p>
   <p>
    Trnkovie kohút chodieval do Krtovho dvora; a nebolo ho tam treba, lebo i Krt mal, lenže
         slabšieho a mladšieho než Trnka. Nuž a kde sú dva kohúty a dve jazyčné ženy, tam
         kedy-netedy musí povstať zvada. Tak bolo i tu. Kohúty sa vše pochytili a váľali spolu, a
         Krtov vykochlený, ubitý neraz musel z vlastného smetiska utekať pred Trnkovým. To konečne
         domrzelo Evu. Či jej kohút nemá byť pánom ani na svojom smetisku a Trnkovie má si dvoriť na
         dvoch? Nahnevaná odkázala do Trnkov, aby na kohúta dávali pozor. Trnka hneď uznal, že
         kmotra Krtovie má pravdu. Chytil kohúta, vyniesol na pôjd a prikryl veľkou ličienkou.
    <sup>
     [
     <a class="footnote" href="#ftn.d56e582" name="d56e582">
      5
     </a>
     ]
    </sup>
    Zavčas rána vybral sa do hory a prišiel len na tretí deň domov. Úbohý väzeň
         čupel tri dni pod riečicou o hlade, o smäde. Na jazyk sadol mu veľký pípeť, takže ledva
         zdýmal, až kým mu ho Trnkuľa nesňala. No nahnevala sa na Krtovcov a hoci boli duchovní
         kmotrovia, nesadla si už ku Krtovej, keď v nedeľu prišla do kostola, ale do samej ostatnej
         lavice. Tak sa predtým tak dobrí kmotrovia rozkmotrili pre kohúta. Naoko boli síce ešte
         dobrí, no Trnkuľa hľadala zádrapku k ďalšej vojne a dosť skoro ju našla.
   </p>
   <p>
    Krt mal starú kozu, ktorú od rokov držal pre úžitok. V lete obhrýzala kríky v Trnkovie
         plote, ktorým je veľká záhumnica jeho obtočená. V zime vláčil jej jedličinu. Kým bol Krt
         dobrý so susedom, nebál sa do jeho plota uviazať kozu. Veď či by sa svedčilo duchovnému
         kmotrovi zahnať ju preč? Čože by svet povedal na to? Krtova koza mala v susedovom plote
         dobré časy: poobhrýzala lístky i mládniky dočista, akoby tam húsenice boli bývali.
   </p>
   <p>
    I tohto minulého leta v jeden deň ráno Krt zaviedol ju do kmotrovho plota a uviazal o
         hrubý tŕň. Pozabudol, chudák, že sa hnevá s Trnkovci!
   </p>
   <p>
    Trnkuľa len to čakala. Ako koza v jej plote zamekotala, pochytí nožnice a, príduc k nej,
         odstrihla jej dlhú bradu. Odstrihnutú srsť zviaže do choviasla a priviaže nitkou o jeden
         roh. Takto zneváženú kmotrovu kozu zavedie k humnu a priviaže o vráta. Krt sa len zdivil,
         keď počul Lízu kdesi blízko zmekotať. Ide pozrieť, kde je, čo je, i nájde ju pri humne.
   </p>
   <p>
    „Líza, Líza, čože sa nepasieš? Nuž ale i v lete budem ti vari smrečinu nosiť. Oj, to už
         nie!“ Gazda sprvu myslel, že sa odtrhla. No, príduc k nej, videl, že ju ktosi o vráta
         priviazal, ba zočil, že má i bradu odstrihnutú. Kto to urobil? Prečo? Konečne zvolal:
   </p>
   <p>
    „Nuž tak, kmotre, tak ty mne budeš robiť? Hej, to za to, že ti každú zimu ušijem kapce.
         No, počkaj!“ a tu zahrozil sa na susedov dom.
   </p>
   <p>
    Kozu zaviedol do maštale a priviazal k žľabu. Choval ju tam týždeň a potom odpoly darmo
         predal. Šlo mu skoro do plaču, keď sa s ňou lúčil, a od tých čias na susedov dom ani
         nepozrel. No umienil si, že sa na Trnkovi vypomstí. A to sa mu podarilo.
   </p>
   <p>
    Trnkovie kohút pozabudol, že sa mu gazda hnevá s Krtovci, i prišiel zas do ich dvora.
         Gazdiná vovábila ho do izby, posýpajúc mu jačmeň po zrnku, po dve. Tam ho i s mužom
         chytila. A čo mu urobili? Ona mu odstrihla chvost a on vsadil mu piadlo do zobáka, vyhodiac
         ho naprostred dvora. Zostrašený kohút preletel Krtovie dom a behal s veľkým škrekotom po
         svojom dvore, akoby bol rozum potratil; všetky sliepky u Trnkov zleteli z pánta a robili po
         pôjde krik ani v súdnom dni. Po mnohom trápení Trnkovci dostali kohúta do izby. Žena
         zvolala:
   </p>
   <p>
    „Vidíš, ten chýrny kmotor! Takto sa nám odsluhuje.“
   </p>
   <p>
    „Čo si mala s jeho kozou, há?“
   </p>
   <p>
    „Ja som ju len vyviedla z plota; ale tento bohaprázdny človek odstrihne môjmu kohútovi
         chvost a do pysku vsadí mu piadlo.“
   </p>
   <p>
    „Veru tebe by mohol vsadiť, aby si takto tým jazykom nemlela. Tu sa pozri, akého máš
         kurtavého kohúta. Všetci ľudia nás vysmejú preň. Nech som Kubo, všetci!“
   </p>
   <p>
    „Mňa nik nebude vysmievať,“ a nahnevaná Eva pochytí nôž a podreže kohútovi hrdlo.
         Chudák, potancoval po izbe, utiahol sa dva-tri razy a vystrel nohy ako struny. Pysk mu je
         rozzevený, v ňom vsadené piadlo.
   </p>
   <p>
    Trnka bol síce namrzený na kmotrovcov, ale väčšmi dopálila ho žena.
   </p>
   <p>
    „Teraz si ho ty zjedz! Ja sa ho nedotknem, a čo mi príde dva dni slanú vodu chlípať.“
   </p>
   <p>
    „Nech si ho tí zjedia!“ a Trnková chytí zdochnutého kohúta a nesie ho do susedov. Otvorí
         tam izbené dvere a hodí im ho do izby.
   </p>
   <p>
    Krt sa len vtedy zbadal, keď zarezaný kohút padol mu skoro k samým nohám. No potom
         chytil ho a zaniesol do Trnkov. Položil im ho na stôl.
   </p>
   <p>
    „Ja nemám s vami nič, a takúto mrcinu nenoste mi do domu, lebo…“ a zahrozil pani kmotre
         päsťou a zaškripel zubmi.
   </p>
   <p>
    To, hľa, stalo sa zalanským na Michala, a už minulo dva roky, čo susedia nestratili k
         sebe ani slova, a to je už dosť málo!
   </p>
   <p>
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e572" name="ftn.d56e572">
        4
       </a>
       ]
      </sup>
      <span class="emphasis">
       <em>
        holba
       </em>
      </span>
      (z nem.) — stará miera na tekutiny (0,956 l)
     </p>
    </div>
    <div class="footnote">
     <p>
      <sup>
       [
       <a class="para" href="#d56e582" name="ftn.d56e582">
        5
       </a>
       ]
      </sup>
      <span class="emphasis">
       <em>
        ličienka
       </em>
      </span>
      — sito
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e628">
       </a>
       — 4 —
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Teda kmotor Trnka vedie z rínku tučnú jalovicu. Krt zahadzuje sa na kulhavej nohe za ním
         a keď mu je za chrbtom, zakašle, až jalovica podskočí. Trnka sa obzrie, kto to kašle;
         vidiac Krta, odvráti sa, akoby nič nebol videl. No Krt nadbehne, až ho dohoní i prihovára
         sa mu:
   </p>
   <p>
    „Kmotre, sused, to ste kúpili túto jalovicu?“ Hej, keby bol býval triezvy, nebol by sa
         mu prihovoril; ale keď niečo chlipol, hneď potratil hnevy.
   </p>
   <p>
    „Nie,“ odsekol mu Trnka, ani sa neobzrúc na neho.
   </p>
   <p>
    „Nie? A kdeže ste ju vypriadli?“
   </p>
   <p>
    „Ešte povedzte, že som ju vám ukradol.“ Tým chcel pohnevať Krta a zahanbiť, že nemá ani
         len srsti v maštali.
   </p>
   <p>
    „Poďte, kmotre, dnu, pozhovárame sa. Ale vy sa hneváte? Pre také pletky, pre kohúta, kto
         by sa to hneval?“ A Krt ťahá suseda do hostinca.
   </p>
   <p>
    Trnka, vidiac, že Krt sa chce meriť, uviazal jalovicu o krčmovú obločnicu a vošiel s ním
         dnu.
   </p>
   <p>
    Jalovica je mladá, práve v troch rokoch. Celkom červenej srsti, len dolu chrbtom má
         biely pás a niže kolien i paprčky biele. Dolu čelom až k samej hube biely pás, lampášom
         menovaný. Jalovicu to večné vystávanie začína už domŕzať, i vyloží hlavu do obloka a pozerá
         rovno do korheľne, preplnenej podtrundženým jarmočným ľudom, akoby chcela dozerať na
         slúžku, ktorá za rekeštíšom meria špatne zapáchajúce pálené.
   </p>
   <p>
    Gazda Trnka a jeho kmotor utiahli sa do bočnej chyžky, aby si mohli potrizniť
    <sup>
     [
     <a class="footnote" href="#ftn.d56e654" name="d56e654">
      6
     </a>
     ]
    </sup>
    tak medzi štyrmi očami. Krt povie:
   </p>
   <p>
    „Kmotre, predajte mi tú jalovicu.“
   </p>
   <p>
    „Prečo nie? Radšej vám než inému.“
   </p>
   <p>
    Jednali sa, jednali, Krt kmotrovi nalieval, až mu ju pustil za tridsaťtri zlaté. Dali
         doniesť oldomáš, za ktorý Krt tri šajnové vyplatil. A tak prvý i druhý oldomáš vyniesol ho
         na dve zlatky.
   </p>
   <p>
    Keď už mali hodne pod čapicami, pomerili sa. O koze a kohútovi zabudli, ba boli zase ako
         med. Vypili i mernô, pri ktorom dochytila ich Trnkova žena, ktorá bola na rínku poostala,
         aby pokúpila jedno-druhé na sviatky potrebné. Idúc z rínku, myslela, že jej muž je dakde za
         horami, za dolami, no pri krčme zazrie jalovicu. Na mužovi nahnevaná vtrhne do izby s dobre
         naostreným jazykom. No vidiac pri ňom kmotra Krta, začiatok vady zabudla, len samý koniec
         jej zišiel na um:
   </p>
   <p>
    „Nuž ale sa poberáš domov, ty popit?“
   </p>
   <p>
    Trnka sa pekne usmial na ženu, pomknúc sa jej na lavici.
   </p>
   <p>
    „Eva, sadni si. Tuto sused zaplatil mernô. Na, vypi!“
   </p>
   <p>
    Eva Trnková obrátila sa a s hnevom odišla preč.
   </p>
   <p>
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e654" name="ftn.d56e654">
        6
       </a>
       ]
      </sup>
      <span class="emphasis">
       <em>
        potrizniť si
       </em>
      </span>
      — pozhovárať sa, pobesedovať si
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e678">
       </a>
       — 5 —
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Už súmrak padal na rozvlečené Mrhanovo, keď pánom kmotrom zišiel dom na um. Krt vyplatil
         tri rimské za druhý oldomáš a vzdychol si, výčitkou svedomia trápený, že dve zlatky
         strovil. Ženy sa bál, že čo mu povie, keď sa dozvie o toľkej útrove; no potešil sa potom,
         pomysliac sám v sebe:
   </p>
   <p>
    „Počkaj, Eva, nebudeš ty vedieť, koľko sa minulo! Veru len to, aby ešte i to zvedela.
         Aby som mal počúvania za pol roka. A ona to vie tak od kraja vytrízňať; nezabudne nič, ani
         márnu vec. Spomenie i to, čo si až hen pred sobášom urobil. Dobre, oklamem ju. Poviem, že
         som dal za jalovicu o dve zlatky viac, že som vyplatil tridsaťpäť. Ona sa nedozvie nikdy,
         čo som Trnkovi dal; s tým sa hnevá, i s kmotrou; veru sa ich nepôjde opýtať! Ale Trnkovi
         tiež nepoviem nič, ten má nasolený jazyk; nezdrží na ňom, ale všetko vylalotá.“
   </p>
   <p>
    Trnka si zas myslí:
   </p>
   <p>
    „Počkaj, Eva, veď ti ja ukážem straku na kole! Myslíš si, že ti dám všetkých tridsaťtri?
         Ohó — dosť ti bude rovných tridsať. Nuž veď všetky by dľa pravdy mali patriť mne. Ja som
         vychoval jalovicu, ja som ju kŕmil, ja som predal i oldomáš vypil — a žena mala by sa v
         peniazoch prehŕňať! Nechám si aspoň tri zlatky a vyplatím Jakuba, lebo mi na krk stúpa.
         Hej, Jakube, vyplatím ťa do grajciara, ó — neboj sa, vyplatím. Ale Krtovi nepoviem nič, ten
         by hneď po dedine rozbubnoval, ako klamem ženu. Nik nebude vedieť, len keď Jakuba
         vyplatím.“
   </p>
   <p>
    A susedia naradovaní, ako budú Evy klamať, poberali sa domov. Ale čože, Trnkovi je
         dobre, nemusí niesť domov hrnky, rajnice a iné pletky, lebo všetko to jeho žena zabrala.
         Horšie je s Krtom! Ukladá do tanistry jedno k druhému dva funty medu, sklenicu s octom a
         druhú s rybím tukom, zas sklenicu s petrolejom. No on vie, že by sa sklenice jedna o druhú
         potĺkli, i ukladá medzi ne bryndzu, mak, škoricu, lekvár, sviečku a iné kúpené veci. Na
         samý vrch vyloží veľké srdce so zrkadielkom a voňavé marcipány, čo za celý šesták bol
         kúpil. Budeže Eva rada, keď jej donesie toľkoto všeličoho. Či ho nemusí rada vidieť, keď
         takto stará sa o ňu? Naloženú tanistru uviazal na chrbát, zatiahnuc jej frumbie popod
         pazuchy a zviažuc ich na prsiach do hrubého uzla. Na uši čapicu, do pravej ruky čugaňu a v
         mene božom poberá sa preč. Predo dvermi čaká ho Trnka, ktorý prvý bol vyšiel z krčmy. Krt
         obzerá sa sem i ta, vpravo i ľavo, kde je jalovica; no nevidiac nič, pýta sa Trnku:
   </p>
   <p>
    „Kmotre, kde je jalovica?“
   </p>
   <p>
    Trnka mu ukazuje holé dlane:
   </p>
   <p>
    „Práve ste mi slovo z jazyka vzali. Ja som sa vás chcel to isté opýtať.“
   </p>
   <p>
    „Nuž veď ste ju sem na túto okenicu uviazali. Nuž či neviete, kam sa podela?“
   </p>
   <p>
    „Ťaj!“ škrabal sa Krt za ušima. „Veď ste ju vy uviazali. Akože ste ju to uviazali, há?“
   </p>
   <p>
    „Kmotríčku, verte: dobre. Keby som mal tu povraz a vy rohy, ukázal by vám, ako som ju
         priviazal.“
   </p>
   <p>
    „Mňa, mňa! Čo by ste mali viazať mňa? Mohli ste si hovädo radšej uviazať.“
   </p>
   <p>
    „Nuž veď som ju uviazal, veď som ju uviazal,“ a Trnka obchodil okolo krčmy, „ja neviem,
         ako sa mohla odtrhnúť. Ale tá sa neodtrhla, lebo tak by bol zostal aspoň kúsok z vôdzky,
         ale tu nezostalo nič. Kmotre, tú nám ktosi ukradol.“
   </p>
   <p>
    „Kmotre, to nepovedajte, lebo ja sa zbláznim od strachu. Čo by nám povedala moja Eva?“
   </p>
   <p>
    Trnka povie Krtovi:
   </p>
   <p>
    „Kmotre, poďme ju hľadať; veď len nepôjdeme domov bez nej!“
   </p>
   <p>
    A susedia pobrali sa dolu mestom. Ľudí už nebolo nikde vidno, po celodennom hluku
         nastalo všeobecné večerné ticho. Jarmočníci odišli domov a páni mešťania strážili pece, aby
         im niekam do Ameriky neutiekli. Ale predsa naši susedia idú stretnúť jedného mešťana
         mrhanovského. Práve ide popri nich, i pýta sa ho Trnka:
   </p>
   <p>
    „Švagre, nevideli ste tu rysavej jalovice? Je celkom červená, dolu chrbtom má biely pás
         a na čele lampáš, pol huby je tiež bielej.“
   </p>
   <p>
    „Ba som videl; práve takú, ako vy povedáte. Ani čo by jej bola z oka vypadla.“
   </p>
   <p>
    Oba susedia priskočili k nemu a vo zvedavosti chytili ho za kepeň. Krt podskočil na
         krivej nohe od radosti, že jalovica je už tu.
   </p>
   <p>
    „A kde ste ju videli?“
   </p>
   <p>
    „Pred obedom som bol na trhu medzi statkom, i videl som ju tam stáť.“
   </p>
   <p>
    Susedia, v nádeji oklamaní, pustili mešťanov kepeň. Krt bol by mohol čapicu i zahodiť,
         lebo od strachu mu zo štice len tak tieklo.
   </p>
   <p>
    „Pred poludním, pred poludním; ale tá sa stratila teraz, pred večerom.“
   </p>
   <p>
    „Teraz? A odkiaľ?“ pýta sa ich mešťan.
   </p>
   <p>
    Trnka sa zaokúňal; nechcelo sa mu povedať, že spred krčmy. No potom predsa vyznal:
   </p>
   <p>
    „Kým sme sa zjednali, vošli sme do krčmy…“
   </p>
   <p>
    Nedopovedal, lebo mu Krt skočil do reči:
   </p>
   <p>
    „A ja som už i vyplatil za ňu tridsaťtri zlatky.“
   </p>
   <p>
    Mešťan pozrel ostro na nich a pýta sa:
   </p>
   <p>
    „Aj oldomáš ste si vypili, však?“
   </p>
   <p>
    Susedia neochotne prisviedčali mu:
   </p>
   <p>
    „Vypili, vypili.“
   </p>
   <p>
    „A musel byť hodný, keď vám i jalovicu ukradnúť mohli. Teraz si ju hľadajte. Štyria
         Pucovci ju na kolíkoch niesli.“
    <sup>
     [
     <a class="footnote" href="#ftn.d56e756" name="d56e756">
      7
     </a>
     ]
    </sup>
   </p>
   <p>
    A pán mešťan smial sa na susedoch. V Krtovi zovrela žlč, i kričí za ním:
   </p>
   <p>
    „Ty si veru Pucovec!“
   </p>
   <p>
    Pobrali sa dolu mestom ďalej. Stretli akéhosi dedinčana. Krt povie Trnkovi:
   </p>
   <p>
    „Kmotre, spýtame sa tohto; tento azda nebude taký sprostý ako ten mešťan.“
   </p>
   <p>
    I obrátil sa Trnka k dedinčanovi:
   </p>
   <p>
    „Švagre, nevideli ste tu niekde rysavej jalovice?“
   </p>
   <p>
    „Akú jalovicu? Ja neviem, čo za jalovicu.“
   </p>
   <p>
    „Bola červená ako plameň, dolu chrbtom biely pás a na hlave lampáš. Kým sme sa jednali,
         kamsi sa podela.“
   </p>
   <p>
    Dedinčan sa poškrabal za uchom, bodol pár ráz palicou do zeme, usmial sa pod nos a
         povedal:
   </p>
   <p>
    „Ja viem, kde je vaša jalovica.“
   </p>
   <p>
    Krtovi odľahlo, akoby mu kameň bol padol zo srdca, priskočil k dedinčanovi a div ho
         neoblapil od radosti.
   </p>
   <p>
    „Nuž viete, švagorko? Povedzte, kde je, a dáme vám náleznô.“
   </p>
   <p>
    „Vaša jalovica alebo leží, alebo ide, ak nestojí.“
   </p>
   <p>
    „Poďte, kmotre,“ ťahá Krt Trnku za halenu. „Poďte, toto sú pohania. Vysmievajú sa z
         nešťastia iných ľudí. Najprv človeka okradnú a potom vysmejú. To je po kresťansky?“ obrátil
         sa s otázkou k dedinčanovi.
   </p>
   <p>
    No ten už kráčal v inú stranu, ale teraz sa obrátil k verným susedom a volal na nich:
   </p>
   <p>
    „Len jej rohy hľadajte. Keď tie nájdete, už akoby ste ju mali.“
   </p>
   <p>
    Susedia sa mu ani neohlásili. Len Krt sa prihovoril Trnkovi:
   </p>
   <p>
    „Kmotre, my ju už nenájdeme.“
   </p>
   <p>
    „Veru nenájdeme,“ prisvedčil s povzdychom Trnka.
   </p>
   <p>
    „Bože, bože, čo mi povie Eva? Oh, oh, čo som nepojal na jarmok i ju? Čo som len šiel
         sám? Tá mňa dočista zabije.“
   </p>
   <p>
    „No, a moja!“
   </p>
   <p>
    „Horký vaša, čože vaša! Ale moja! Ó, vy neviete, aký má dlhý jazyk!“
   </p>
   <p>
    „I moja má dlhočizný, ani deň na Jána.
    <sup>
     [
     <a class="footnote" href="#ftn.d56e810" name="d56e810">
      8
     </a>
     ]
    </sup>
    Mohli by ste sa ním tri razy opásať.“
   </p>
   <p>
    „Nuž i vaša má taký? Hm, hm,“ pohmkal si Krt. „Ale mojej je i podrezaný.“
   </p>
   <p>
    „No a mojej naostrený. Viem, že si ho brúsi od rána.“
   </p>
   <p>
    Takto žalujúc sa jeden druhému, šli dolu Mrhanovom. Nevedeli žiadnej rady v tejto veľkej
         biede. Konečne Trnka povie Krtovi:
   </p>
   <p>
    „Kmotre, poďme k richtárovi. Oznámime mu, čo sa nám stalo. Keď je richtárom, musí
         vedieť, čo sa v meste robí.“
   </p>
   <p>
    „Ozaj, ozaj, poďme!“
   </p>
   <p>
    I išli k trhovému richtárovi, lebo v Mrhanove majú troch richtárov. Jeden nad mestom, čo
         i hodinám môže rozkazovať; druhý nad poľom a horou; tretí nad jarmokmi.
   </p>
   <p>
    Trhový pán richtár mal dnes mnoho práce, preto sedí si teraz pri ohnisku, ale
         neoddychuje. Oblečený je v sviatočný šat, obuté má kordovánky. Na kolená prestrel si ženinu
         zásteru, aby nové nohavice ušetril, lebo práve chytil sa do plátania krpcov. Pán richtár,
         vytrhnutý z pilnej roboty, pýta sa do izby vkročivších susedov:
   </p>
   <p>
    „Čože by ste radi? Vari ste sa popriečili a prišli ste na ponos?“
   </p>
   <p>
    „Ó, nie, my sme sa nezvadili, lebo sme duchovní kmotrovia,“ odpovedá Trnka. „Ale
         jalovica nám zhynula, i hľadáme ju. Či by ste nevedeli, kde je?“
   </p>
   <p>
    Pán richtár odložil krpec na lavicu, sňal z očí okuliare a celkom ľahostajne im
         odpovedá:
   </p>
   <p>
    „Ja neviem, kde vaša jalovica; ja som ju nemal na motúzku uviazanú.“
   </p>
   <p>
    Trnka i Krt poškrabali sa za ušima. Bolo im dosť mrkotno, keď počuli, že ani richtár
         nezná nič o zhynutej jalovici. Domrzený Trnka naskočí teda na pána richtára:
   </p>
   <p>
    „Nuž to vy neviete, ani čo sa v meste robí?“
   </p>
   <p>
    „Ku mne veru neprišiel zlodej oznámiť, že vám chce jalovicu ukradnúť. A ktorému z vás
         patrila?“
   </p>
   <p>
    Krt sa ohlási:
   </p>
   <p>
    „Tuto kmotrovi Trnkovi.“
   </p>
   <p>
    „Ba moja nie, ale vaša.“
   </p>
   <p>
    „Ej, akože by moja! To bola vaša.“
   </p>
   <p>
    „Ja už mám peniaze za ňu. Teda je už nie moja.“
   </p>
   <p>
    „Teda mi dajte jalovicu, keď máte peniaze.“
   </p>
   <p>
    „Ja jalovicu nemám, teda vám ju nemôžem dať…“
   </p>
   <p>
    „Vráťte mi teda peniaze.“
   </p>
   <p>
    „Vráťte vy mne zas jalovicu. Tak pekne, z ruky do ruky.“
   </p>
   <p>
    „Kmotre, povážte, či ja môžem vám jalovicu vrátiť, keď ste mi ju neoddali? Čo sme
         neprijali, to ani dať nemôžeme.“
   </p>
   <p>
    „Ba ste museli prijať, keď ste mu peniaze za ňu vyplatili,“ nadhodil konečne pán
         richtár.
   </p>
   <p>
    „Neprijal som nič, len som zaplatil.“
   </p>
   <p>
    „To ste mačku vo vreci kúpili, a kým ste sa jednali, zlodej vzal.“
   </p>
   <p>
    A pán richtár zasmial sa na Krtovej biede. Trnka od radosti rástol, že má aspoň groše.
         Krt bol by zas do myšacej diery vošiel od hanby a ľútosti, že do sveta vysypal svoje
         peniažky. Na čele sperlil sa mu pot, a v ňom každý vlas sa kúpal, ani čo by ho bol horúcou
         vodou oblieval. Keď pomyslel na stratenú jalovicu a Evu, zuby mu od strachu zdrkotali. Hoci
         mu prvej bolo v hlave hmlisto, teraz sa mu dôkladne rozbrieždilo, ani čo by opitého uložil
         do kvetúcich konopí. Začal pekným spôsobom dorážať na kmotra:
   </p>
   <p>
    „Kmotre, viete, kto som, čo som. Povážte, že Eva miesto kravy mňa priviaže k žľabu a
         tieskom zabije. Áno, zabije dočista, ak prídem bez peňazí. Vráťte mi moje peniaze.“
   </p>
   <p>
    „Kmotre, a vy myslíte, že moja by ma za sklo položila, kebych bez peňazí a jalovice
         prišiel?“
   </p>
   <p>
    „Rozdeľme sa teda s peniazmi,“ navrhoval Krt.
   </p>
   <p>
    „Dobre, ja pristanem, ale vy dajte najprv mne polovicu jalovice.“
   </p>
   <p>
    „Ale jalovica nenie moja.“
   </p>
   <p>
    „Ba je vaša,“ tvrdil Trnka.
   </p>
   <p>
    „Ba je nie jeho,“ ohlási sa pán richtár, „veru tá jeho nezovie pánom. Tá je zlodejova.“
   </p>
   <p>
    Krt sa mrzute poškrabal za uchom. Už mu plač začal koniec nosa štekliť.
   </p>
   <p>
    „Pravdaže je nie moja, preto si pýtam nazad peniaze.“
   </p>
   <p>
    „Hja, ale ja peniaze nedám, lebo tie sú moje.“
   </p>
   <p>
    Krt i od ľútosti i od hnevu začal skoro plakať. Skočil k Trnkovi a volá naň:
   </p>
   <p>
    „Ani jalovice, ani peňazí, ani nič! I ubijú človeka, i plakať mu nedajú. Ej, Eva, Eva,
         čo som ja urobil! Načo som ja šiel samotný na jarmok? Načo som kupoval jalovicu od takéhoto
         mrcha človeka? Načo som sa spriahol s takýmto pohanom? Ach, Eva moja radostná, už som tam!“
   </p>
   <p>
    Pri ostatných slovách slzy ako hánky padali mu dolu neoholenou tvárou.
   </p>
   <p>
    „Vidíte,“ povedá pán richtár, „máme sa najprv obzrieť o statok a len potom o hrdlo. Mali
         ste si jalovicu zabezpečiť, a len potom oldomáš piť; lebo jalovica má nohy, tá ľahko
         utečie, ale sklenica neutečie.“
   </p>
   <p>
    „Pán richtár, vy len tomuto chytáte stranu, a mne nie. Ja mám mrcha ženu: ak bez peňazí
         sa domov vrátim, dá mi do týždňa slanú vodu chlípať a bude sa vadiť, až mi uši opuchnú od
         počúvania. Ale ja ju len sem, k vám, pošlem.“
   </p>
   <p>
    „Kmotre, pánu richtárovi poctivosť, i mne poctivosť! Čo ste ma do krčmy zajali? Keby nie
         vy, mohol som už byť doma. Ja idem — čo tu budem robiť? Dobrú noc, pán richtár!“
   </p>
   <p>
    A tak Trnka odišiel, za ním pobral sa i Adam Krt. Na ulici sa zas zišli. Krt chytil
         Trnku za halenu a začal ho prosiť:
   </p>
   <p>
    „Kmotre, sme susedia, duchovní kmotrovia: zas sa máme pohnevať?“
   </p>
   <p>
    „Vidíte, vy začínate hádku. Dajte mi pokoj, a budeme zas dobrí.“
   </p>
   <p>
    „Kmotre, vráťte mi mojich triatridsať, čo som krvopotne vyrobil. Viete, že mne kozy
         neorú.“
   </p>
   <p>
    Trnka mu s hnevom odpovedal:
   </p>
   <p>
    „A mne vari capy bránia? Nejeden raz doniesol som mojej jalovici sečky, kým som ju
         vyriadil, a teraz by som ju mal niekomu darovať! Veď vy sa nazdávate, že mne pečené holuby
         letia do úst. Čo vypytujete toľko akési peniaze? Choďte si radšej od zlodeja vymáhať
         jalovicu. To!“
   </p>
   <p>
    Teraz už i Krt zbĺkol spravodlivým hnevom a skríkol na suseda:
   </p>
   <p>
    „Lakomec, nejdem ďalej s tebou! Veď ti moja žena ukáže — ej, ukáže!“
   </p>
   <p>
    „A moja ti vari odpustí! Ty me-e-ek!“
   </p>
   <p>
    A Trnka zamekotal, akoby človek Krtovu kozu počul.
   </p>
   <p>
    Ani Krt neodpustil, skríkol naň:
   </p>
   <p>
    „A ty kikirikí!“
   </p>
   <p>
    Tak sa rozišli dobrí kmotrovia. Krt šiel vopred a Trnka poostal za ním. Dnešné mernô
         teda bolo im daromné, akoby peniaze bol dolu vodou pustil. Krt, idúc hore mestom a vidiac,
         že Trnka tiež kráča za ním, obrátil sa a zavolal:
   </p>
   <p>
    „Kikirikí!“
   </p>
   <p>
    A kmotor sa mu ohlásil:
   </p>
   <p>
    „Me-e-ek!“
   </p>
   <p>
    A hore celým mestom ohlášalo sa: „Kikirikí!“ A zápäť za tým: „Me-e-ek!“
   </p>
   <p>
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e756" name="ftn.d56e756">
        7
       </a>
       ]
      </sup>
      <span class="emphasis">
       <em>
        štyria Pucovci ju na kolíkoch niesli
       </em>
      </span>
      — obyvatelia Pucova,
               obce v dolnokubínskom okrese, ktorým sa pripisujú smiešne vlastnosti
     </p>
    </div>
    <div class="footnote">
     <p>
      <sup>
       [
       <a class="para" href="#d56e810" name="ftn.d56e810">
        8
       </a>
       ]
      </sup>
      <span class="emphasis">
       <em>
        deň na Jána
       </em>
      </span>
      — 24. jún (rovnodennosť)
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e946">
       </a>
       — 6 —
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Adam Krt so zvesenou hlavou kráča k svojej dedine, Adamovciam. Hlava mu oťažela od
         užitých oldomášov a od starostí a trápenia. Nedbal by ju niekam oprieť a pospať si. No ale
         má do snehu ľahnúť? Nie do snehu, nie ľahnúť; zápasí celou silou s ťažkou cestou, konanou
         uzučkým, vyhladeným chodníkom. Nohy sú ako centy, ani čo by tie súkenné kapce boli podbité
         olovom a železom. Do nich vliezol užitý trúnok a zaputnal ich. Nohy podkľakujú, lecikedy i
         ušmyknú sa do kyprého snehu, no tu nadloží sa čugaňa a zachráni svojho gazdu od pádu. Tá mu
         slúži za tretiu nohu. Nie, nedal by ju ani za zlého somára.
   </p>
   <p>
    Ťažká chôdza rozohriala ho a oldomáše zaľahli mu v hlave. Čím ďalej kráčal, tým menej
         bol povedomý samého seba. Všetko sa mu pomútilo v hlave; nezná, či sníva a či v skutočnosti
         kráča; len udalosť s jalovicou nezišla mu z umu. Jalovica, kmotor Trnka sú tie predmety,
         ktoré v jeho hlave strašia; niekedy zjaví sa mu i Eva, a vtedy mráz ho predchodí. Kráča
         zvoľna, z nohy na nohu, a odvráva si:
   </p>
   <p>
    „Ty si kmotor? Hej, zlodej, psovi budeš kmotrom a nie mne! Preňho predať kozu, a teraz
         ma pripraví i o tridsať. — Ozaj, koľko som mu vyplatil? Tridsať, jeden, dva, tri; hej,
         tridsať. Oldomáš s ním tri rimské a so Šmálkom dva, to je päť. Tak, tak, päť rimských. Eva,
         Eva, ale ma čakáš? Hej, vediemže ti za jalovicu. Hahaha! Jalovicu vediem. Ale, Evička, tá
         sa ti bude tvrdo dojiť. Nech som Kubo, tvrdo! Ale ťa nebude kopať — ó, nie, neboj sa, ani
         ti nevyleje pri dojení mlieko. Ó, nevyleje. A ľahko sa bude od nej mútiť, aspoň neustaneme
         pri ňom. Ale načo by nám bola tá krava? Kto by jej trávu nosil? Tebe, Evička, škoda by bola
         s tým sa zapodievať. A kto by jej v zime sečku rezal? Ja veru nie, a ty, Evička, tiež nie!
         Aspoň strigy nebudú mať čomu u nás porobiť, to už sa nebojím. Ale Trnka je zlodej, cigáň,
         mrcha človek, o peniaze ma pripravil. Ten zlo-.“ Nedopovedal, lebo sa mu noha pošmykla.
         „Ale kde je? Či ide, či zostal v meste? Nože sa obzrime!“ A Krt, obzrúc sa, videl Trnku asi
         na dve strelenia kráčať.
   </p>
   <p>
    Krt dochodí k plotu, nad ktorým úzka lavička; na druhom brehu stojí stará, bútľavá vŕba.
         Krt, pozrúc na lavičku, vidí, že mu pred očima tancuje. Nemôže nijako vykročiť na ňu. Čo
         raz podvihne nohu, to mu kročí mimo.
   </p>
   <p>
    „Lavička, netancuj, pekne stoj, aspoň kým ja prejdem. Ale tamtoho, čo príde za mnou,
         zhoď ta, do vody!“
   </p>
   <p>
    A Krt pekne, pomaly ako malé dieťa, keď sa učí behať, vymeriava rovné kroky po lavičke.
         Pri každom húta, ako má nohu položiť, až šťastne prešiel na protejší breh.
   </p>
   <p>
    „Tak už som tu! Chvalabohu, že ma lavička nezhodila; nebol by to užitočný kúpeľ.
         Odtiaľto pôjdeme voľne, z nohy na nohu. Och, Eva, Eva, čo ti odpoviem, keď budeš pýtať
         peniaze? Och, och! Chvalabohu, že som kúpil srdce. Keď prídem, sadnem k stolu a poviem jej:
         ,Na, Evička, kúpil som ti srdce, i za šesták marcipánov.‘ Kým to zje, za ten čas na peniaze
         zabudne.“
   </p>
   <p>
    Hľa, tu je bútľavá vŕba. Vôkol nej krovie, prez ktoré Krt razí si cestu, idúc uzučkým
         chodníkom. Obzerá sa vpravo i ľavo, či nevidí niečo zlého, lebo všetci Adamovia v
         Adamovciach i všetky Evy povedajú, že tu žena bez hlavy mátava. Obzerá sa Krt, obzerá, či
         ju niekde nezazrie, no nikde nič. Ej, ba horký nič! Hľa, tamto vrbina sa trasie, z nej
         zamrznutý srieň sype sa dolu. Spomedzi krovia vyredikalo sa čosi, rovno Krtovi zastanúc
         cestu. Niet pochybnosti, to je oná mátoha. Zjavila sa mu preto, že Krt nechcel nikdy uveriť
         iným, keď o nej vyprávali. Ruky tenučké ako paličky, ale hrdlo dlhočizné-dlhé, dlhšie než
         ostatok tela. Mátoha rovno oproti Krtovi rozšíri ramená, akoby ho objať a so sebou vziať
         chcela. No nemôže sa akosi až k nemu dopraviť, lebo hodí sa vše na zem, až zamrznutý sneh
         od toho pádu zvrždí. Krt vidiac nerovné, prežehnal sa po kresťansky. Zuby mu od strachu
         drkotali, takže jeden na druhý ani nestačil dopadať. Adam mlčí, len sám v sebe myslí:
   </p>
   <p>
    „Pane bože, to je mátoha! A ako sa hádže, a ide rovno ku mne. Och, Eva, Eva, už som tam!
         Nikdy ma viac neuvidíš. Škoda peňazí a nového kožúška, čo mám na sebe!“
   </p>
   <p>
    A Krt, vidiac, že žena ide k nemu, začal ustupovať k bútľavej vŕbe. Tam sa mienil pred
         ňou schovať. Mátoha rovno za ním. Krt sa oprel o vŕbu a zvolal na mátohu:
   </p>
   <p>
    „Kto si? Ak si dobré, povedz, a ak zlé, nepochodíš dobre!“ A ukázal jej svoju ťažkú
         čugaňu.
   </p>
   <p>
    Mátoha vyskočila vozvysok a padla na zem, aká dlhá bola. Krta opustila všetka smelosť,
         skrčil sa a hľadal bútľavý otvor vŕby. Na šťastie otvor bol veľký a Krt malý, i tiahol sa
         do vŕby, a to tanistrou vpred, aby sa jej dajak neuškodilo. Ako sa tak title, nohy sa mu na
         chodník uvezú, a milý Adam je už, chvalabohu, dnu. Búšil sa hlavou o vŕbu, ba aj tanistru
         pritisol chrbtom o vnútro vŕby, i schrapšťalo mu to v nej, ako čo by roztrhol razom pol
         štvrtníka orechov. No on je len rád, že sa pred mátohou ukryl. Ale tá ešte posiaľ neodišla,
         ba kníše sa mu pred očima zboka nabok. Vypne sa, vyskočí a hodí sa Adamovi na kolená, ktoré
         v otvore vŕby ako krosna postavil. No ten sa pochlapí, chytí čugaňu a prásk po mátohe.
         Mocný úder zadunel na jej dlhom hrdle, ktoré sa jej rozsypalo a odpadlo, i pádi od vŕby
         mátohin krátky driek, ometajúc dlhým chlpatým chvostom. Bol to pes, dlhé hrdlo bola dbanka.
         Pes vošiel niekam do kuchyne a chcejúc mlieko vychľaptať, vopchal hlavu do dbanky; no
         nemohol ju stadiaľ vytiahnuť. Nevediac si rady, bežal poľom, až ho Krt od nej oslobodil.
   </p>
   <p>
    Krt, vidiac, jak udatne bojoval s mátohou, vykríkol:
   </p>
   <p>
    „Hej, nebudeš ty mňa viac mátať! A jak chytro sa premenila vo psa, keď som ju čugaňou
         obdaril. Najhlavnejšie je: nebáť sa nikdy.“
   </p>
   <p>
    Prestrašený Adam chytro sa pozbieral. Vo vŕbe zostala po ňom hodná mláka, ba i dolu
         kožúškom dosiaľ mu akási masť kvapká. Krt sa berie ďalej, avšak nohy už oťaželi, nevládali
         chytro kráčať. Hlava chcela ísť, dosť sa vopred nadchyľovala, ale tie nešťastné nohy miatli
         sa mu popri čugani. Chodník mu je tiež priúzky, i zachodí pozaneň do čerstvého snehu, ktorý
         sa mu i za sáry tisne. Krt je úplne spitý. Čisté povetrie rozobralo ho a dodalo mu. V hlave
         sa mu myšlienky pomiatli, no nezabudol ešte o stratenej jalovici; kráča ďalej a odvráva si:
   </p>
   <p>
    „Hoj, chvalabohu, dedina je tu! Vidím už vežu. Ach, pospímže si po takejto ceste! Ale
         Eva! Ach, Eva, Eva, čo ja budem robiť? Ani kravy, ani peňazí. Čo ti poviem, keď prídem
         domov? Oj, nebojím sa, nesiem ti srdce i marcipány, ty to rada. Keby jej bol len ešte šatku
         kúpil. To rada má, aj oko by si dala za takú olejkovanú vyklať. A mohol som radšej jej
         kúpiť, než Šmálkovi a Trnkoví oldomáš. Hej, Trnka, kmín, zlodej; počkaj si ho!“
   </p>
   <p>
    Krt už vchodí práve do dediny. Ide od kraja do kraja, akoby celú cestu mal v árende.
         Prple sa v čerstvom snehu, akoby celú cestu chcel svojimi kapci preniesť. Akoby s niekým
         šiel, rozkladá si rukami:
   </p>
   <p>
    „Veď ja viem, kde mi je dom. Najprv je môj a potom Trnkov. Ale môj je trochu inakší, mám
         pred ním nové vráta, mne ani vtáča do dvora nepreletí. Trnka, babrák, nemá závristý dvor.
         Kdeže je môj? Aha, tu je! Oj, nové vráta zabeleli sa mi. A v oblokoch sa ešte svieti. Eva
         ma čaká. Ach, Evička moja, nuž ma ty čakáš? Teraz len hore, na podstenu. Tak, tak, len
         pomaly. Najtiaž ta vyjsť, človek je už akoby v izbe. Ale kto rozlial vodu, a to pred samou
         podstenou? Vari si to ty, Eva, aby som ti tu padol a hrnčeky pobil. Oj, ja nepadnem. Adam,
         pozor na ľade; Krt, pozor, aby si nepadol! A ty, čugaňa, drž. Tak, tak, tak! No — už som
         tu, už som na podstene. Pozrimeže, čo tá Eva robí, prečo tak dlho svieti? Potichu, len
         oblôčkom kuknime, aby nás nezbadala. Aha, aha, ako si sedí a pradie. Ach, moje nebožiatko,
         ono mi pradie. Ale to nie moja Eva. Nech som Kubo — nie! Krt, Krt, kde sú ti okále, že si
         ju hneď nepoznal? Bože, strigy mi vzali Evu a miesto nej túto špatu dali! Veď je táto čertu
         podobná, a moja Eva je pekná. Mne sa všetko pozdáva, že je toto Trnkova žena. Nuž,
         pravdaže; hej, to je ona s takým roztľapkaným nosom. Ale čo chce v mojom dome? Trnkuľa, a v
         mojom dome! Už viem, oj, už viem! Akiste prišla žalovať Eve, že som s jej mužom pil. A veru
         to bude! Ale dobre, žaluj, a ja dbám! Hoj, moja Eva mi neurobí nič, nesiem jej srdce i
         marcipány. Ale keď mojej tu niet! Iba ak v posteli; už akiste bude spať, lebo si včas líha.
         Ale kde je posteľ? Nuž veď tu postele niet! Eva posteľ kamsi podela, lebo jej niet pri
         kozube. Ej, ba je tu, hľa, pri samom stole. Ale naša býva pri kozube. Iba ak by ju bola k
         stolu priložila dnes, keď mazala. Ale načo by to bola robila? Toto nie môj dom. Ja sa mu
         nepriznávam. Veď ani šidla niet do povaly zabodnutého, ani hodín. To nie môj dom. Poďme ho
         hľadať.“
   </p>
   <p>
    Krt skutočne sa pomýlil o jeden dom, lebo tento je Trnkov, ktorý tiež dal si predeň
         postaviť podjeseň nové vráta. Pravda, Krtovci neznali o tejto oprave ničoho, lebo v tuhom
         hneve ani nepozreli na Trnkovie dom. Krt sa pomýlil aj vtedy, keď hádal, že idúc z
         Mrhanova, najprv k svojmu príde domu. Ten pomer stál vtedy, keď sa vchodilo protivnou
         stranou do dediny, napríklad z Čepiaroviec. Nuž nedivme sa Krtovi, on chodí viac do
         Čepiaroviec na jarmoky než do Mrhanova; preto i dnes sa pomýlil, mysliac, že bol v
         Čepiarovciach. Keď zbadal, že poblúdil, poberal sa zo susedovej podsteny dolu na cestu.
         Kročí z podsteny na ľad a prv, než by bola čugaňa pomohla, bác! — zabil klin do zeme, ani
         čo by ho bol podťal. Udrel sa v chrbát, najväčšmi v to miesto, kde visela tanistra.
         Schrapšťalo to v nej znovu, ani čo by štvrtník orechov bol v zuboch roztĺkol. Krt sa
         horkoťažko pozbieral a krívajúc, poberal sa k vyšnému domu. Za každým krokom hrklo mu v
         tanistre, ani židovi, čo skupúva kosti.
   </p>
   <p>
    „No, tu je môj dom! I nové vráta sú tu. Ale akosi prešiel vyše Trnkovho a Trnkov niže
         môjho. Počkajte, ako voda tečie, to je najistejšie. Nuž keď ideme do Čepiaroviec, ideme
         najprv popri mojom, a keď do Mrhanova, popri Trnkovom. Ba nie, prv popri Trnkovom a len tak
         popri mojom. Ale čo, ten bol Trnkov a toto je môj. Ale či naozaj? Veď tu sa ani nesvieti, a
         moja Eva by nesvietila! To by bolo! Akokoľvek, tento dom je nie môj. Ja sa mu nepriznávam.
         Čo sa len od rána v týchto Adamovciach porobilo? Domy akosi popreskakovali. Ale zavolám do
         izby, povedia mi, čí sú.“
   </p>
   <p>
    A Krt zaklopal na tmavom obloku a zavolal na spiacich.
   </p>
   <p>
    „Hej, počujete, máte muža doma?“
   </p>
   <p>
    Rozospatá Eva, nemohúc sa chytro prebrať, odvetila:
   </p>
   <p>
    „Hej!“
   </p>
   <p>
    „Veď povedám, že to nie môj dom. Tu majú muža doma. A ja čí som muž? Odkiaľ? Iba ak by
         som sa do druhej dediny zatáral. Ach, bože môj, číže som? Ak mám čugaňu, Krt som, a ak
         palicu, Trnka som. Ale ja som predsa len Adam Krt, kapčiar z Adamoviec. Ale nezaškodí, keď
         sa opýtam ešte raz.“
   </p>
   <p>
    A Krt ešte raz zaklopal na oblok a zavolal do tmavej izby:
   </p>
   <p>
    „Ale naozaj vám je doma?“
   </p>
   <p>
    Z izby ešte raz ozvalo sa:
   </p>
   <p>
    „Hej!“
   </p>
   <p>
    Adam začal sa už pratať od obloka, bojac sa, že ho ešte ubijú, keď im sen kazí; keď v
         pitvornom bľachu zaškripel kľúč. Eva sa už spamätala, že muža nemá doma, i šla mu otvoriť.
         Keď prišla až k nemu, nachýlil sa k nej, prizerajúc sa jej pilne do tváre, akoby ju nemohol
         poznať. V tej neistote pýta sa jej:
   </p>
   <p>
    „Ktože ste?“
   </p>
   <p>
    „Ak chceš, sa ma mnoho nevypytuj! Ja viem, kto som; ale ty si zas dobral, že ani už
         nevieš, čí si.“
   </p>
   <p>
    „Oj, už som ťa po anjelskom hlase poznal, že si to ty: moja staričká.“
   </p>
   <p>
    „Len poď dnu, tulák, veď ma ty aj po metle poznáš, že som to ja.“
   </p>
   <p>
    „No-no-no! Len nebuď taká chytrá do bitky. I ja radšej dávam, než beriem.“
   </p>
   <p>
    Vošli do izby. Krt ledva sňal čapicu; hlava sa mu uchlopila ako šop. Každý vlas trčal
         osobitne. Potočil sa raz-dva a ustatý s tanistrou i v halene zavalil sa na lavicu k stolu.
   </p>
   <p>
    Eva od jedu osinela ako šata. Skočí k mužovi, zodeje mu halenu a pozerá do jeho tváre.
   </p>
   <p>
    „No, ale si hodný ako kšu. Veď ty, človeče, petrolejom smrdíš!“
   </p>
   <p>
    Muž sa pekne na ňu usmial. No bolo jej poznať, jak nedobre jej padá hľadieť naň. On
         odpovedal:
   </p>
   <p>
    „Čo nosím, musím tým aj smrdieť. Ale aj izba smrdí vápnom a mazivom. Fuj!“
   </p>
   <p>
    Neuspokojená týmto vysvetlením, odväzuje mu frumbie a sníma tanistru dolu. Pozrie dnu,
         no okrem pár papierikov a hŕbky črepov nevidí tam nič. Adam jej vezme z ruky tanistru a
         pozerá do nej. Vytiahne z nej mastný papier, v ktorom je čosi zakrútené. To je marcipán,
         omastený petrolejom a fištrónom.
    <sup>
     [
     <a class="footnote" href="#ftn.d56e1038" name="d56e1038">
      9
     </a>
     ]
    </sup>
    Krt chce ním začať, aby ženu udobril.
   </p>
   <p>
    „Vidíš, Eva, ty na mňa kričíš nič po nič. Ja som ti nikdy ešte neublížil, ale vždy na
         rukách nosil. Aj teraz som ti kúpil marcipán. Na, vezmi!“
   </p>
   <p>
    A podáva jej už z papiera vykrútené čosi, čo bolo rozmäknuté.
   </p>
   <p>
    „To si ty zjedz. Veď smrdí fištránom.“
   </p>
   <p>
    „Ale tebe dnes akosi všetko smrdí, tu petrolejom, tu fištránom. Do marcipánov len nelejú
         fištrán? Len zavoňaj, ako vonia pieprom.“
   </p>
   <p>
    Krt hľadá v tanistre i srdce. No nikde ho niet. Na samom dne jest pár omrviniek z neho.
         I chváli sa jej:
   </p>
   <p>
    „Žena i srdce som ti kúpil. A to aké: so zrkadlom!“
   </p>
   <p>
    Miesto srdca vytiahol bryndzu v mastnom papieri zavinutú.
   </p>
   <p>
    „Tu je bryndza na zaliepance!“
    <sup>
     [
     <a class="footnote" href="#ftn.d56e1061" name="d56e1061">
      10
     </a>
     ]
    </sup>
   </p>
   <p>
    „Ale ty sám si ich budeš jesť. Ja veru nie!“
   </p>
   <p>
    A vytrhla mu tanistru z ruky. Obzerá bryndzu, no smrdí petrolejom. Rozhnevaná sťa fúria,
         hodila sa k nemu, jej prsty lietali a mihali sa mu popred oči. Adam nadchýlil hlavu a
         zažmúril oči, čakajúc, kedy mu na hlavu jej dlaň dopadne. No Eva neurobila mu nič, len
         prehrebá v tanistre a vyťahuje zbytky potlčených fľašiek a nakúpeného tovaru. Horké slzy
         kanú jej lícami. Na muža ani nepozrie, lebo ak by to urobila, vzkypela by v nej krv a bolo
         by s ním zle.
   </p>
   <p>
    Dlhá cesta, prekonané námahy, nemierne užitý nápoj a náhla premena náteplia dotkli sa
         Krta mocne, takže upadal pomaly v ťažký sen. A preto čo by koľko žena kričala, on z toho
         nerozumie nič, len z polosna zamumle pod nosom pár nesúvislých slov. Mihalnice sú ako z
         olova, zaťaželi jedna na druhú, a milý Krt odfukuje si už, ani čo by ho bol ukolísal.
         Nevyzlečený vyvalí sa na lavicu za stôl a chrápe, ani čo by drapačky driapali. Zarmútená
         Eva tiež zadusila svetlo a ľahla si. No dlho roj nepokojných a trápnych myšlienok zaháňal
         žiadúci sen z jej oka. Konečne nado dňom čosi zasnula, ale i to bol sen viac unavujúci než
         občerstvenie poskytujúci.
   </p>
   <p>
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e1038" name="ftn.d56e1038">
        9
       </a>
       ]
      </sup>
      <span class="emphasis">
       <em>
        fištrón
       </em>
      </span>
      — rybí tuk
     </p>
    </div>
    <div class="footnote">
     <p>
      <sup>
       [
       <a class="para" href="#d56e1061" name="ftn.d56e1061">
        10
       </a>
       ]
      </sup>
      <span class="emphasis">
       <em>
        zaliepance
       </em>
      </span>
      — koláče plnené zeleninou
     </p>
    </div>
   </div>
  </div>
  <div>
   <div class="titlepage">
    <div>
     <div>
      <h2 class="title">
       <a name="d56e1076">
       </a>
       — 7 —
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Bolože dobre Krtovi, kým snil. Zabudol na všetky neresti a biedy svojho života. Veru by
         nedbal, čo by mohol do súdneho dňa takto za stolom ležať a tak milé snívať. Veď sa mu
         prisnilo, že jalovica je tu a že ju sám doviedol domov. Ešte keď sa prebudil, držal päsť
         mocno zavretú, aby sa mu z nej nevytrhla. Snívalo sa mu, že fľašky sú celé a všetok tovar v
         poriadku. Slovom, Krt, kým snil, bol ako v nebi. Ešte i keď prebudil sa a videl Evu už
         sedieť pri stole a priasť, uspokojený sám so sebou usmieval sa na ňu. No trhol sa na tvrdej
         lavici, vidiac, na žŕdke zavesenú včerajšiu tanistru s veľkým mastným fľakom a na stole
         paklíky včera kúpených a potom umačkaných drobností. A keď teraz už pozrel lepšie na Evu a
         jej do červena vyplakané oči a smutnú tvár: verte mi, smiechoty mu prešli, ba šlo i jemu
         skoro do plaču. Ľutoval úprimne všetky včerajšie priestupky svoje, sám sebe nadával v duchu
         do ožranov a naničhodníkov a dva razy sa pošepky zaprisahal, že viac nikdy rozólišu piť
         nebude, a čo by celá rieka ho tiekla. Ale čo mu to už dnes osoží? Či si za to kúpi čo i len
         zápaliek, nieto jalovicu? Svedomie mu správne vytýkalo, že včera ráno mal si to predsavzať
         a vykonať.
   </p>
   <p>
    Rozmýšľal, ako by mohol ženinej kázni ujsť. Utíšil sa za stolom, nechcejúc vyjadriť, že
         je už hore. No zaspať nemožno. Čo Eva raz vzdychla, to ho zakaždým bodlo, akoby ho bol ovad
         uštipol. Neopovážil sa ani údom pohnúť, hoci holá lavica dosť omínala ho. Tak sa cítil,
         akoby ležal v tŕni. Ani len nedýchol hlasito, aby neobrátil na seba pozornosť ženinu.
   </p>
   <p>
    Adama prešiel mráz, lebo Eva šibla už raz okom za stôl, chcejúc snáď presvedčiť sa, či
         jarmočník ešte spí. Jeho predtým otvorené oči bleskurýchle zapreli sa a tvár, ako len
         možno, je vážna a spokojná. Od týchto čias neopovážil sa otvoriť oči, bojac sa, že Eva
         zbadá jeho bdenie a začne mu čítať lekciu. So zavretými očima vzdychá sám sebe:
   </p>
   <p>
    „Bože, bože, čo som to porobil! Achach, ako pozriem Eve do očí? Čo len fľašky a hrnček,
         to je ešte málo, ale tridsaťtri zlatky a oldomáše! Ach, ja som do kúpy nešťastný, mne
         nehodno po jarmokoch chodiť. Raz kúpim starú kravu, raz ukradnutú jalovicu. Veď som ja
         zasial peniažky! Ja troviteľ naničhodný, sprostý ako obuch! Ale ja utečiem, pôjdem v kraj
         sveta, nech potom v Adamovciach šije pančuhy, kto chce. Keby len Eva vymkla nohy z izby,
         ale tu sedí.“
   </p>
   <p>
    A Eva sedí a pilne pradie. Lecikedy utrie si slzu, ktorá sa jej po istých prestávkach z
         oka derie.
   </p>
   <p>
    „Ach, ako plače, nebožiatko! A ešte ani o jalovici, ani o oldomáši nevie. Ó, ja biedny
         človek, ako jej to vypoviem? Čo jej poviem, keď bude peniaze pýtať? Ja sa pominiem od
         žiaľu.“
   </p>
   <p>
    No Adam nemohol tiež do večera ležať. Hodiny ukazujú štvrtú, treba už vstať. Dvíha sa
         teda; najprv, pravda, ťažkú, ubolenú hlavu. Čo len hlava, bez tej by sa obišiel, ale
         peniažky!
   </p>
   <p>
    Chytro sa obliekol, kľakol k stolu a nábožne sa modlí. Nikdy mu modlitba tak zo srdca
         neprýštila sa ako dnes; prosí z neba pomoc v tejto veľkej biede. Modlí sa dlho-dlho, skoro
         dva razy toľko ako inokedy, len aby zvadu odtisol. No ani modliť nemohol sa do večera,
         vstal od stola a bral sa do práce. Riadna ranná práca jeho bývala: švábku škrabať. Inokedy,
         pravda, kým sa chytil do toho, mohol by i desať ráz naškrabať; musel sa vše aspoň tridsať
         ráz vytiahnuť a tridsať ráz zazívať, akoby bol chcel tú neškrabanú švábku i s opálkou
         zjesť. Eva sa ho vše natisla do tej práce ako nadutý mechúr do vody. No dnes nemusela mu
         ani slovom rozkazovať, lebo sám od seba chytil sa do práce. Inokedy musela mu navyberať čo
         najväčšej švábky, len aby sa s tým nemilým škrabaním čím skôr odbavil. Dnes navyberal si
         samého drobizgu a pokorne sadol na nizučký stolček. Škrabe pekne, dočista; vyberá i z
         jamiek, len aby Eva bola s ním spokojná a nemala príčiny zadrapiť sa doň.
   </p>
   <p>
    A ona len pradie a pradie, ani len nepozrie na muža. No Adam vie, že neujde jej jazyka,
         že Eva už len nad tým premýšľa, ako začať harmatanec. Aby sa kázeň odtisla, začal spievať
         rannú pieseň. Inokedy i Eva chytila sa a obom to išlo lepšie než samému Krtovi, ktorý má aj
         tak mizerný, zachrípnutý hlas. No dnes ona mlčí ako ryba, a sedí ticho ako krapeň na
         paňvici. A tak milý Krt spieva a zaťahuje si sám, len lecikedy kohút z pánta jedným
         kikirikí zamieša sa mu do remesla. Švábky je už dosť, treba rozložiť oheň a k nemu panvu
         pristaviť. To všetko vykonal Adam sám. I piesne mu vyšli, lebo viac ich už nevedel
         naspamäť. Sadne k stolu — práve proti žene — a chytí sa prišívať opätok na jeden už ináč
         vyhotovený kapec. Na škutinu pripevnené dratvy zručne si preťahuje.
   </p>
   <p>
    Eve je už slovo na jazyku; len nevie, ako má začať. Krt previnil včera toľko, že ťažko
         jej vynájsť ten najťažší priestupok. Keby bol jedno previnil, iste by sa už bolo sprášilo
         na ňom.
   </p>
   <p>
    Krt trpezlive čaká začiatok. Čím ona väčšmi s kázňou odťahuje, tým väčší strach zmocňuje
         sa ho, lebo vie, že tým ostrejšia bude ona.
   </p>
   <p>
    Tak nadišiel konečne smutný okamžik. Eva začala, ale len otázkou.
   </p>
   <p>
    „Šiel si len sám z jarmoku?“
   </p>
   <p>
    Muž ochotne odpovedá:
   </p>
   <p>
    „Hej, sám ako palec; živej duše nešlo so mnou.“
   </p>
   <p>
    „To verím, lebo všetci poriadni ľudia za vidna sa poberajú z jarmoku a netúlajú sa po
         nociach ako ty. Noc má svoju moc.“
   </p>
   <p>
    Krt, ako napravený hriešnik, povzdychol zhlboka.
   </p>
   <p>
    „Povedz mi, človeče,“ pokračovala Eva, „čo si tam robil do polnoci?“
   </p>
   <p>
    „Ja som sa pobral ešte za vidna, ale…“
   </p>
   <p>
    Eva nedala mu odpovedať, skočiac mu do reči:
   </p>
   <p>
    „Nepleť, synku! Ešte vraj za vidna! To ti dosiaľ nevyšumelo z hlavy, keď tak pletieš? On
         sa pobral za vidna!“
   </p>
   <p>
    „Nuž dosť dobre sa už bolo zmrklo, keď som sa hýbal. Bol by som včaššie prišiel, ale ma
         mátalo.“
   </p>
   <p>
    „Ó, to verím; keď tak doberieš, potom už hlava voľky-nevoľky máta.“
   </p>
   <p>
    „Nie veru, stará. Ale mi uver, že ma bezhlavá žena tam pri vŕbe mátala. Keď prišla ku
         mne a hodila sa mi na kolená, ja som ju čugaňou udrel, a ona hneď premenila sa vo psa.“
   </p>
   <p>
    „Žena premeniť sa vo psa! Braček, nepleť také hlúposti!“
   </p>
   <p>
    „No, to bolo tak, či veríš, či neveríš. Ja som od strachu padol do bútľavej vŕby a pobil
         som hrnce i fľašky.“
   </p>
   <p>
    „Nemysli, že ja ešte raz budem kupovať bryndzu a med,“ vyhrážala mu Eva. „Na Hody budeš
         jesť pečenú švábku miesto opekancov, a to nie z misky, ale z vahana. Lebo ty nie si hoden,
         aby ti poriadna žena predložila misku.“
   </p>
   <p>
    „No, to nebude ešte veľká pokuta,“ pomyslel si Adam a pokorne doložil:
   </p>
   <p>
    „Ja nedbám; mne môžeš dať, ak chceš, len slanú vodu chlípať, ale sebe musíš navariť
         poriadneho jedla.“
   </p>
   <p>
    Tým sa chcel žene trochu zalíškať. No Eva, akoby to ani nebola počula, opýtala sa ho:
   </p>
   <p>
    „A kde sú peniaze? Ešte mi ani len nepovedal, čo kúpil, čo predal! Povedz, tak robí
         poriadny muž?“
   </p>
   <p>
    Adam zbledol a trhol sa pri tejto otázke, akoby sa mu bol niekto vreda týkal. Povzdychol
         si zhlboka.
   </p>
   <p>
    „Čože vzdycháš? Čo ti je? Hej, ja už vidím, že si čosi s peniazmi porobil.“
   </p>
   <p>
    „Peniaze s mešcom boli položené v tanistre, musela si ich už tam nájsť.“
   </p>
   <p>
    „Mešec som našla, ale peniaze som nepozrela, lebo chcem od teba počuť, čo a ako je.“
   </p>
   <p>
    „Za kapce som utŕžil štyridsať rímskych a z domu som vzal stopäťadvadsať.“
   </p>
   <p>
    „Koľko si z nich prepil?“
   </p>
   <p>
    „Kúpil som jalovicu.“
   </p>
   <p>
    „Jalovicu! Nuž a kdeže je? Veď si nedoviedol nič!“
   </p>
   <p>
    Krt miesto odpovede chytil sa do otvárania mešca.
   </p>
   <p>
    „No, kde je jalovica, há?“
   </p>
   <p>
    Krt vzdychol zhlboka, akoby chcel zo srdca zhodiť bremä, ktoré ho tlačilo. Prestrašená
         Eva netušila nič dobrého z týchto častých vzdychov. Pýta sa muža:
   </p>
   <p>
    „Bože, čo vzdycháš? Čo sa ti stalo? Adam, veď ty plačeš! Kde je jalovica? Povedz!“
   </p>
   <p>
    Krtovi sa hrdlo zúžilo, že ledva mohol prejsť cezeň zvuk. Hrdúsilo ho tam, takže slová
         len trasúcim, úryvkovitým hlasom drali sa z neho; konečne vyriekol:
   </p>
   <p>
    „Zhynula.“
   </p>
   <p>
    „Zhynula?“
   </p>
   <p>
    „Zhynula.“
   </p>
   <p>
    „Kde?“
   </p>
   <p>
    „Na jarmoku, v Mrhanove.“
   </p>
   <p>
    „Z ruky ti ju ukradli?“
   </p>
   <p>
    „Kým sme sa jednali, ktosi ju z obločnice odviazal.“
   </p>
   <p>
    „Bože, bože, moje mozole sú tam! On ide do krčmy a jalovicu nechá von naverímboha.“
   </p>
   <p>
    A Eva zalamovala rukami. No zvedavosť prevládala jej žiaľ i hnev a pýta sa ho:
   </p>
   <p>
    „A od koho si ju kúpil?“
   </p>
   <p>
    „Od Trnku.“
   </p>
   <p>
    „Od koho? Od Trnku? Či sa nebojíš boha toto slovo na lačné vypustiť z úst?“
   </p>
   <p>
    „Veď tak ma aj potrestal pán boh!“
   </p>
   <p>
    „Kde si sa zišiel s ním?“
   </p>
   <p>
    „Keď som šiel z rínku.“
   </p>
   <p>
    „On ti ponúkol kúpu?“
   </p>
   <p>
    „Nie, ja som sa mu prihovoril. Vieš, že ja dlho nedržím hnev.“
   </p>
   <p>
    „Mernô ste pili? Šak hej?“
   </p>
   <p>
    Krt neodpovedal, oči spustil k zemi. Od hanby nemohol na jej tvár pozrieť. Žena
         pokračovala:
   </p>
   <p>
    „Oj, sto ráz som povedala, že pri pálenke nemôže sa nikdy dobre robiť. Preto som ťa
         včera ráno tak prosila, aby si nikde nepil. Ale tebe je všetko darmo! Z dobrej rady sa
         vysmeješ, z vlastnej škody nezmúdrieš. Tebe hovoriť a hrach na stenu sypať je všetko
         jedno.“
   </p>
   <p>
    „Nebolo tej pijatiky toľko, ako si ty myslíš; len mi zaškodilo.“
   </p>
   <p>
    „Akonáhle niečo zaškodí, už ho bolo mnoho. Keby si bol na raňajšom pristal, mohol si
         tohto minúť. Koľko si vyplatil za jalovicu?“
   </p>
   <p>
    „Tridsať…“ Tu Adam pokašľal, rozmýšľajúc, či pravdu povedať a či Evu oklamať. Konečne
         doložil: „Tridsaťpäť zlatých.“
   </p>
   <p>
    „Tridsaťpäť zlatých! Ako čo by to dolu vodou pustil, akoby to na smetisko vyhodil! Dal
         si mu teda tridsatpäť?“
   </p>
   <p>
    Eva pri tejto otázke prísno pozerala do mužovej tváre, ktorá bola bledá ako stena. No
         muž zaluhal ešte raz:
   </p>
   <p>
    „Tridsaťpäť.“
   </p>
   <p>
    „Sem ostatné peniaze!“
   </p>
   <p>
    Adam číta peniažky na stôl. Prevracia meštek naopak i na líce, aby videla, že si
         nenecháva nič. Vyčítal na stôl tridsať zlatých i desať grajciarov. Žena, zhrnúc peniažky do
         mešteka a schovajúc tento do svojej kešene, podáva mužovi od včerajška petrolejom zafúľaný
         kožuštek, rozkazujúc mu:
   </p>
   <p>
    „Obleč sa! Ber halenu, čiapku a palicu! Neukážeš sa mi v dome, kým nedovedieš jalovicu.
         Von!“
   </p>
   <p>
    Chudák Krt odel sa, stiahol čapicu na uši a rukavice na ruky, zavesil čugaňu na lakeť a
         poberá sa von. Vo dverách povedá:
   </p>
   <p>
    „Žena, dobre sa maj! Už ma viac nevidíš.“
   </p>
   <p>
    Rozhnevaná Eva ani len nepozrela v jeho stranu. Len počula, keď v tmavom pitvore hrubým,
         no plačlivým hlasom zakvílil, že ho vyháňajú z domu o hlade a smäde, bez grajciara. Na
         dvore práve brieždilo a Eva pozerala za ním na cestu a videla, ako si utiera oči hrubou,
         pletenou rukavicou.
   </p>
   <p>
    V Krtovie dome nastalo ticho. Eva tíško pri ohnisku plakala: veď všetko v dome upomínalo
         ju na žiaľ a stratu. Muž ľahkomyseľný, ona opustená.
   </p>
   <p>
    Keď sa rozvidnilo, nové vráta u Krtov zavŕzgali. Eva skočí k obloku, pozrie na dvor a
         zhíkne od radosti. To, čo tam vidí, teší ju nesmierne a pudí od nej bôľ a žiaľ. Sused Trnka
         z polootvorených dverí zavolal do izby:
   </p>
   <p>
    „Kmotre, jalovica je tu! Bodajže sa chovala! Poďte si ju uviazať!“
   </p>
   <p>
    Kmotor sa Trnkovi neohlásil, ale Eva sotva tri skoky urobila cez izbu, už bola na dvore.
         Jalovicu priviazali, obriadili a museli i Trnkovci vojsť do izby, lebo Eva na dvore sa už s
         nimi pomerila.
   </p>
   <p>
    „Hej, čiže dávno sme neboli tu!“ ozvala sa kmotra, vstúpiac do Krtovie izby.
   </p>
   <p>
    „Sadniteže si, sadnite!“ a Eva ometala lavice pre vzácnych hosťov.
   </p>
   <p>
    „Hej, zlú som ja mal noc! Iba o jalovici sa mi plietlo. A kmotor, viem, že ešte horšiu.
         Ale kde je kmotor?“ opytuje sa Trnka.
   </p>
   <p>
    „Kmotor mal i ráno zlé, lebo dostal. Ktovie, kde chodí; musel ísť jalovicu hľadať. Ale
         kde ste ju vy tak chytro našli? Povedzteže, povedzte!“ prosí ich Eva Krtovie.
   </p>
   <p>
    Trnkuľa povedá:
   </p>
   <p>
    „Ja som včera z jarmoku môjho muža i s jalovicou poslala vopred, lebo som si mala ešte
         jedno-druhé kúpiť. Ale ten zišiel sa akosi s kmotrom, jalovicu uviazali o krčmovú obločnicu
         a vošli dnu. Keď som si všetko potrebné — ako to pri týchto sviatkoch býva — pokúpila,
         poberala som sa hore Mrhanovom domov. Idem popri krčme, i akoby sto hromov do mňa udrelo,
         tak som sa nahnevala, vidiac, že tam stojí moja jalovica. Vojdem dnu, nájdem muža s
         kmotrom; nahnevalo ma to ešte väčšmi, lebo som sa nazdala, že mernô pijú. Volám ich domov,
         no tí nechcú sa ani pohnúť: odišla som sama. No jalovice mi bolo ľúto; nebožiatko hovädo
         veru neprerečie, ani sa nepožaluje, čo mu chybí. A tá sa už triasla od zimy. Pojala som ju
         teda domov a uviazala do maštale. Muž večer prišiel pod hejnom, nevedel o svete ničoho nič,
         až teraz ráno keď mi začne čítať tridsať zlatých, čo bol včera za jalovicu dostal.“
   </p>
   <p>
    „Tridsaťpäť,“ opravovala ju Eva Krtová.
   </p>
   <p>
    „Akých? Rovných tridsať,“ povedá Trnková.
   </p>
   <p>
    „No, čo je už ako, môj muž zaplatil tridsaťpäť zlatých,“ dotvrdzovala Eva.
   </p>
   <p>
    „Ale ja som prijal len tridsať,“ osvedčoval sa Trnka.
   </p>
   <p>
    „Preto si ma ty nechcel do Krtov pustiť! Bál si sa, že sa s kmotrou dohovorím a vyzviem
         tvoj klam. Kam si podel piatku? No, povedz! Daj sem! No, povedzte, kmotra, či možno s
         takýmito oplanmi vyjsť? Aby ho žena vždy na povrázku vodila; ak ho len popustí, už urobí
         škodu.“
   </p>
   <p>
    „A var si ju ty vychovala, sečku jej rezala, vodu nosila? Som sa dosť nenatrápil s ňou?
         A teraz by nesmel z nej ani srsti vidieť? Na, tu je zlatka, dostal som tridsaťjeden
         zlatých, viac ani pol grajciara.“
   </p>
   <p>
    Trnka vyhodil z mešca jeden strieborný zlatník. Jeho žena začala ďalej:
   </p>
   <p>
    „Aha, zlatka je už tu, a tú si chcel nechať; súďte, len súďte! Sem štyri zlatky, ani
         grajciara ti z nich nenechám. Veru to, aby si ich cez hrdlo prehnal. Ja mám dať tu na sol,
         tu na porciu; človek nezná, kde prv plátať, a on si chce štyri zlatky schovať! Bože môj,
         štyri zlatky, toľký groš, miera pšenice za to! Keby to štyri šestáky, ale i to je moc,
         štyri šestáky! To tiež hodný peniaz! Ja sa nepohnem, kým nedáš všetky štyri.“
   </p>
   <p>
    Sused Trnka bol v úzkom. Už vedel, že darmo vykrúca sa žene. Držala ho ako v kliešťach,
         nevedel si rady; vyznal teda:
   </p>
   <p>
    „Dostal som tridsaťdva, a to verte; viac ani len toľko, čo by mucha na krídle uniesla. Z
         toho som musel platiť i oldomáš, a tak mi zvýšili len dva šestáky.“
   </p>
   <p>
    „I tie sem daj! Dva šestáky, a tebe! To akoby ich človek do vody hodil. Či ty znáš, čo
         sú dva šestáky, na čo je to? Budeš sa s nimi ako dieťa zabávať, vložíš ich do úst a
         prehltneš. Sem ich daj, budú mi na soľ!“
   </p>
   <p>
    Trnka sa nahneval, siahol do mešca. V tom slamenom hneve pomýlil sa, lebo miesto
         dvojšestáčka vytiahol zlatník, a omyl len vtedy zbadal, keď zlatník na stole zacvendžal. Na
         ženu zavolal surovým hlasom:
   </p>
   <p>
    „Na, tu máš, rob s ním, čo chceš! Ja už nemám ani grajciara!“
   </p>
   <p>
    „Pozrite ho, ľudia boží, veď je to zlatník! Hahaha! Veru si mi pochodil. Verá sa, že
         nemá len dvojšesták, a teraz miesto neho vytiahne zlatník.“
   </p>
   <p>
    Trnka bol bez všetkej vôle. Vyhodil i tretiu zlatku.
   </p>
   <p>
    „Na, tu ti je ešte jeden, a ostatný. Nechcem mať z toho ani špetky. Ale ak ty z tých
         peňazí strovíš len márny grajciar, dám ťa ako márnotratnicu s trúbou po dedine vodiť. A vy,
         kmotra, nemyslite si, že som ja opitý. Ja som dostal len tridsaťtri zlatky, a že som tie už
         oddal mojej žene, mi budete svedkom. A ty, Eva,“ obrátil sa k žene, „vyplatíš Jakuba, dáš
         mu tri zlatky. Tie som chcel dať jemu, lebo nechcem byť nikomu dlžen.“
   </p>
   <p>
    Trnka, obrátiac sa ku Krtovej, pýta sa:
   </p>
   <p>
    „Kam odišiel kmotor? Chudák, chudák!“
   </p>
   <p>
    „Jalovicu hľadá; ani nič nejedol ráno, o hlade sa pobral,“ odpovedá Eva, no zatajila, že
         ho ona vyhnala.
   </p>
   <p>
    „Kmotra, je to po kresťansky? Muža vyprášiť z domu, a to na lačný žalúdok?“
   </p>
   <p>
    „Oj, má on, má. Nebojte sa, veď si nechal tri zlatky z jalovice. Mne povedal, že dal
         tridsaťpäť za ňu.“
   </p>
   <p>
    „A z čoho vám oddával peniaze?“
   </p>
   <p>
    „Z mešca.“
   </p>
   <p>
    „No, inde nemal ani grajciara. Ja som videl, keď všetky peniaze doň zhrnul. Tie dve
         zlatky minul pri minulom oldomáši, aj so mnou pri mernom.“
   </p>
   <p>
    Trnka vyrozprával Eve, ako jej muž pochodil so Šmálkom.
   </p>
   <p>
    Krtová sa zamyslela. Ľutovala muža, že ho tak ukrutne vyhnala. Trnka sa pýta:
   </p>
   <p>
    „A bol smutný, keď odchodil?“
   </p>
   <p>
    Krtová vyznala, že plakal a že povedal, že sa viac nevráti.
   </p>
   <p>
    „Nuž tak! Najlepšie! Nech gazda ide preč z domu pre jednu srsť. Nech sa ide muž pásť. Či
         neviete, že kmotor je ľútostivý? A ak si niečo urobí?“
   </p>
   <p>
    Trnková sa zamiešala do reči:
   </p>
   <p>
    „Hej, ale sa zastávajú! Dobrí kamaráti, jeden druhému nepokazí. Hja, vrana vrane oko
         nevykole.“
   </p>
   <p>
    Krtová začala sa o muža omýšľať, bála sa, že si niečo urobí. Konečne obráti sa ku
         kmotrovi:
   </p>
   <p>
    „Choďte za mojím; vyhľadajte ho a povedzte mu, že jalovica je tu. Nech sa len vráti
         domov, a bude zas dobre.“
   </p>
   <p>
    „To i bez rozkazu urobím, aby sa moja žena presvedčila, že som len tridsaťtri za
         jalovicu dostal. U mňa sú kone už na chomútoch. Dobre sa majte, idem!“
   </p>
   <p>
    A Trnka aj tak urobil. Zameril kroky svoje do Mrhanova, hľadal ho ako ihlu: no Krta nič
         a nič.
   </p>
   <p>
    Trnková bola celý deň u Krtovej na priadkach. Obe čakali mužov. Prišiel večer, nedočkali
         ani posla, ani osla, ani nič.
   </p>
   <p>
    V druhý deň ráno Trnková pribehla povedať kmotre, že Trnka len neskoro v noci vrátil sa,
         ale jej muža nikde nenašiel. Dnes ešte za tmy odišiel ho hľadať.
   </p>
   <p>
    Obom kmotrám tento deň pomaly plynul. Ledva sa domodlili večera. Na mraku prišiel Trnka
         bez Krta.
   </p>
   <p>
    V tretí deň zase chytil sa do hľadania. Pochodil všetky okolité dediny, no večer
         nedoviedol sebou kmotra. To bolo práve dňom pred Luciou.
   </p>
   <p>
    V nasledujúci deň chodil Trnka po okolitých dedinách, pochodil všetky krčmy i gazdovské
         domy, vyspytoval sa ľudí, či nevideli takého malého chlapa s čugaňou v ruke, s krivou
         nohou, dlhým nosom a bez zubov; ukazoval im, aká je jeho chôdza, ako napaduje na jednu nohu
         a ľavou rukou zametá. Ľudia sa smiali, že takej potvory nikdy ešte nevideli, a prosili
         Trnku, aby im ho doviedol, ak ho niekde nájde, aby sa naň podívať mohli. No Krta nič a nič,
         akoby bol vliezol do zeme.
   </p>
   <p>
    Eva celý deň plakala nad strateným Adamom svojím; ale úfajúc, že predsa len príde, každý
         deň navarila mu sladkej hriatej. Trnkovi sa veru uhovelo: on ju vše miesto kmotra vypil,
         keď samotný sa z cesty vrátil. Eva v Luciu večer ani kmotre nedala sa potešiť. Trnka jej už
         nevyčítal, že zahnala muža, vidiac, ako tá chudinka i beztak sa zožiera preňho. Kmotor
         Trnka sprvu chválil Krta, že sa žene svojej tak prekryl, ba i sám umienil si niekedy svojej
         Eve tak strachu nahnať; no po toľkodennom márnom hľadaní dnes pevne verí, že kmotor už
         nežije.
   </p>
   <p>
    V dedine rozličné chýry kolovali o stratenom Krtovi. Ženy na priadkach len o ňom sa
         zhovárali. Jedna povie:
   </p>
   <p>
    „Čert ho uchytil, že tesné pančuhy strihal.“
   </p>
   <p>
    „Pamätajte, ten nezíde dobrým koncom zo sveta, lebo bol na nápoj úlipný,“ vravela iná.
   </p>
   <p>
    Vtom vietor zatriasol oknami, až zhrkotali; totka Räpavie ohlásila sa z prípecka:
   </p>
   <p>
    „Počujte len, ako vietor duje! Ktosi sa obesil.“
   </p>
   <p>
    „Obesil, obesil! Akiste Krt,“ dosvedčil jej svák, Adam Räpavý, smrknúc tľapkavým nosom
         svojím.
   </p>
   <p>
    „Ktože nám bude kapce šiť?“ nadhodila totka Räpavie: bála sa o Krta, lebo od troch rokov
         mu je za kapce dlžna.
   </p>
   <p>
    Starý Adam, jej muž, dosvedčil jej:
   </p>
   <p>
    „Šiť, a tak lacno ako on! A ten i pozhovel človeku, keď nemal hneď hotových.“
   </p>
   <p>
    „Nech teraz už tá jeho veľkomožná šije,“ poznamenala jedna nevesta.
   </p>
   <p>
    „Neviem, ako sa jej bude bez neho gazdovať. Viem, nebude nosiť široké ako šindoľ čepce a
         na nich červené ako plameň stužky,“ doložila Eva spod zvonice.
   </p>
   <p>
    „Ale sa aj mazne za ním. Nuž teraz už veru môže vyplakať oči, keď ho raz vyhnala! Už ho
         nevyplače, a čo by ho nechtami hrabala zo zeme. Už je darmo!“ hovorí Eva Štítomdopotoka,
         ktorá sa hnevala na Krtovú, že kedysi jej bola Krta predchytila.
   </p>
   <p>
    „Ale čert ho vezme! Zlá zelina nevyhynie. Nenazdáme sa, iba keď zdakadiaľ prikvitne.
         Hoci je len ako päsť, ale figliar od koreňa; nikdy pravdou nedýchne, len na samých fígľoch
         žije,“ rozhodol a dokončil hádku Adam Vrčnaň.
   </p>
   <p>
    Škoda Krta, preškoda! Kmotor ho už i po horách hľadal, že ak by sa bol zmárnil; no
         hľadaj-nehľadaj, Krta len nič a nič.
   </p>
   <p>
    Trnka sa škrabe za ušima, len sebe dávajúc príčinu. Horekoval si:
   </p>
   <p>
    „Och, keby som mu len bol vrátil tie peniaze v Mrhanove, mohli sme tohto všetkého
         minúť!“
   </p>
   <p>
    No horšie sa držala Krtova žena. Chodila po dome ako v trapiech, a nariekala za ním ako
         na surmách. Ani kúpená jalovica nechcela privyknúť, každý deň bľačala. Eva šla do maštale a
         oprúc sa o drabinu, nariekala za mužom. Krtova tanistra, už opratá a vysušená, visela na
         žŕdke. Hej, dala by Eva stovku, keby teraz tak sa vrátil. Ba všetko imanie by vďačne
         oželela. Už vychvaľuje ho i pred ľuďmi, aký to bol gazda, takto a takto. No Krt nič a nič.
         Smutne visí šidlo i s dratvou zabodnuté do trámu pod povalou. Pri ňom zavesené veľké
         nožnice tiež zvlhli a zhrdzaveli, akoby od žiaľu, že nemajú gazdu, ktorý ich každodenne
         užíval. Ba i staré hodiny zastali, lebo niet toho, kto by ich chúťkam a vrtochom tak
         rozumel, ako gazda Krt. Eva pokúsila sa natiahnuť ich, no retiazka od pondusa založila sa
         na ktorési koliesko, a hodiny nedajbaže pohnúť. V izbe všetko smutné; nepočuť buchot
         mlatčeka, ktorým Krt nabíjal kopýtko na pančuhu. Keď Eva pozrie na tie veci, slzy ju
         zalejú, a potom len plače a plače.
   </p>
   <p>
    A akože by neplakala? Pozajtre sú už Hody, a muža nič a nič. Už vylúčila i ostatnú
         nádej, že by ho kedy videla. Vyše týždňa ho už hľadajú a nemôžu nájsť. Každý človek, čo ako
         zďaleka, aspoň na tie Hody tiahne sa domov. Keby on žil, iste by aj on už bol prišiel. O
         seba ona nedbá nič, ku sviatkom nehotuje sa ničím, neobzrie sa o žiadnu vec. Veď ona nemusí
         mať na Hody zaliepance a parády, keď je len samotná; jej i pečená švábka dostačí.
   </p>
   <p>
    Trnka ešte vždy chodí po okolitých dedinách a mestách; už toto tretí deň, čo zas ani do
         domu nenazrel. No Eva neúfa už v návrat mužov. Veď kdeže by sa aj vzal? Ten už niekde
         zamrzol, tam ho sneh zavial; iba v jar, keď skopnie, nájdu miesto jej Krta zamrznutú
         krkošku. Už i v noci pletie sa jej s ním. Predstaví sa jej ako mŕtvola, s obmrznutými údmi
         a s vyďobanými očima. Ona sa strhne, prebudí a začne za ním vykladať, a to potom trvá až do
         božieho večera.
   </p>
   <p>
    Dnes po iných domoch hotujú sa už na Štedrý deň. Chlapi rúbu drevo, režú sečku; ženy
         obstarávajú múku na zajtrajšie pečenie. Len Eva mlčí, ani len neobzrie sa o nič; ide do
         maštale, tam sa vyplače — to jej dnešná ranná robota. Príduc do izby, vyloží pred seba
         mužov kabát a vykladá nad ním:
   </p>
   <p>
    „Ach, kabát, kabát! Veru kabát; či ťa bude kedy môj Krt nosiť? Čo som ho vyhnala! Môj
         dobrý, drahý Adam! Bože, bože, už sa zmárnil, alebo zamrzol! Neborák Krt, ach, môj milý
         Adam!“
   </p>
   <p>
    A zalamovala rukami nad kabátom.
   </p>
   <p>
    „Eva, žena: čo ti je? Hej, tu som, tu!“
   </p>
   <p>
    Do izby vkotúľal sa Adam Krt, držiaci v ruke čugaňu, na rukách hrubé rukavice o dvoch
         palúchoch. Eva myslí, že sa jej to sníva; no nemôže to byť púhy sen, lebo za Adamom vošiel
         aj kmotor Trnka.
   </p>
   <p>
    „Kmotra, vidíte, že som ho našiel! Nepovedal som vám: reku, pamätajte, že vám ho
         dovediem, a doviedol som ho.“
   </p>
   <p>
    „A kdeže bol?“
   </p>
   <p>
    „Ťajaj, kmotrička, bolo to na krajsvete, pri samučkej Trantárii. Tam v jednej hore je
         veľká píla, už tam bol vstúpil do roboty. Hej, kmotre, ale sa tam len napílili tých dosák!
         A to vám, kmotrička, tými doskami obíjajú kraj Trantárie, aby sa zem neušustla.“
   </p>
   <p>
    Eva nepočúvala veľmi Trnkové smiechoty, lebo dosiaľ nemohla od divu, že sa Adam vrátil.
         Pán boh vie ako, dosť na tom: Eva Trnková akosi zavoňala ich príchod. Hoci má zápražku na
         panvici, predsa v pravý čas dobehla. Čo tam po zápražke, však celý svet nezhorí, ak ona
         zhorí! No pri všetkej radosti nemohla sa zdržať, aby kmotrovi nenapovedala:
   </p>
   <p>
    „Kmotre, či to tak robia? Há? Utiecť, ženu i dom nechať a ani len u vlastného kmotra sa
         neohlásiť! Ej, ej, nebola by sa tomu od vás pozdala.“
   </p>
   <p>
    „Žena, mlč! Vidíš, i ja ti takto utečiem, ak ešte raz začneš odo mňa tak vystíhať
         peniaze ako po mrhanovskom jarmoku. V píle, kde bol kmotor, veru dobre platia.“
   </p>
   <p>
    Kmotre Trnkovie zišlo len teraz na um Krta sa pýtať:
   </p>
   <p>
    „Ale, kmotorko, povedz mi, koľko ste dali za jalovicu?“
   </p>
   <p>
    „Triatridsať,“ znela odpoveď.
   </p>
   <p>
    Krt obrátil sa k žene:
   </p>
   <p>
    „Eva, tu máš peniaze, čo som vtedy zatajil. Tu sú dve zlatky, v píle som ich vyrobil. Od
         týchto čias nikdy nik neuvidí ma piť. Vy budete svedkovia.“
   </p>
   <p>
    „Ale na Hody, takej zohriatej…“ napomína mu Trnka.
   </p>
   <p>
    „Nikdy, a čo by bola ako med!“ zatákol ho Krt, udrúc sa v prsia.
   </p>
   <p>
    Trnkovci odišli a Krt sadol k žene a rozprával jej, čo zažil od svojho odchodu v tom
         širokom svete.
   </p>
   <p>
    No kmotra Trnkovie nemohla toto všetko zdržať na jazyku. Vedieť, že Krt je doma, a
         nikomu to nepovedať bol by pre ňu neodpustiteľný hriech. Zápražku nechala zápražkou a
         bežala do Räpavých na priadky. Všetky tam zídené ženy híkali a híkali nad novinou, ktorú od
         Trnkovej počuli. Ba i starý gazda Adam, zapekajúc fajočku na kozube, prišiel o nový
         pipasár, lebo tak pilne počúval, že i fajku v ohni zabudol.
   </p>
   <p>
    Adam Vrčnaň s radosťou dodal:
   </p>
   <p>
    „Povedal som, že mrcha zelina nevyhynie.“
   </p>
   <p>
    Stará totka Räpavie, sediac na prípecku, tak sa trhla od divu nad počutou novinou, že
         vreteno jej z ruky vypadlo, a za ním zletel aj kužeľ, nadetý pačesami. Ostatné ženy v
         podivení tak drgli stolcom, na ktorom sedeli, že sa hneď jedna noha na ňom zlomila.
   </p>
   <p>
    A ako vypočuli všetko od
    <span class="emphasis">
     <em>
      a
     </em>
    </span>
    do
    <span class="emphasis">
     <em>
      zet
     </em>
    </span>
    , trochu
         pohovorili spolu, ale začali im už pupence na jazyku rásť. Aby nedostali z toho chorobu,
         rozutekali sa po domoch a všade rozprávali o návrate Krtovom. O hodinu vedela to celá
         dedina. Celý deň sa len o tom rozprávalo; na večer na priadkach už bolo počuť, že Trnka
         našiel svojho kmotra až tri dni chôdze za Trantáriou, že tam ľudia aj strechy popradú, že
         je tam píla, čo pol hory naraz rozpíli, že Krt doniesol žene stovku, čo tam zarobil. Na
         Hody ľudia dívali sa v kostole naňho ako na nejakú morskú potvoru, a od tých čias zostal
         váženým občanom v Adamovciach.
   </p>
   <p>
    Ale on to uváženie aj zaslúži, plniac verne sľub po návrate svojom urobený: nedotkne sa
         vôbec žiadneho nápoja, okrem vody.
   </p>
   <p>
    A všetko mu ide ani po masle. Dnes už má štyri voly a oviec ako hmýru, že ani ovčiareň
         nestačí. A to je pravda; kto neverí, nech ide do Adamoviec a navštívi ho. Pravda, je to
         priďaleko; kým by ste ta prišli, mnoho by ste krpcov podrali: preto žite tak, ako náš drahý
         Adam Krt po mrhanovskom jarmoku, a sami na sebe skúsite, že to svätá pravda.
   </p>
   <p>
   </p>
  </div>
 </body>
</html>
