<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2574572">
       </a>
       I
      </h2>
     </div>
    </div>
   </div>
   <p>
    Slnce zas prebehlo dennú púť, už sa k horám schyľovať začalo. Ale ešte raz, akoby svoju
      plamennú tvár v hladko, ticho plynúcom Dunaji vidieť chcelo, ohliadlo sa na šírošíre kraje
      Uhorska i na siné vody starého Dunaja; potom pomaly sa tratí a jeho lúče možno len na vysokých
      vrchoch uhliadnuť, na ktorých leskom svojím ešte raz zahoreli, kdežto im dmúca a zas
      stískajúca sa voda dunajská pri brehoch ločkaním svojím smrteľnú hudbu dohráva.
   </p>
   <p>
    Už zmizlo a Dunaj plynie ako predtým ticho, pokojne, bublajúc a ločkajúc vo svojom hlbokom
      koryte vždy jednako bez toho, že by dbal na zachádzajúce slnce, na nastalú šerosť, ktorá zem
      pokryla svojím plášťom ako milujúci otec svoje dietky, keď im nebezpečie hrozí, tým menej ale
      na biedy a strasti ľudské so skončeným dňom do hrobu večnosti zahrabané.
   </p>
   <p>
    Nastalo slávne ticho. Vietor mlčí a celá príroda mlčí; len malé mušky v povetrí
      preletujúce bzučia, akoby chceli vzdávať chválu Stvoriteľovi za slobodu, za ten zlatý poklad,
      ktorou sa, hoc malé, honosia, kdežto mocní, silní, rozumní ľudia, súc pánmi prírody, za ňou
      darmo úpia a prosia.
   </p>
   <p>
    Vtom sa prvá hviezda zaligotala na obzore nebeskom, pekná, čistá, rumenná, ako panna prvý
      raz milenca svojho celujúca. Vyšli pomaly i iné hviezdy na pláni nebeskej a každá sa akoby o
      závod v zrkadle vody dunajskej zhliada, či ona je krajšia, či ona je nežnejšia; a Dunaj
      nebráni tomu vediac, že to vodu jeho nevysuší, ani tok jeho nezastaví. Odráža sa teda žiar
      hviezd od chladného milenca, mokrého Dunaja a sem-tam poskakujúce svetlo okolo rieky rozlieva.
   </p>
   <p>
    V šumiacich vlnách zašplechoce svetlo. Prievozník dostal odmenu a prepravil sa nazad k
      Budínu. Na brehu zostali stáť dvaja v čiernom rúchu zaobalení muži a poberali sa okolo záhrad
      peštianskych na šíre pole.
   </p>
   <p>
    V záhradách týchto je mnoho letníkov; teraz ale sú z väčšej čiastky osvetlené, odkiaľ
      spozorovať, že ich majitelia, obyčajne z vyššieho zemianstva pochádzajúci, ešte ich
      neopustili.
   </p>
   <p>
    Zašli obidvaja čierni mužovia hodne ďaleko do záhrad peštianskych, len ďaleké pusté a
      teraz nočnou rosou ako-tak obživené pole prestieralo sa pred nimi.
   </p>
   <p>
    „Len tu sme bezpeční, drahý môj Jaroslav, v našich vlastných príbytkoch hrozí zrada a
      záhuba.“
   </p>
   <p>
    Takto hovoril starší Dobeš Bozkovický mladšiemu Jaroslavovi.
   </p>
   <p>
    Vyšli si títo dvaja mladí mužovia na slobodné pole, aby sa tu mohli bez svedkov slobodne
      pozhovárať o dobre vlasti a spolurodákov svojich. Postavenie oboch týchto bratancov bolo veľmi
      rozdielne: Jaroslav stál v priazni u kráľa Matiáša, zastávajúc znamenité úrady a hodnosti
      krajinské a kráľovské, kdežto Dobeš sa vplyvu dvora kráľovského chránil, činnosť svoju výlučne
      bráneniu práv vlasti svojej venujúc. Dobeš hlboko cítil ranu, ktorou krvácala vtedy Morava, z
      väčšej čiastky úradníkmi uhorskými obsadená, a práve preto myslieval mnoho a dlho, ako by sa
      zlému tomuto pomôcť mohlo.
   </p>
   <p>
    „Zle vyzerá na Morave,“ počal Dobeš Bozkovický, „staré zákony sa šliapu a nové nám
      úradníci kráľovskí natískajú, znamenité ustanovenia Poděbradove boria záhubné rozkazy novšie.
      A kto proti týmto nešvárom hlas pozdvihne, je vykričaný za zradcu, šľakujú a lapajú ho, statku
      a majetku ho pozbavujú, vypovedajú a vyháňajú ho z vlasti jeho. Ja to znášam bolestne a nikdy
      nemôžem byť spokojným s trýznením vlasti svojej, duša moja krváca!“ — Zastavili sa obaja,
      hlboko si povzdychnúc.
   </p>
   <p>
    Uhorská krajina vystúpila toho času na vysoký stupeň slávy svojej. Časy Matiášove žijú až
      doteraz v spomienkach uhorského obyvateľstva; Matiáš bol jeden z predných hrdinov svojho veku
      a pred plukmi jeho triasli sa Nemci i Osmani. Títo poslední sa opovažovali len s veľkou silou
      v medze ríše jeho vtrhnúť. Po celej Európe spomínala sa s úctou Uhorská krajina.
   </p>
   <p>
    Kráľ slávny a spravodlivý sedel na tróne uhorskom, koruna svätého Štefana od dávnych časov
      neligotala sa na hodnejšej hlave. Matiáš bol slncom medzi všetkými doterajšími kráľmi
      najväčším a najjasnejším. Národy svoje držal medzi sebou v svornosti. Sila jeho vojska a
      múdrosť jeho rady záležala síce zo Slovákov, navzdor tomu ale on ani Slováka Maďarovi a
      Nemcovi, ani týchto onomu ubližovať nedopúšťal. Tie časy sa už, pravda, zmenili; storočie
      Matiášovo odtisli časy divejšie.
   </p>
   <p>
    Akokoľvek ale bola slávna Uhorská krajina zvonka, tak z druhej strany zatemňovala jej
      slávu vnútorná neporiadnosť od otcov zdedená, od smrti Žigmunda až po Matiáša vnútornými
      rozbrojmi chovaná, ktorú ani on sám nikdy celkom zlomiť nemohol. Kráľ bol neustále vo vojnách
      zapletený; ríša jeho ozývala sa zvukom zbrane. Kto vládal zbraň nosiť, ponáhľal sa k Budínu,
      aby zamenil za tichú domácnosť hlučné divadlo vojenské. A keď tu i tu nastali časy krátkeho
      pokoja a kráľ prísny súd držal nad velikášmi, čo iným slabším krivdu robili, to netrvalo dlho,
      bo trúba vojenská ozvala sa zas a vlasť pre seba ostala bezbranná, takže sa ľud ozýval:
      Odišiel Matiáš kráľ, tam je spravodlivosť!
   </p>
   <p>
    Ešte pred Matiášovým dosadnutím na trón, za panovania slabých kráľov povstali mnohé
      neporiadky v krajine. Bohatí páni boli uvyklí stavať nedobytné zámky na tvrdých skalách, v
      ktoré zamykajúc sa i s lúpežnou družinou svojou, časom vybiehali na susedné krajiny a okolia.
      Nápady takéto boli spočiatku len proti protivníkom a súperom svojim namierené, potom ale i
      proti pocestným a kupcom. Matiáš síce započal búrať tieto zbojnícke hniezda, ale zamotajúc sa
      do vojen zahraničných, nemal času dokonale starať sa o domáci poriadok. Sila mládeže zúrila v
      cudzích končinách, dospelý vek zostával u domácich svojich. Preto sa lúpežníci množili a
      Uhorsko samo v sebe smrteľnou ranou krvácalo, keď sa medzitým na zovňajšok tislo na prednom
      mieste medzi všetkými krajinami. Obzvlášte ale potom, keď Jur Poděbradský, kráľ český — bol
      dokonal. Tento bol dozaista jediný, proti ktorému ani sila, ani lesť, ani vierolomnosť
      Matiášova nič vykonať nemohli.
   </p>
   <p>
    V tomto zmätku a prevrátenosti má sa hľadať i príčina pádu moháčskeho.
   </p>
   <p>
    Tá istá chyba zožierala i Moravu, bo tie isté úhony boli do nej prenesené úradníkmi
      uhorskými, ktorí Jiskrove časy zabudnúť nemôžuc, tým väčšmi sa odplatiť chceli ľudu moravskému
      za bývalé pokorenie svoje. Slávne rodiny moravské ťažko niesli nešváry tieto, medzi nimi ale
      najviac slávny rod Bozkovický.
   </p>
   <p>
    Dobeš, najslávnejší Bozkovec, skvejúci sa duchom hrdinským i radou velemúdrou, bol
      náčelníkom Čierneho pluku i najviac sa protivil tým zmätkom a prevrátenostiam. A preto
      všemožne usiloval sa bratanca svojho Jaroslava, ktorý bol pre svoj vtip, učenosť, miernu
      povahu a neobyčajnú krásu na dvore Matiášovom vysoko ctený, na svoju stranu pritiahnuť.
   </p>
   <p>
    Dôkazom toho, že stál v Matiášovej priazni, sú úrady a vysoké hodnosti, ktoré Jaroslav
      Bozkovec zastával.
   </p>
   <p>
    A práve preto myslel Dobeš, že Jaroslav bude môcť najviac u kráľa pôsobiť pre zlepšenie
      stavu Moravy. Teraz teda ich reč znela o tomto predmete.
   </p>
   <p>
    Po prestávke, po Dobešovej reči nastavšej, počal Jaroslav hovoriť: „Ver mi, brat môj,
      srdce kráľovo nie je zlé, zlé srdce majú závistníci naši, čo trón jeho ako netopiere obletujú;
      on nie je vinou biedy moravskej.“
   </p>
   <p>
    „Áno, tvoj kráľ je dobrý,“ odpovedal Dobeš, „lebo ťa urobil kancelárom, kormidelníkom! Ó,
      Jaroslav, nedaj sa mámiť týmito lesklými hračkami, nedaj svedomie svoje porušiť pohodlím a
      slávou svojou! Bo si ty sám seba dlžen svojmu národu a nie sláve osobnej! Tá ťa beztoho
      neminie ani na postati čiste vlasteneckej! Ba čo viac, tu je ona istejšia ako na výslní
      priazne kráľovskej!“
   </p>
   <p>
    V prudkej rozhorlenosti hovoril Dobeš tieto slová a Jaroslav sa začudoval nad Dobešovou
      rečou. „Mýliš sa, Dobeš, keď takto o mne a o kráľovi mojom zmýšľaš.“ Odpovedal nakrátko
      Jaroslav.
   </p>
   <p>
    Dobeš ale pokračoval ďalej. „Kráľ je nevďačný s celým svojím dvorom. Kto ho ostríhal pred
      Turkom? Kto dobyl Heinburg? Nebol som to ja s mojím Čiernym plukom? Či sa necedila krv
      moravská po poliach, na ktorých sa s divokými pluky tureckými bojovalo? Či nám nebola sľúbená
      sloboda? — Ach, a my vycediac mužnú krv za tvojho kráľa, teraz na to pozerať musíme, ako jeho
      úradníci nešetria ani zákon verejný, ani bezpečnosť a česť osobnú, ale ničia najlepšie rodiny
      naše, odberajúc im násilím dcéry, majetok, vyháňajúc ich z vlastného príbytku a k tomu ich
      vysmievajú, hovoriac im, aby pohliadli teraz na stav svoj, aby sa pohliadli v zrkadle tom,
      chtiac vidieť, ako to v Uhrách za časov Jiskrových vyzeralo. Hľa! To naša sloboda! — Ľud náš
      beduje, v nás dúfa, nám sa žaluje — a ja, keď som sa kráľovi sťažoval, to ma vyhlásil za
      buriča a hrozil mi pozbavením dedičnootcovských statkov!“
   </p>
   <p>
    „Preboha, nehovor také reči!“ odvetil Jaroslav. „Ty si vášnivý.“
   </p>
   <p>
    „Áno, ja som vášnivý,“ pretrhne mu reč Dobeš, „lebo som vychovanec vojny, muž prostý,
      otvrdnutý, neodstupujúci ani na krok od pravdy; ale ty si dobrý, lebo necítiš biedu národa v
      srdci oviatom blahoslavenstvom dvorským.“
   </p>
   <p>
    Na prudkú štiplavú reč odpovedal mierny Jaroslav: „Cítim rovnako ako ty, ale vidím, že
      Morava ešte nedospela k samostatnosti a preto nám je nutno do času slobodu len dobrotou od
      dobrého kráľa požadovať.“
   </p>
   <p>
    „Čo dobrotou vykonáš u ľstivého kráľa? Dnes ti slovo dá, a zajtra ho zruší. Čo urobil
      tento tvoj ľstivý kráľ so svojím tesťom Jurom Veľkým, myslíš, že nie je vstave to isté urobiť
      i s tebou, vlastným tvorom? Ó, Jaroslav! Nevieš ty, aká vrtká je priazeň Matiášova! My uňho s
      dobrotou nič nevykonáme.“
   </p>
   <p>
    Celý rozhovor medzi Bozkovcami natoľko len cieľa došiel, že sa Dobeš síce nedal presvedčiť
      o dobrote kráľovej, ale predsa uznal, že sa táto vec na príhodnejší čas má odložiť.
   </p>
   <p>
    Tak sa obrátili a šli brehom Dunaja ticho, pokojne, bez ďalšieho slova. Každý myslí o
      svojej zásade, nesúc v prsiach smútok nad osudom vlasti. A Dunaj pozerá na nich, vidí žiaľ v
      ich srdciach, on tiež plače s nimi, ale najavo to dať nemôže — len zvoľna ubieha, predcítiac,
      že v krajoch, po ktorých putovať bude, ešte väčší žiaľ a smútok ako tu uhliadne.
   </p>
   <p>
    Medzitým sa hviezda na nebi zavrtela, spadla a nežiarila viac svetlom svojím nad tmavistou
      zemou. „Tak zhynula sláva naša,“ smutne prehodil Dobeš, „ako tá hviezda a bohzná, či sa zas
      kedy skvieť bude na oblohe národov.“
   </p>
   <p>
    Vtom prišli až k peštianskym záhradám. V letníku Bátoryho bolo hlučno, velikáš tento
      uhorský dával tu slávnu zábavu. Hučiaca hudba, veselý výskot, žartovný smiech, nezrozumiteľný
      hluk a vravor, všetko spolu zmiešané doletovalo už zďaleka k ušiam Bozkovcov.
   </p>
   <p>
    V pozadí letníka Bátoryho bola prechádzka vysadená stromami. Tu pod týmito stromami
      prechádzali sa dvaja mužovia a v tajomnom zhovore zdali sa pretriasať veci i Bozkovcom
      dôležité, lebo medzitým Bozkovcov nespozorujúc, slová „Matiáš, Beatrix, Bozkovec“ hlasne
      prenášali. Neskôr ale ich zaviedol rozhovor do takého rozčúlenia, že Bozkovci nasledujúce veci
      počuť mohli:
   </p>
   <p>
    „Prekliata láska,“ horlil jeden, „mne tá krásna Talianka z umu neschádza; a ona? Ona mňa
      nemilo a bez citu odpravila, bežiac za ohavným tým Moravanom, Bozkovským Jaroslavom. Ten
      podlizač stojí u kráľovnej tak ako u kráľa v láske, a tak ako s týmto z cesty! A čo zas Matiáš
      s nami robí, to viac znášať nemožno; on nič viac, len ako my zeman, naše práva zemianske úži a
      panovanie svoje nad nami už skoro neobmedzene prevodzuje. Teda z cesty i s kráľom! My najviac
      ukoristíme z rozorvaného už okrem toho kráľovstva, a Beatrix musí byť mojou ženou. Áno tak,
      lebo ináč ani žiť nechcem.“
   </p>
   <p>
    Vtom sa priblížili Bozkovci.
   </p>
   <p>
    „Ha, zrada!“ zvolal jeden, vytiahol meč a rozohnal sa na Bozkovcov. Bozkovci sa bránili,
      ale v obraňovaní sklal Dobeš jedného z nich ťažkou ranou, čo uvidiac druhý, dal sa na útek,
      utekajúc ale zvrešťal: „Poznám vás, poznám, moravskí pánikovia.“ Ohliadnuc raneného, poznali v
      ňom Bozkovci Bakača, jedného z najhlavnejších svojich nepriateľov na dvore Matiášovom.
   </p>
   <p>
    Uhliadnuc tlupu približujúceho sa ľudstva, zrýchlili svoje kroky i prešli cez most mlčky
      bez slova, až sa naostatok Dobeš ozval: „Čudné! Aká tmavá je noc, a predsa sa toľko tisíc
      hviezd ligotá! — Áno, tak práve sme my, panuje nad nami skvelý veľký knieža a v krajoch našich
      všade pusto, všade tmavo.“
   </p>
   <p>
    „Dobrý je predsa náš kráľ,“ odvetil ticho Jaroslav, „on nechce, aby kto ľud náš utiskoval;
      ale nemá sto očí, aby všade všetko videl, čo ľudia v mene jeho páchajú.“
   </p>
   <p>
    „Strež sa ale, brat môj, jeho dobroty; ty o ňom dobre zmýšľaš, ale ver mi, že čím vyššie
      vyletíš k oblohe milosti kráľovskej, tým hroznejšie zvrátiš sa v priepasť vlastnej záhuby.
      Lebo ak ťa nepriatelia tvoji, čo ti milosť kráľovskú závidia, nezničia, to ti tým tvoj
      dobrotivý pán poslúži.“
   </p>
   <p>
    Medzitým stratili sa v rade ulíc budínskych.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2548376">
       </a>
       II
      </h2>
     </div>
    </div>
   </div>
   <p>
   </p>
   <p>
   </p>
   <p>
    Vyrástol útly kvietok na vysokej skaline; tiché vetríky sú jeho potravou, obdivovanie
      krásy svojej a zhliadanie sa na šírošíre kraje jeho zábavou. Krásny kvietoček hľadí dolu na
      utešené luhy a údolia i vidí tam tisíce kvietkov objímajúcich, milujúcich sa, vidí, ako sa
      jedno ku druhému skláňa, ako ho bozkáva, ako jedno druhým krásu svoju zvyšuje. I prišlo ľúto
      kvietku na vysokej skaline osamotenému, zatúži srdce jeho i prosí, aby i on do kraja
      blaženosti, medzi druhov svojich sa schýliť a radostí vospoľných požívať mohol. A nebo vyslyší
      jeho prosbu. Mraky hustnú na oblohe, prichádza bujný, sychravý, všetko podmaňujúci príval a
      strhne kvietok utešený zo skaly, na ktorej opustený túžil. Nesie ho krajinou, kde on kvietky
      prekvitať vídaval; tam chce zastať, tam lapá korunkou svojou druhov svojich, ale títo sa
      naschvál zhýbajú, naschvál sa od neho odvracajú, a on bez pomoci, bez obsiahnutia žiadostí,
      túžob svojich letí ďalej bez konca. Prúd zaniesol kvietok v neznámu krajinu.
   </p>
   <p>
    Bolo dievča rodu kniežacieho. Dorastalo, rozvíjalo sa ako ruža v plnosti krásy a nežnosti
      svojej. Vídalo ono z výšky svojej osamotenej medzi poddanými svojho otca nevinné radovačky
      mládeže, i zatúžilo jeho srdce po sladkostiach podobných i vytvorila si jará jeho
      obrazotvornosť mládenca mužného, krásneho, plameňom celej duše svojej len zaň jedine
      horiaceho, na ktorého prsia by mohlo hlávku skloniť ako každé druhé obyčajné dievča, bez
      ohľadu na rod, bez ohľadu na postavenie.
   </p>
   <p>
    Ale rodičia nedajú dieťa svoje za ženu šuhajovi z nízkeho rodu. Prichádza hrdina veku
      svojho slávny, pýta dievča, dievča sa trasie, ľaká sa, rodičia mu ho ale dávajú. — Beatrix,
      kňažná talianska, stala sa manželkou Matiášovou. Kráľovná Beatrix vyzerala oknom na nádherný
      palác, v ktorom prebýval Bozkovec. Zavrela mrzuto okno, sadla si na skvostne vyšívanú stolicu
      a zdala sa dačo premýšľať, bo bielunká rúčka koľko ráz hladkala čelo, oko sa pritom snivo
      sklonilo k podlahe.
   </p>
   <p>
    Medzitým sa vrátil sluha, čo ho vyslala pre Bozkovca, správu jej dajúc o skorom príchode
      jeho.
   </p>
   <p>
    Kráľovná strhla z hlavy svojej pásku, ktorou jej čierne vlasy stiahnuté boli, a ony vlniac
      a prstenkujúc sa zavisli na jej snežnej šiji. Beatrix bola pekná pani, podnebie talianske ju
      vypestovalo, ale spolu vdýchlo v jej prsia prudký plameň vášní a náruživostí. Jej oko je plné
      ohňa, jej tvár síce dačo brnastá, ale žiarou líc tým viacej vyvýšená. Sedela ona na stolici
      voľne, rúchom len domácim priodená.
   </p>
   <p>
    Hlboko sa uklonil Jaroslav a zastal pred kráľovnou pokorne, ale predsa tak dôstojne, že z
      postavy jeho nielen hebkosť dvorana, ale spolu i povedomosť mužskosti vyčítať možno.
   </p>
   <p>
    Jaroslav bol muž asi tridsaťročný, na tvári nie je patrný ani jeden znak dajakej vášne.
      Plné líce, čelo vysoké, pod ním oči sivé a pod pravidelným nosom čierny fúz ozdoboval jeho
      tvár.
   </p>
   <p>
    Kráľovná nedbala na poklonu Bozkovcovu, ale uprúc naň ohnivý svoj zrak a ľahko sa usmejúc
      i kývnuc rukou, aby sa posadil, vlasy svoje, po lícach sa vlniace, cez rameno prehodila a „No,
      mladý, učený pán, sadnite si podľa kráľovnej svojej,“ prehodila.
   </p>
   <p>
    Jaroslav sa darmo zdráhal i sedel tu pri boku krásnej manželky Matiášovej a hoc by iný za
      podobnú milosť pol žitia svojho bol hotový obetovať, srdce jeho začalo nepokojne burácať.
   </p>
   <p>
    „Rozkážte so mnou, milostivá pani,“ prerečie Jaroslav, „a odpustite, že som hneď prísť
      nemohol.“
   </p>
   <p>
    „O čom dnes s vami hovoriť budem,“ preriekla krásna Beatrix, „je vec, na ktorej sa zakladá
      moja a vaša sláva, prv ale chcem počuť mienku vašu o vážnej veci.“
   </p>
   <p>
    „Službu svoju, milostivá pani, vám a pánovi môjmu, kráľovskému manželovi vášmu, som vždy
      hotový obetovať a všetko, čo som vstave, urobiť.“
   </p>
   <p>
    „Dobre, dobre,“ vpadla mu do reči kráľovná, „teda, čo sa vám zdá, Jaroslav! Bolo dievča
      mladé, plné mladistvej bujarosti; prišiel ženích a rodičia dali mu ruku dieťaťa svojho,
      nepýtajúc sa najmenej o jeho náklonnosti. Stalo sa teda dievča ženou ženíchovou a muselo
      zakúsiť, že jej manžel, majúc dávne známosti, zanedbáva svoju ženu. Čo sa vám teda zdá, či má
      zanedbaná žena právo hľadať si, ako jej muž, iné známosti?“
   </p>
   <p>
    „To závisí od akosti známostí, milostivá pani,“ odvetí pokorne Jaroslav.
   </p>
   <p>
    Beatrix uprela vtom svoj zrak na Jaroslava, akoby osobu jeho voskrz preniknúť chcela, i
      opýtala sa ho: „Či ste ženatý?“
   </p>
   <p>
    „Nie som,“ odpovedal Jaroslav, „neženil som sa, aby som kráľovi svojmu mohol celý žiť.“
   </p>
   <p>
    „A či nie ste žiadnymi zväzky s mojím pohlavím spojený — nemilujete?“ spýtala sa,
      plamennými očami po švárnej postave Jaroslavovej hádžuc.
   </p>
   <p>
    On zdvihol a uprel na ňu oči, porozumiac sčiastky jej rečiam, a chcel už odpovedať, už mu
      „nemi —“ na jazyku splývalo, keď kráľovná, prudko ho za ruku uchytiac, „teda miluj mňa!“
      náruživo vyriekla.
   </p>
   <p>
    Vyskočil Jaroslav ako splašený jeleň a hovoril hlasom pokojným: „Povedal som vám,
      milostivá pani, že vám kvôli všetko som vstave urobiť, čo možno, ale čo vy žiadate, to je
      nemožnosť, bo ma starší sľub zaväzuje vernosťou ku kráľovi, a tejto by som zadržať nemohol,
      keby som mu to, čo len jemu samému prislúcha, odobral. Uduste, milostivá pani, svoj plameň, ja
      vás nikdy milovať nemôžem, nesmiem. Zabudnem i ja na túto chvíľu, nikto o nej z mojich úst
      slova neuslyší. Prosím vás, neodťahujte mi, milostivá pani, i naďalej svoju milosť.“
   </p>
   <p>
    Poklonil sa hlboko a odišiel.
   </p>
   <p>
    Čo je následok sklamanej lásky? Čo je následok zničenej, už temer obdržanej milosti? U
      ľudí aspoň, ako bola dcéra talianskeho, horúceho, bujného podnebia, Beatrix — pomsta. Človek v
      láske oklamaný obetuje svoj pokoj, svoje šťastie, svoj život, aby sa len pomstiť mohol nad
      opovrhnutou milosťou.
   </p>
   <p>
    Dlho stála Beatrix v rozpakoch, nevediac ani, čo sa jej robí: ako jej predtým krv udrela
      do pŕs i do tvári, ako jej oko zahorelo, tak by si teraz zo žíl jej nevydobyl ani kvapôčky,
      oko jej tak zmŕtvelo, že bys’ zúfal nad možnosťou jeho obživenia. Ale netrvalo to dlho,
      striasla sa a celá jej postava vzala na seba podobu pokoja, pod ktorou oheň i pomsty, i
      zlosti, i opovrhovania, i divokých úmyslov zúril, nemôžuc na površie vyšľahnúť. Čudná
      myšlienka prebehla jej vnútornosťou a beda Bozkovcovi, ak sa kedy v skutok uvedie, bo žena
      vysoko postavená a od mužského opovrhnutá málokedy, ba nikdy neopomenie príležitosť moc svoju
      ukázať tomu, kto chladnou rukou odmietol najútlejšie jej city.
   </p>
   <p>
    Ale ona sama bola prednedávnom podobne zrobila Bátorymu, o jej lásku sa uchádzajúcemu; i
      prišiel jej práve na mysel mocný uhorský velikáš. Dala ho teda hneď zavolať.
   </p>
   <p>
    „Tu som, pani moja, na rozkaz váš,“ prehovoril prichádzajúci Bátory, „i povďačný som vám,
      že ste mi dali príležitosť vás za onehdajší môj skutok odprosiť.“ Beatrix mu vtom skočila do
      reči: „Nič odprosiť, rozmyslela som si a slová tvoje som ocenila, a ver — milosťou budeš
      odmenený.“ Začudoval sa Bátory, neočakávajúc podobné prijatie; padol ale ku kolenám
      kráľovniným, uchytil jej ruky i horlivo v unesenosti svojej vyriekol: „Áno, pani moja! Milosť
      od vás žiadam!“
   </p>
   <p>
    „Dobre, tú obdržíš, ale sľúb, že vôli sa mojej podrobíš okrem maličkostí, ktoré by som od
      teba žiadať mohla bezohľadne, bezvýnimočne.“
   </p>
   <p>
    „Káž, pani moja,“ bola odpoveď, „a ja sa vyšiniem do neba, káž, a ja stúpim do pekla.
      Kážte — všetko vám kvôli urobím — len jedno nie, len to nie, aby som sa s Bozkovcom zmieril.“
   </p>
   <p>
    „Nie, nie,“ zajasala Beatrix, „práve ti chcem naložiť, abys’ všetko možné podnikol k jeho
      znivočeniu. A to práve ty, bo ako on mňa, paniu svoju obrazil a pohanil, tak ty máš práve tak
      ako každý rodený Uhor príčinu žalovať sa naň, bo on vám úrady, on vám priazeň kráľovu
      odoberá.“
   </p>
   <p>
    „Pravdu máte, pani moja,“ odvetí útlym hlasom Bátory. „Dosť príčin má uhorský veľmož
      sťažovať sa na ustavičné vyznačovanie cudzincov vo svojej vlasti; ja som ale pri tom zvláštne
      zúčastnený. Prechádzajúc sa včera s priateľom Bakačom, bol som prepadnutý týmito Moravanmi,
      ktorí nás neviem prečo napadli, a priateľa môjho poranili. Záleží mi teda mnoho na týchto
      nepovolaných hosťoch nielen pomstiť sa, ale ak možno obzvlášte toho pekného pánika zničiť,
      obzvlášte, že sa opovážil vás, prvú ženu sveta tohoto, obraziť.“
   </p>
   <p>
    „To je práve žiadosť moja,“ rozhorlene hovorí kráľovná. „Ale pomysli si, že sprostý vrah
      zabije človeka a má na tom dosť; ale duchom vznešenejším obdarený pomstiteľ nevraždí, ale sa
      pomstí, a to zoblečúc najprv soka svojho zo cti, pozbaviac ho dobrého mena a urobiac z neho
      naostatok malichernú pletku, s ktorou si i ten najobyčajnejší človek zahrávať môže, a keď ho i
      druhý zničí, to smelo povedať môže, že on na tom žiadnej účasti nemá.“
   </p>
   <p>
    Premýšľal dlhší čas Bátory o prevedení úmyslov svojich podľa kráľovniných návodov i
      povedal: „Už to mám! Prostriedkov dosť k vyplneniu vôle vašej.“
   </p>
   <p>
    „Maj si, čo maj! Mňa do toho nič. Ty si muž a úlohou tvojou je konať, abys’ cieľa
      dočiahol, a vieš!“ — položiac mu ruku na plece i zabodnúc do tváre jeho silný zrak svojho oka,
      pokračuje Beatrix: „Všetko jedno, akokoľvek, ale pomstiť sa musíš.“
   </p>
   <p>
    V nádeji skorého občiahnutia žiadostí a svojich prianí dávnych Bátory odišiel; Beatrix
      pohliadla za ním opovržlivo i podopierajúc si krásnymi rukami rozvlasenú hlavu, dívala sa dlho
      z okna do sveta, nevediac sama, čo sa v prsiach jej búri, i pery jej samy pre seba zašomrali:
      „Načo ho príroda obdarila takou vnadou? Načo som sa zrodila v paláci, načo som povýšená na
      výšku kráľovskú, načo mi je moc, keď ani len sluhu toho k sebe skloniť nemôžem?“ — Potom snila
      krásna žena ďalej: „A ty zas čakáš milosť moju? Tá je nie pre každého; rob, čo sa ti páči — a
      ja ťa odmením tým, čím sa mne bude páčiť.“
   </p>
   <p>
    Čudné je to srdce ženské! Koho chce zničiť, toho si žiada, za tým vzdychá, za tým túži, a
      komu šťastie sľubuje, tým — opovrhuje. Však ťa odmeniť môžem tým, čím sa mi bude páčiť.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2506471">
       </a>
       III
      </h2>
     </div>
    </div>
   </div>
   <p>
   </p>
   <p>
   </p>
   <p>
    Slávny Budín stojí v lesku slnečnom, nádherne dnes slnce zaligotalo a bohato ožiarilo
      obzvlášte kráľovskú palotu, v ktorej teraz Matiáš kráľ vojenskú radu držal.
   </p>
   <p>
    Dĺžkou paloty ťahal sa dlhý, zeleným súknom pokrytý stôl; za vrchstolom sedel na vysokom
      nádhernom stolci kráľ Matiáš, po bokoch jeho radcovia, medzi ktorými prvé miesto zaujímal
      palatín Imrich Zápoľa a obaja Bozkovci.
   </p>
   <p>
    „Milí moji verní! Známo vám je, že chcem potrestať odbojnú Viedeň, a to tiež viete, že
      nerád dlhé reči marím, ale krátku, ináč dobre premyslenú radu milujem. Ktorá je v tejto
      záležitosti mienka vaša?“
   </p>
   <p>
    Len tak krátko hovorieval Matiáš o verejných záležitostiach, tým ale dôraznejšie a
      obšírnejšie konal.
   </p>
   <p>
    Nato začal úlisný Bátory hovoriť: „Veľký Alexander náš! Tu je jedine tvoja vôľa platná.
      Skúsili sme za čas celého tvojho panovania, že zrak tvoj popredku prezrel úplne a dokonale
      nielen výhody, ale i následky vojenských podujatí; a nariadenia tvoje nás vždy vodili k sláve
      a víťazstvu, ráč nám i teraz vysloviť svoju vôľu, pokývni nám, a my pôjdeme za tebou, kde nás
      povedieš. Podľa nášho zdania sme sa dnes tu len na to zišli, aby sme, vypočúvajúc rozkazy
      tvoje, zvedeli, akú úlohu má každý z nás prevziať.“
   </p>
   <p>
    „Nechcem ja,“ odpovie Matiáš, „sám rozhodovať nad vecami vojenskými, lebo sú tu nielen
      hlavy v bojoch zošedivené, ale i ináč muži zaslúžení a múdri, ktorých rada mi nikdy
      ľahostajnou byť nemôže. Súd si konečný, pravda, podržím sám.“
   </p>
   <p>
    „Slávny kráľ náš!“ prevzal reč Jaroslav Bozkovický, „ak má rada a mienka mladého akú-takú
      platnosť, počuj moje slovo. Stav Viedne len dotiaľ môže byť pre nás výhodný, pokiaľ jej cisár
      na pomoc nepríde; preto myslím, aby sa výprava na Viedeň čím skôr podujala. Čas prináša
      zmužilé výhody, ale sláva alebo hanba neraz od jednej čerstvo prichádzajúcej hodiny závisí.
      Poďme teda čím skôr na odbojnú Viedeň.“
   </p>
   <p>
    Vedel Jaroslav živo prednášať. Matiáš sa s radosťou usmieval, vidiac Bozkovca, miláčika
      svojho, tak odhodlane hovoriaceho, a to tým viac, bo on vlastne myšlienkam jeho vlastným výraz
      dával.
   </p>
   <p>
    „Dobre, dobre,“ zvolali mnohí, len Bátory zmŕštil obrvami a skloniac sa hovoril dač
      susedovi svojmu Bakačovi.
   </p>
   <p>
    „Buď teda po vôli vašej,“ hovoril ďalej kráľ, „ja som práve tej istej mienky, aby sme sa
      čím skôr vypravili, pokiaľ cisár väčšiu silu nezoberúc, Viedni väčšiu a výdatnejšiu pomoc
      nezašle. Pripravené je všetko, teraz nám iná otázka nastáva, ktorej rozhodnutie mne náleží.
      Vodcov môjho vojska v tejto vojne ustanovujem nasledujúcim spôsobom: Čierny pluk povedie Dobeš
      Bozkovický, vojsko štajerské a korutánske nádvorník; pluky uhorské odovzdávam vodcovstvu
      Jaroslava Bozkovického, ale hlavné veliteľstvo celého vojska si zostavujem sebe. Ostatní
      zostanú na svojich miestach.“
   </p>
   <p>
    Táto reč bola neočakávaná, ač práve kto Matiáša poznal, vedel, že máva často nápady, v
      rozhodnej dobe prekvapujúce; ale nenávisť proti Bozkovcom bola pre milosť kráľovu, im tak
      často osvedčovanú, taká veľká, že sa teraz pri menovaní ich mien väčšina zdržať nemohla, aby
      nemŕštila tvárami a mrmot nevydávala odporný, obzvlášte ale Bátory strane výlučne uhorskej na
      čele stojaci.
   </p>
   <p>
    Vedel a vie to každý, že bol kráľ Matiáš dobrodružný, prívetivý, každej strane a každému
      stavu prístupný; ale vedel a vie to tiež každý, že vášeň jeho bola neohraničená, kedykoľvek
      zbadal, že si ľudia zo samej závisti, revnivosti a nenávisti doby žitia svojho strpčujú, jeden
      druhému krivdu robia a jeden na druhého pre márny zisk, alebo ešte pre márnejšiu slávu i
      vtedy, keď by pri tom záležitosti verejné trpieť museli, šomre. Najprísnejší ale býval Matiáš
      pri podobných, často sa opakujúcich výjavoch proti velikášom krajiny.
   </p>
   <p>
    I teraz najavo danú nevôľu prítomných velikášov spozorujúc, nedal vášni svojej dlho času
      Matiáš, ale ako obyčajne okamžite stiahol obočie i zavolal hlasom prudkým: „No nepáči sa vám
      moje velenie? Hádam zato, že majú Moravania vývodiť vojskám uhorským? Ha, poznám ja vaše
      náruživosti, poznám ja vašu národnú nenávisť! Vy Uhri súc, by ste mali byť pyšní, že
      Štajersko, Korutánsko, Rakúsy a Morava teraz zväčšujú vlasť vašu a mali by ste znať, že
      panovník nad národy sebe zverenými spravodlivo panovať a v dobách rozhodných nie na osobné
      pletky, ale na zásluhy a schopnosti hľadieť musí. — Ja vašu revnivosť, vašu závisť osobnú, boh
      mi svedok, trpieť nebudem! — A teraz rozkazujem vám hovoriť, čo kto má proti môjmu menovaniu
      vodcov?!“
   </p>
   <p>
    Povstal Bátory, na ktorého bol Matiáš zrak uprel, a začal smelo hovoriť: „Milostivý pán
      náš! Že zveruješ cudzozemcovi vojská uhorské, mrzí nás a bolí nás to, keď ale dôveru svoju
      skladáš na človeka tvojej dôvery úplne nehodného, nemôžeme to bez pohnutia mysle našej tebe
      docela oddanej niesť a považovať.“
   </p>
   <p>
    Kráľ uprel prudko zrak na Jaroslavovu pokojnú a vážnu tvár a akási búrka žiarila z tváre,
      blýskala z Matiášových posunkov.
   </p>
   <p>
    „Koniec rade — Bátory do žalára — Bozkovec na čelo plukov uhorských!“ takto zlomkovite
      hovoril kráľ nanajvýš rozhnevaný. Všetci sa začali z miesta hýbať, keď sa ale Jaroslav k reči
      hotovil, všetci zas utíchli.
   </p>
   <p>
    „Slávny kráľ a pán môj! Závisť a nenávisť z neho hovorí, ale nebuď nespravodlivý a vyslyš
      tiež i obviňovania, bo čas a vernosť moja zvíťazí nad nenávisťou a pravda vyjde navrch. Teraz
      ale, prosím ťa, odpusť chybiacemu, bo i ja sám sťažovanie si Bátoryho, ktoré proti tebe vedie,
      dávajúcemu mňa, nie Uhra, za náčelníka plukom uhorským, za spravodlivé uznávam. Ja rozumiem
      môjmu ľudu, uhorskému Uhor. Prosím, uváž dôležitosť tohoto vojenského pravidla a ráč ma
      prepustiť i postaviť ku boku môjho bratanca k Čiernemu pluku. — Ó, kráľ môj, zvíťaz nad sebou,
      všaks’ premohol už toľko národov, a odpusť Bátorymu, každého ramena ti teraz treba; ja
      Bátorymu odpúšťam, a keby malo byf pravdivé udanie jeho — tu sa osvedčujem za nehodného
      milosti tvojej.“
   </p>
   <p>
    „Nech sa teda stane podľa vôle tvojej, choď k boku Dobešovmu, Bátorymu buď daná milosť na
      tvoje slovo, ale očakávam od neho vývod z jeho nepravých rečí.“
   </p>
   <p>
    Tým ukončil kráľ radu a celý rozmrzený odišiel do svojej izby, Jaroslav ale zvolal: „Teraz
      ťa i ja menujem Alexandrom, bo si sám seba premohol.“
   </p>
   <p>
    „A ty musíš byť Kleitom jeho,“ zamumlal Bátory.
   </p>
   <p>
    Posledný radca vyšiel z radnej paloty a kráľovský strážnik zamkol obrovské dvere.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2506741">
       </a>
       IV
      </h2>
     </div>
    </div>
   </div>
   <p>
   </p>
   <p>
   </p>
   <p>
    Celá Viedeň stojí na nohách, bázeň pred nepriateľom hýbe všetkým ľudom, bo Viedenčania
      vedia, že Matiáš nie je nepriateľ slabý, dajúci sa ľahko odstrašiť; poznajú spolu zmužilosť
      Čierneho pluku, bo viac ráz už hľadeli na hrdinnosť, na jeho neohrozenosť. I radi by sa
      poddali, ale vojsko cisára Fridricha leží v meste a káže dúfať v skorú pomoc cisársku; preto
      sa všetko v radoch nachádza, v zbroji sa cvičí, mestom prudkým krokom kráča na násypy mesta,
      chtiac tam uvidieť, či prichádza očakávaná pomoc a či je možná obrana mesta.
   </p>
   <p>
    Slnce počalo zachádzať — a tu zo západnej strany do mesta začalo prúdiť mnoho sto kusov
      hovädzieho dobytka, množstvo vozov s inou potravou, znamenité pluky nemecké na pomoc Viedni
      poslané od cisára. Radosť, pokriky, jasot všeobecný. Novv život nastal vo Viedni, bo touto
      pomocou znovu pookriali nádeje, dôvera v chrabrosť svoju a poslanú silu obživila ducha už
      skoro pokleslého, takže celé mesto pokojnou mysľou očakáva v najbližších dňoch objaviť sa
      majúce udalosti.
   </p>
   <p>
    Na násypoch mesta rozostavené sú delá, ktorých pažeráky ako priepasti záhuby hrozili
      nepriateľovi. Viedenčania stáli na baštách a ohradách mestských, súc hotoví každého okamihu
      prijať nepriateľa guľami. Za mestom je zas ticho; nevidno tam človeka, bo každý roľník,
      dedinčan, bojac sa nepriateľa, hľadal v meste útočište, vták zas, bojac sa štrngotu zbrane,
      ďaleko do hôr uletel.
   </p>
   <p>
    I minul sa deň prvý i minul sa deň druhý a čierna noc opanovala rozľahlú Viedeň, ale
      sníčky boli ďaleko od obyvateľov. Ťažké vozy s delami, prachom a guľami burácali po kameni, bo
      sa všetko privážalo k násypom, kde toho najväčšia potreba mala byť.
   </p>
   <p>
    I stálo toto mesto hotové a k dlhému i statnému boju pripravené, keď sa od východnej
      strany objavili dlhé, dlhé rady prichádzajúceho nepriateľa.
   </p>
   <p>
    I došiel Matiáš pod samé hrady Viedne, zriadiac už doma vojsko svoje tak, žeby v každom
      okamihotu k nápadu bolo hotové. Vojsko uhorské stálo vpredu, pluky štajerské a korutánske
      tvorili prostriedok, Čierny pluk strážil šťastie víťazstva, aby neutieklo.
   </p>
   <p>
    Už včasráno začal Matiáš šturmovať viedenské ohrady; zornice vídať nebolo, lebo ju zakryli
      oblaky dymu. Slnce zas zachádzalo, ale ho nikto nevidel pre vždy viac a viac hustnúce mrákavy.
      Celý deň sa bojovalo ale bez prospechu; len tisíce mŕtvych a ranených ležali na viedenských
      hradbách a v Matiášovom tábore.
   </p>
   <p>
    Uhorské vojsko bolo náramne zmenšené. Noc bola tichá, Matiáš nespal, ale ohliadal vojsko
      svoje a pripravoval strašnejší budúci deň. Viedenské vojsko bolo rovne činné. Porúcané múry sa
      opravovali, domy v meste nepriateľskými guľami pozapaľované sa dusili, chrámy sa otvárali,
      útočište dávajúc tým, ktorých domy boli rozborené alebo ľahli popolom.
   </p>
   <p>
    I nastal znovu deň hrozný. Ačpráve viedenskí obyvatelia s kráľom vyjednávať začali, predsa
      sa držali statne a zmužilo. Ohnivé gule a strely pršali z násypov do Matiášovho tábora. Slnce
      vystúpilo na najvyšší stupeň a preniklo blesky svojimi husté dymové oblaky. S týmto sa zdalo,
      že i Viedni nová nádeja vzchádza, lebo všetko doterajšie šťastie zdá sa utekať od Matiáša. Už
      sa z táborov Matiášových len tu i tu strieľa, keď medzitým z hradieb viedenských prúd gúľ a
      striel sa neprestáva valiť. Viedenskí hrdinovia sa už osmelili aj výpad z hradieb urobiť a
      veľkú škodu vo vojsku Matiášovom pôsobiť.
   </p>
   <p>
    Na pobreží Dunaja leží Čierny pluk, v prostriedku šiatrov vypína sa jeden vyšší, na ňom
      zástava Čierneho pluku si so zimným vetrom zahráva. V šiatri sedí Jaroslav a Dobeš, udatní to
      Bozkovci. Jednoduchá stráž ostríha plátenné dvere.
   </p>
   <p>
    „Čo je za príčina, kráľ zakázal pluku nášmu v dnešnej bitke podiel brať. Ó, Jaroslav môj —
      na nás sa len teraz búrka valí.“
   </p>
   <p>
    „Možno sa priplazili naši nepriatelia k trónu jeho — zvlášte posledná rada na hrade
      budínskom mnoho dopomohla k rozknísaniu dôvery kráľovskej v nás; ale hádam má predsa kráľ iný
      cieľ — —“
   </p>
   <p>
    „Áno, áno, iný cieľ,“ pretrhol Jaroslavovu reč Dobeš, „ty ho vždy vyhováraš, a nemyslíš na
      jeho vrtkavosť, nemyslíš, že by ťa v dobrej vôli obsypal všetkými pokladmi zemskými, ale v
      zlej, pri najmenšej tôni podozrenia by ťa, hoc najväčšieho miláčka, vydal katovi. Taká je jeho
      povaha. — Ale však on skoro pocíti — že Čierny pluk následkom jeho rozkazu nečinne stáť
      musel.“
   </p>
   <p>
    Vtom počuť silné bubnovanie: vbehne do šiatra vojak a oznamuje útek vojsk uhorských,
      štajerských a korutánskych.
   </p>
   <p>
    Jaroslav i Dobeš vyskočia zo šiatra a sotva vydali rozkazy, už Čierny pluk zo svojej
      mrzutosti vytrhnutý stál v radoch.
   </p>
   <p>
    Dobeš pravé, Jaroslav vedie ľavé krídlo Čierneho pluku; zostavili oni tým spôsobom svojich
      hrdinov, aby len zo dvoch strán zovreli utekajúce vojská a im takrečeno bránu urobili. Sami sa
      ale hnali na Viedeň. Utekajúci sa teda zachránili útekom od gúľ nepriateľských; Čierny pluk
      ale, zastanúc si na mŕtvolách svojich spolubojovníkov, začal znova znepokojovať Viedenčanov a
      ich násypy napádať.
   </p>
   <p>
    Slnce sa už klonilo k západu a boj sa obnovoval. Nastala skorá zimná noc a Jaroslav s
      Dobešom užili vojenskej lsti. Delá svoje, z ktorých strieľali na ohrady viedenské, hneď tiež i
      s vojskom odvážali na iné miesta, odtiaľ ale vystreliac, zas na inú stranu. Tým sa stalo, že
      Viedenci večerným a nočným časom beztoho nevidiac, obracali svoje výstrely, kde sa najviac
      blýskalo, a zavše sa minuli žiadaného účinku.
   </p>
   <p>
    Tak sa bojovalo s malými prestávkami až do rána. Čierny pluk mnoho neutratil, keď medzitým
      Viedeň na mnohých miestach bola zapálená a jej hradby značne porúchané.
   </p>
   <p>
    K ránu dňa 22. januára roku 1485 zobral Matiáš ostatky uhorských plukov a pritiahol k
      polnočnej strane mesta na pomoc Dobešovi, že tu bola slabšia viedenská posádka, odoslal ho s
      polovicou pluku jeho na pomoc Jaroslavovi, ktorý sturmoval stranu mesta, čo posledný mocný
      odpor vyvíjala.
   </p>
   <p>
    Čierny pluk bol pohromade. Za hodinu trvala bitka a Jaroslav je prvý na viedenských
      baštách. Za ním sa valí Čierny pluk ako roj včiel a za chvíľu opanuje celú poslednú polovicu
      mesta. Tu sa však ukázala Jaroslavova ľudskosť a mierumilovnosť vo vznešenom svetle.
      Zhromaždil svoj pluk a hovoril k nemu: „Tu sme, boh nám pomohol bojovať proti ozbrojenej ruke;
      sláva vám, spoločníci moji! Ale boh vás podmaní a vytvorí z chrámu víťazstiev budúcich, ak
      opriete svoje meče a bodáky proti bezbranným a neozbrojeným. I títo premožení sú ľudia:
      prestaňte, hodní synovia Čierneho pluku, od mordov a vraždenia, neprznite slávu svoju
      hrdinnosťou ožiarenú — mordom a vraždou!“
   </p>
   <p>
    Tieto slová, ako rozkaz vodcu, oznámili podriadení náčelníci svojmu ľudu; a Čierny pluk,
      zvyknutý poslúchať, rozišiel sa po hospodách i plesal s vďačnými viedenskými obyvateľmi.
      Medzitým i Matiášove pluky zaujali polnočnú stranu a navzdor kráľovským príkazom lúpili a
      zabíjali obyvateľstvo. Viedenčania, zhliadnuc Čierny pluk v meste, sami s Matiášom poddanie sa
      vyjednávať začali.
   </p>
   <p>
    Polnočná strana, zanechavšia tam svoj majetok, utiekala sa k Jaroslavovi do poludňajšej
      časti mesta, lebo tu nachádzala vo víťazoch obrancov imania a života svojho.
   </p>
   <p>
    Poslednejšia strana jasala radosťou a dávala hody čiernym vojakom; strana polnočná tenula
      v dyme a požiaroch.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2507060">
       </a>
       V
      </h2>
     </div>
    </div>
   </div>
   <p>
   </p>
   <p>
   </p>
   <p>
    Na radnom dome vo Viedni drží radu kráľ Matiáš. On sedí na vyvýšenom mieste, pri ňom
      vodcovia jeho; za týmito starší mesta a iných miest rakúskych, ako aj šľachta krajiny.
   </p>
   <p>
    Matiáš predložil mestu a zhromaždeným stavom svoju vôľu a títo mu prisahali vernosť v mene
      celej krajiny. Ebersdorf ale chyboval, lebo si vdova Ebersdorfova, spoliehajúc sa na silnú
      posádku, predsebavzala Matiášovi klásť odpor a neuznávať jeho vládu.
   </p>
   <p>
    Poslala i ona vyslancov na túto radu, by tu úmysel svoj verejne vyznala.
   </p>
   <p>
    Kráľ Matiáš zmŕštil tvár, spupnosť túto ľahostajne nemohúci niesť. Bol si on povedomý, že
      sa ho boja sto ráz mocnejší páni; a preto toto povedomie zdalo sa mu byť zatôneným tým, že sa
      žena proti nemu stavia.
   </p>
   <p>
    Úmysel jeho bol teda nezvratný zo základu vyvrátiť Ebersdorf.
   </p>
   <p>
    Hneď ukončil radu a dal rozkazy, aby sa vojsko hotovilo k Ebersdorfu.
   </p>
   <p>
    V blesku slnečnom sedel na svojom bujnom koni kráľ Matiáš, jeho šišak tonul v zlatom mori,
      lebo slnce temer len v ňom sa zhliadalo. Oddiely vojska uhorského, štajerského a korutánskeho
      i s kráľom prešli pokojne; Jaroslav tiahol s Čiernym plukom za ním. Tu ale zástupy na
      uliciach, v oknách, v prerúbaných povalách, na strechách a hradbách sa nachádzajúce
      poskytovali nové divadlo. Tí, čo boli na zemi, hrnuli sa ku koňovi Jaroslavovmu a bozkávali
      plášť a hrdinove nohy, takže musel zastaviť svoj pluk. Matky s deťmi, otcovia so synáčikmi
      ponáhľali a tlačili sa k nemu, aby tvár jeho uzrieť mohli; z okien a balkónov mu kývali i
      rukami i šatkami a krik ozýval sa jemu na slávu. On, vidiac ich vďačnosť, nemohol byť
      nepohnutým i cítil bohatú odmenu svojho ľudského skutku.
   </p>
   <p>
    Vojaci Čierneho pluku sa z toho tiež radovali, ale na cvik vojenský naučení, kývali len
      hlavami a tiahli ticho v dlhých radoch bránami mestskými k Ebersdorfu.
   </p>
   <p>
    Čierny pluk založil Matiáš sám i bol onen jediným riadnym, vždy pod zbraňou držaným
      vojskom veľkého kráľa uhorského.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2507174">
       </a>
       VI
      </h2>
     </div>
    </div>
   </div>
   <p>
   </p>
   <p>
   </p>
   <p>
    Stojí Ebersdorf pevne, pod ním prestiera sa široká rovina. Hrad vypína sa na návrší,
      vývodí celému okoliu a pozerá na okolné dediny ako matka na svoje dietky a tieto zas naň ako
      na matku zrak svoj upierajú, hľadia naň a dač od neho pýtajú — obyvateľov svojich. Títo
      zanechali otcovské bydlá, utiekli do pevnosti i nemyslia viac na tie miesta, kde sa zrodili.
      Ebersdorf je silne ohradený, v ňom zmužilá obrana, myseľ hrdinov neústupná a zmužilá.
   </p>
   <p>
    Matiáš rozložil sa na Ebersdorfských rovinách; vojsko jeho rozľahlo sa ako Dunaj, keď
      vystúpi z pobrežia svojho. V prostriedku víťazných plukov vypína sa kráľovský šiator.
   </p>
   <p>
    Prudký rozhovor je medzi kráľom a jeho vodcami. Je teraz rada o dobývaní Ebersdorfa.
      Matiáš je ohrozený a ako lev rozdráždený; zachcelo sa mu už hľadieť na rozboreniny Ebersdorfu
      a preto navrhuje, aby sa dobývanie hneď započalo.
   </p>
   <p>
    Jaroslav, vyskúmajúc položenie hradu a všetkých miestností, radil z dostatočných príčin,
      aby sa dobývanie na čas odložilo a bezčinná posádka v hrade bola uzavretá. Potrava nemohla byť
      odnikiaľ privezená, ľudu z okolia v hradbách mnoho, skutočným obrancom ustavične v ceste
      stojaceho a zásobu živnosti zo dňa na deň umenšujúceho; tak by pevnosť, za krátky čas hladom a
      vnútrajším zmätkom zmožená, poddať sa prinútená byť mohla.
   </p>
   <p>
    Matiášovu mienku ale podopierali nádvorník a Bátory, sčiastky znajúc zo skúsenosti, že sa
      kráľ obyčajne o radu druhých síce zvykol spytovať, ale vždy podľa svojho presvedčenia
      bezohľadne konal, sčiastky že sa už on sám určite vyslovil, sčiastky zas, aby tým snadnejšie
      Bozkovcov potlačili.
   </p>
   <p>
    Vyhlásil teda Matiáš za uzavretie vojenskej rady zajtrajšie dobývanie Ebersdorfu i
      ustanovil, aby sa i teraz Čierny pluk v úzadie vojska poľom postavil. Možno mu prozreteľnosť
      kázala, aby jediný spoľahlivý pluk tento až k najvyššej potrebe zachoval, možno zas, aby dal
      príležitosť vodcom uhorským k vyznačeniu sa a utíšeniu ich revnivosti, možno chcel skúsiť, či
      je nie i bez pričinenia Čierneho pluku možné víťazstvo, možno ale aj červ nedôvery začínal
      hrýzť na jeho duši. Nepriatelia Bozkovcov nezanedbali i slávne viedenské vyprevádzanie ku
      svojmu osohu a k záhube Bozkovcov upotrebiť. Kto to vie? — O úmysloch svojich nezvykol
      hovorievať.
   </p>
   <p>
    Bátory ale usiloval sa pritom na slabú stránku kráľovu narážať, preto očiernil Jaroslava,
      akoby sa tento Matiášovu slávu usiloval zatôniť. A čo bolo viacej mocnárovi prudkej, vrtkavej
      a slávybažnej povahy treba? Zriedka je ktorý mocnár viacej na znamenitosť svoju revnivý, ako
      taký, čo neočakávane najvyššiu moc občiahnuť uzrie, že sa mu každé podujatie darí, a že ľudia
      predtým na svoju dôležitosť všetko, a na jeho nič nedržavší, teraz oslepení bleskom jeho slávy
      sa pred ním pokorne v prach a v ničotu klonia. A tak hoc Matiáš i rád, vrúcne rád mal
      Jaroslava, predsa začínal a navykol dávať slovám Bátoryho, keď nie úplnej viery, teda spoň
      pravdepodobnosti.
   </p>
   <p>
    Delá hrmia pod Ebersdorfom a Čierny pluk nespokojne stojí, lebo už od dávnych čias navykol
      na túto víťaznú hudbu, i ťažko mu je počúvať a pritom stáť pokojne. Ale taká je teraz vôľa
      kráľova, a prísna poslušnosť je vojsku tomuto každodenným chlebom, a tak i teraz len počúva
      daromný hrmot diel, i pozerá na ďalší vývin prípadu, i neteší sa, že sa posádka, akoby každým
      výstrelom nepriateľským zmocnená, statočne bráni.
   </p>
   <p>
    Darmo dá Matiáš tri dni strieľať, lebo Ebersdorfu ešte žiadna znamenitejšia škoda sa
      urobiť nemohla.
   </p>
   <p>
    I zvoláva kráľ na štvrtý deň svojich vodcov na radu do svojho šiatra.
   </p>
   <p>
    Namrzený Matiáš dlho mlčí, až naostatok riekne: „Čo máme robiť, páni moji? Poraďte, moja
      myseľ je teraz zaoblačená ťažkými a smutnými predcity, a tuším dačo nepríjemného, i očakávam
      dačo smutného.“
   </p>
   <p>
    Matiáš bol rozľútený nad tým, že sa už po druhý raz presvedčuje, že bez Jaroslavovej a
      Čierneho pluku pomoci víťaziť nemôže; a ani toto hniezdo ebersdorfské sa mu pokoriť nechce.
      Býval on vždy ináč pyšný na svoj Čierny pluk, vždy ho vyznamenával, vždy ho druhým za príklad
      zmužilosti predstavoval; ale s pokročilým vekom, ustavičným šťastím rozmaznaný, nič nedržal
      pre seba nemožným, a tak i víťazstvo bez Čierneho pluku, obzvlášte odkedy podozrivosť dušu
      jeho tu i tu začala zamračovať.
   </p>
   <p>
    Jaroslav poznal príčinu nepokoja Matiášovej duše.
   </p>
   <p>
    Dobeš ho bol na to upozornil; ale on znajúc kráľa svojho, nemohol ani úplne veriť slovám
      bratancovým, ani vlastnej predtuche. Jaroslav poznal dobre dobrotu jeho srdca a veľkú
      náklonnosť k nemu, a tak nemohol pochopiť, akými cestami vnikli jeho nepriatelia do srdca
      milostivého mu panovníka.
   </p>
   <p>
    Ach, čo nemôže sklamaná láska urobiť? Kam zavádza ten blud dušu ľudskú? — Táto vytrhla
      rozličnými prostriedky Jaroslava zo srdca kráľovho.
   </p>
   <p>
    Beatrix ukovala v náručí svojho manžela lestnú zradu a žalobu na Jaroslava, sťažujúc sa
      naňho, akoby on bol chcel jej priazeň, jej milosť, jej lásku získať. Matiáš sa na to zasmial,
      nedržiac od mladosti mnoho na pletky ženské, na výlevy náklonnosti mužských k ženám, bo ktože
      býval veselším dobrodruhom u ženských od neho? Kto rozumel lepšie šepotať útle slová v sluch
      krasotinkám lepšie nad neho? Matiáš tomu rozumel znamenite, a to práve tak ako porážať
      nepriateľa na poli bitky. Ale teraz ostarieval i bral pozdejšie celú záležitosť z prísnejšieho
      stanoviska. Prečo by to u Jaroslava nebolo možné, čo by on iste za mladi nebol prenechal? A
      keď mu to vlastná žena zverila, tak predsa muselo byť dačo na tom, i pokrútil hlavou a začalo
      sa mu to nepáčiť; vidno, že mladá žena na ostareného muža taký vplyv mať nemôže, že zmýšľanie
      jeho jediným dychom a jediným lichotivým úsmechom alebo pár slzami, vyronenými nad domnelou
      alebo vymyslenou krivdou, v pár okamihnutí môže zvrátiť. A keď je raz hradba naštiepená, dá sa
      snadnejšie búrať; tak i Matiáš, hoc spočiatku nedôveroval osočovaniu Jaroslava, bol predsa
      rozkývaný v neobmedzenosti dôvery k nemu — a čím viacej ho obletoval Bakač a Bátory a iní
      nepriatelia Bozkovcov, tým väčšmi rástol plameň podozrivosti jeho.
   </p>
   <p>
    Ale poďme už bližšie k rade vojenskej. Bol tu tiež Jaroslav prítomný a umienil si kráľovu
      nedôveru zahanbiť.
   </p>
   <p>
    „Slávny kráľ a vodca náš najvyšší,“ tak začal Jaroslav hovoriť, „nebuď preto zlej mysle,
      že sa posiaľ nepodarilo premôcť ebersdorfskú posádku; nie je to div — ja som to tiež
      predvídal. Ale dovoľ teraz odpočinúť plukom bojovnejším a rozkáž uderiť na bubny Čiernemu
      pluku, a ja ti svojou cťou dokladám, že bude zajtra Ebersdorf so zemou zrovnaný.“
   </p>
   <p>
    Prvé, čo podozrelému kráľovi na um padlo, bola výpoveď Bátoryho, že sa Bozkovci snažia u
      vojska meno a slávu jeho zatôniť, čo jemu, výtečnosti svojej a slávy vojenskej povedomému,
      najviac, už pri samom pomyslení, nemilý pocit pôsobilo. Chystal sa k reči, ale tu vstúpi posol
      z Uhier smutné správy prinášajúci, že Turek vtrhol do Uhier a tam nemilosrdne hospodáriť
      začína.
   </p>
   <p>
    Kráľ i všetci prítomní boli dojatí nemilou správou, len jeden, Bátory nie; on jej bol čo
      viac rád, bo mu práve vhod prišla, akoby ju sám bol túžobne privolal. I zaiskrilo oko jeho
      žiarou nekonečnej nenávisti a skorého víťazstva, i ústa jeho, posmešným smiechom potrhávané
      vyriekli: „Ešte i teraz radíte, pán Jaroslav, aby sme čas marili s dobývaním Ebersdorfa?“
   </p>
   <p>
    „Áno, radím,“ odpovedal pokojnou mysľou Jaroslav, „za dvadsaťštyri hodín sme hotoví s
      týmto hniezdom ebersdorfským, a potom sa vyberieme na Turkov. K odôvodneniu svojej rady vám
      poviem len toľko: Keď sú vojská umdlené, to isté povedať nutno i o ebersdorfských; ale ak sa
      použijú sily posiaľ v dobývaní neupotrebené, a toto je iste Čierny pluk, tak je Ebersdorf nie
      vstave návalu nášmu odolať, a ako každé dieťa za svojím rodičom túži, tak túži Čierny pluk
      vyvinúť zriadenú silu svoju. Keby sme ale teraz odstúpili, tak sa posádka zmôže za krátky čas
      pomocou cisárskou i stane sa strediskom, z ktorého sa ohrozovať budú Rakúsy a Viedeň, a Rakúsy
      i Viedeň, tak mozoľne dobyté — naším prenáhlením za krátky čas zas utratíme.“
   </p>
   <p>
    „Áno, áno, utratíme,“ hovorí štipľavo Bátory. „Ó, vidíme my tvoje úmysly, učený pánko! —
      Tam ide Turek do vlasti; ty chceš, aby Budín a Uhorsko kleslo mečom tureckým, a ty spriaznený
      s Rakúšanmi, Moravu svoju so susednými stolicami, kde ste s Jiskrom dakedy tak bezohľadne
      hospodárili, chceš vytrhnúť rukám kráľa uhorského. Vidíme, vidíme všetko!“
   </p>
   <p>
    Kráľ stŕpol nad odhodlane prednesenou rečou, ktorej Bátory farby pravdivosti dodať znal.
   </p>
   <p>
    Vtom náhle a neočakávane preborí delová guľa kráľovský šiator, i skrútil sa bez ublíženia
      k Matiášovým nohám. Za pár okamihnutí bolo zvonku počuť rachot výstrelu.
   </p>
   <p>
    Prítomní skameneli nevediac, čo sa im robí, len jeden, Matiáš sa usmial i vypovedal:
      „Ticho, páni, ticho, to je raz vo vojnách obyčajné, že sa nikto neopytuje, kde má výstrel
      zaletieť. Nelámte si nad tým hlavy, ale sa radšej k skorému pochodu nazad do Uhier chystajte.“
      A pokývnuc rukou, dal znak k vzdialeniu sa vodcov. Všetci odišli, len Bakač zostal v úzadí
      šiatra nepozorovaný.
   </p>
   <p>
    Ľahostajne, pravda, bral Matiáš celý prípad v prítomnosti svedkov, nie tak ale v domnelej
      osamotenosti. Hlava sa mu rozpálila, celá krv sa do nej zbehla, srdce začalo tĺcť ako nikdy
      predtým. On teraz nevedel sám, kde je; Jaroslav a lós Uhorska sa ako svetlo striel hromov s
      tmavou nocou miešali v jeho mysli. Ale ustáliť sa nemohol na ničom, nikdy ešte nebol taký
      nespôsobný k bystrosti umu a odhodlanosti. Rád by sa dozvedieť istotu o vernosti Jaroslavovej,
      i zas sa mu zdá pravdepodobná Bátoryho reč.
   </p>
   <p>
    Tak premýšľajúc dlhý čas a neklipkajúce oči na jedno miesto upreté majúc, sedel Matiáš sám
      pre seba — potom zas nemohúc sa na ničom ustáliť, obrátil svoje zraky na odpornú stránku.
      Vyskočí prudko, zhliadnuc Bakača i prudkým krokom k nemu sa blížiac, krátkym dychom vypovie:
      „Ako sa opovážiš tu ostať, keď som vám všetkým vzdialiť sa rozkázal?“
   </p>
   <p>
    Bakač sklonil pokorne hlavu i vyriekol pokojne: „Kráľ môj, nikdy si neskúsil, že by som sa
      kedy bol vzpieral rozkazom tvojim alebo dotieravosťou svojou hranice kedy prekročil, čo delia
      poddaného od svojho panovníka. Keď som to teraz urobil, odpusť, pán môj milostivý! Urobil som
      to, držiac okamih príhodným povedať ti o veciach, o ktorých nikdy rád nepočúvaš. Koľko ráz sme
      ťa pred Bozkovcom vystríhali, tys’, pán môj, nikdy o tom počuť nechcel, a tak sme mlčali.
      Teraz je to ďalej nemožno, hoc známe, že tvoja osobná náklonnosť k Jaroslavovi je
      nepremožiteľná, bo s mlčaním naším bohzná, aké nebezpečenstvá hrozia našej vlasti. Počuj teda,
      kráľ môj, z úst vždy verného poddaného pravdu, ktorú ti v tomto okamihu tieto slová vravia: Že
      sme Viedeň a teraz Ebersdorf dobyť nemohli, je príčina tvoj miláčik Jaroslav Bozkovec. On dal
      z Čiech a Moravy obľahnutým potravu a zbraň dovážať. Viedeň, pravda, dobýjať pomáhal, ale len
      preto, aby naň podozrenie nepadlo: pri Ebersdorfe ale radil, aby sme čím ďalej tu zostávali,
      znajúc, že je od neho samého i zbraňou i potravou zaopatrený. Hovorí sa, že Ebersdorfová je
      jeho verenicou.“
   </p>
   <p>
    Prudkému a náruživému Matiášovi to bolo dosť v tomto okamihnutí, keď sa prsia jeho
      podobali vzbúrenej sopke, i vyvolal teda: „A znáš dokázať svoje reči?“
   </p>
   <p>
    „Ako môžeš myslieť, pán môj,“ pokorne odpovedá Bakač na prchké, rozžiareným okom
      sprevádzané slová kráľove, „že by som sa opovážil pred tvár tvoju s nepravdivosťami
      predstúpiť? Predstúpiť práve teraz, keď viem, že dušou tvojou tak ako našimi buráca. Viacej
      ľudí, za špehov vyslaných, to dokáže.“
   </p>
   <p>
    „Sem s nimi!“ vypovie prudko Matiáš, „nech prisahajú pravdu pod pokutou smrti.“
   </p>
   <p>
    „A budú prisahať, pán môj!“ odpovie pokojne Bakač.
   </p>
   <p>
    Tu ale počujúc krik pred šiatrom, zastaví svoju reč. Dnu vstúpi Bátory celý udychčaný i
      pokloniac sa vypovie: „Tu ti vediem, pán môj, vojakov, ktorí uplatení súc Jaroslavom
      Bozkovickým, vypálili na teba guľu delovú! Boli pristihnutí naskutku a vyznali, od koho boli
      najatí.“
   </p>
   <p>
    Kráľ bol celý omráčený, čudné výrazy bolo vídať na jeho tvári; raz sa usmial trpko a zas
      stiahol tvár vážne, akoby celú dôstojnosť kráľovskú mienil na seba vziať. Po malom čase
      vypovedal: „Všetko vám verím, len nie, že by Jaroslav ruku pozdvihol na svojho pána!“ — I zas
      sa zamyslel a vidno, že mu krv udrela do tvári, i zavolal: „Ak verím vám, verím vám, a ak ma
      klamete, tak žiaden pod slncom nevymyslí také muky, akými vy umierať budete.“
   </p>
   <p>
    Potom vrtkavý kráľ rozkazy, aby bolo pripravené všetko k odchodu, kázal zavrieť Jaroslava
      a zradu jeho hneď vyšetrovať, i ustanovil za sudcu — Bátoryho.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2504666">
       </a>
       VII
      </h2>
     </div>
    </div>
   </div>
   <p>
   </p>
   <p>
   </p>
   <p>
    Na radnom dvore vo Viedni sudcovia sa zišli, na ich čele Bátory za vrchstola zasadol. Bude
      to iste súd prísny a dôležitý, lebo Viedenčania hlavy zvesujú a tváre si pretierajú. Len
      Bátory povzniesol hlavu, jeho oko zahorelo žiarou prezrádzajúcou nedočkavosť.
   </p>
   <p>
    Desiata hodina odbila, radcovia umĺkli, Bátory povzniesol hlavu, i tak začal: „Páni! Bude
      pred váš súd predvedený Jaroslav Bozkovický, muž, ktorého si kráľ a pán náš nanajvýš dakedy
      vážil a miloval, ktorý si ale spolu od dlhšieho času podozrivosť jeho milosti pritiahol. No
      teraz zoznamujúc sa so zradami jeho, keď je už miera naplnená, odovzdáva ho vášmu súdu. Máme
      teda súd vyniesť nad jeho najnovšími, najhanebnejšími činy. On dovážal živnosť Ebersdorfským a
      stál s nimi v porozumení z času obľahnutia. Druhý zločin jeho je, že nastrojil a preplatil
      vojakov, aby strelili do kráľovho šiatra za času držania tam rady, chtiac tak kráľa a pána
      nášho usmrtiť.“
   </p>
   <p>
    Bátory sadol na svoju stolicu; všetci sudcovia hlboko mlčali, lebo nepočuli nič o týchto
      udalostiach, a zadivili sa veľmi, že majú súd držať nad takou vznešenou osobou. Naostatok
      preriekol najstarší sudca: „Nové sú nám reči vaše, i dobre by bolo súd alebo odložiť, alebo
      docela nedržať, obzvlášte že podobné záležitosti neprislúchajú pred súd občiansky a nám teda
      ani nesluší nad tak vysoko postavenými pány a ich skutky, v obore mesta nášho nespáchanými
      rozhodovať.“
   </p>
   <p>
    Bátory sa zaškaredí, obzrie sa dookola zrakom divého tigra i vyrečie: „Či vám vec tá nová,
      či nie, na tom mnoho nezáleží, tým vám ale menej do osoby, bo je zločin vždy zločinom, či ho
      ten, lebo onen, či ich tu, lebo tam spáchal — to je vôľa kráľova.“
   </p>
   <p>
    Prv hovoriaci sudca sa opytoval po dôkazoch; Bátory odpovedal: „Máme,“ kývnuc na sluhov,
      aby priviedli i obžalovaného i svedkov.
   </p>
   <p>
    Objavili sa vtom z jednej strany dvaja vojaci, z druhej Jaroslav s Dobešom. Tento
      posledný, zanechajúc milovaných čiernych bojovníkov, čo ako duby stáli a teraz za vodcami
      plakali, nasledoval svojho bratanca.
   </p>
   <p>
    Bátory hovoril k usadlému Jaroslavovi: „Muž, čo sa Jaroslavom Bozkovickým nazývaš,
      obvinený si u kráľa z dvojej zrady: najprv, žes’ stál v porozumení s Ebersdorfskými za času
      obliehania, potom, žes’ sa usiloval kráľa usmrtiť.“
   </p>
   <p>
    Jaroslav so začudovaním počúval príčiny obvinenia, uväznenia a súdu svojho, i uprel
      zvedavé oko svoje na Bátoryho so zarazením. Nie tak bratanec jeho. Známa nám je už
      prostorekosť Dobešova, známa i jeho náruživosť; teraz ale táto dočiahla najvyššieho stupňa pri
      neslýchanom osočení bratanca jeho, ktorého svojou dušou nazýval. Nestratil ale pritom ani na
      okamih bývalú svoju smelosť, ale odhodlaným krokom predstúpil a dôrazne odpovedal: „Dobre je
      známe, že tys’ to, hanobník, spriadol úklady na hlavy naše. Vyvolil si si bratanca môjho za
      obeť znajúc, že on sa nezvykol púšťať v zápasy s podlosťou ľudskou; prečo si si radšej mňa
      nevyvolil? Škaredíš sa na tento môj meč? Áno! Ten by ti odpovedal na tvoje podlosti!“
   </p>
   <p>
    Bátory rozkázal nepovolaného Dobeša odviesť, ale rozdráždeným pohľadom tohoto zastali
      stráže ako začarované a neopovážili sa ruku naňho položiť. — Jaroslav povie: „Uspokoj sa, brat
      môj! Nech uvidíme súd nado mnou. Boh dá, že sa očistím od hanebných činov, o ktorých som nikdy
      nechyroval!“
   </p>
   <p>
    „Dobre! Budem i ja očakávať s tebou, ako vypadne súd.“ I posadil sa Dobeš s hrdosťou k
      svojmu bratancovi.
   </p>
   <p>
    Ako potom Bátory na dvoch privedených vojakov ukázal hovoriac, že jeden z nich videl vozy,
      sprievodným listom Jaroslavovým opatrené, do Ebersdorfu tiahnuť, druhý ale že strelil na kráľa
      z Jaroslavovho návodu. Tu upäli na tohoto oči všetci prítomní s nedočkavou zvedavosťou, on ale
      povstane a povie: „Ľudí týchto som nikdy nevidel.“
   </p>
   <p>
    „Lebo sa nepamätáš viac, lebo sa rozpamätať nechceš,“ preriekne Bátory zľahka a na
      kývnutie jeho predstúpi vojak i obrátiac sa k Jaroslavovi, preriekne: „Pán môj, či sa
      nerozpamätáš, žes’ mi sľuboval zámok rytiersky i dostatok peňazí, ak kráľa zavraždím?“
   </p>
   <p>
    Tu i tichému Jaroslavovi prešla trpezlivosť, obzvlášte ale keď privedení vojaci položili
      svoje prsty na kríž, prisahali o pravdivosti výpovedí svojich a Bátory posmešne vyriekol: „No,
      pán Jaroslav, či máte ešte vôľu ďalej tajiť činy už prísahou potvrdené?“
   </p>
   <p>
    „Áno,“ odpovie tento dôrazne, pyšne a vznešene, „tí nevedia oceniť vážnosť prísahy; ja sa
      ale k tým činom nikdy nepriznám, a čo by ste i tisíc podobných holomkov priviedli.“
   </p>
   <p>
    „Len pomaly, len pomaly, učený pánko,“ odvetí s pohrdou a úštipkom Bátory, potom ale
      všetku vážnosť sudcu na seba vezmúc, ľahostajne pokračuje: „Keď po dobrom sa k vine priznať
      nechcete, prinútený som z vás pravdu mocou vynútiť.“
   </p>
   <p>
    Kývol a drábi odviedli Jaroslava do bočnej komory, obsadiac ju vojskom; káže sudcom, aby
      ho nasledovali, títo ale vediac, čo nastáva, krútili poľakaní hlavami, až jeden vyriekol:
      „Pane! Hanebne zachádzaš s mužom takým vznešeným, keď viac veríš zakúpeným, ani mena, ani
      poctivosti nemajúcim oplanom, ako výpovedi človeka, čo vždy býval kráľovou pýchou.“
   </p>
   <p>
    V Dobešových prsiach zatrepotalo hrdinské srdce; i bôľ i žalosť i zanevrelosť, i všetky
      búrlivé city prebiehali, preletovali jeho dušou. Zavolá trasavým hrozným hlasom ako zúrivý
      lev: „Nie, nie, nie! Nemáš ho mať, pokiaľ mňa neumoríš!“ I vytiahnuc ťažký, široký svoj meč,
      začne si cestu kliesniť do susednej komory, raniac ale niekoľko vojakov a spamätajúc sa,
      preriekne: „Nie! Tí sú nevinní a musia plniť rozkazy svojho náčelníka.“ Potom sa obrátil k
      Viedenčanom i opýta sa: „Kto káže tak hanebne nakladať s bratancom mojím?“
   </p>
   <p>
    „Bátory v mene kráľovom.“
   </p>
   <p>
    Pri menovaní posledného opustila zúrivosť starého, pred kráľovskou hodnosťou a vôľou vždy
      sa klaňať naučivšieho sa bojovníka; zostal teda Dobeš ako skamenený, meč mu z ruky vypadol,
      ruky zakryli kŕčovite zhŕždené líca a dutý z najhlbšej útroby sa vinúci hlas: „Splnilo sa teda
      moje proroctvo prednesené na budínskom moste!“ zavisol na jeho ústach. Potom pohrdlivo pozrel
      na Bátoryho a uteká von ako šialený z radnej paloty.
   </p>
   <p>
    Čím ale väčšmi zalomcoval tento výjav chladným mrazom dušami prítomných, tým hroznejší
      nastával pre nich pocit, keď sa dvere komory otvorili a pri nich uhliadli Jaroslava
      vytiahnutého na škripcoch, stroji to máram podobnom, na ktorý nešťastník priviazaný súc, mal
      na nohy a na hrdlo kosílky pripravené, že po pritiahnutí a zavrtení kolečiek celé jeho telo sa
      do dĺžky naťahovalo.
   </p>
   <p>
    „Povedz, teraz po tretí a posledný raz sa ťa pýtam, pán Bozkovec, či sa priznávaš k činom,
      z ktorých si obvinený?“ opýtal sa so surovým úsmechom a s divokou pýchou a pohŕdavosťou
      Bátory.
   </p>
   <p>
    „Rob, ty kat, čo chceš,“ odpovie Jaroslav s takým opovržením, že zo zvuku tých slov ucho
      prítomných porozumelo, že by sudca na mieste obete ležať zaslúžil, „ale netráp ma,“ pokračuje
      ďalej Jaroslav, „svojimi otázkami, bo ti ja na ne nikdy neprisvedčím.“
   </p>
   <p>
    Bátory zakýval zas rukou a kati i z jedného i z druhého konca potiahli, kolečká zavŕzgali;
      hrdlo Jaroslava sa naťahuje, on sa metá, zuby zatína, ani slovka, ani jednej žaloby
      neprednášajúc. Viedenčania sa s hrúzou na muky dobrodinca svojho dívajú, odvracajú sa, až
      jeden z nich zavolá: „Priznajte sa, pán môj drahý, priznajte! Však čo je mukami vynútené,
      pravdou byť nemusí.“ — A slovíčko „priznávam“ sa vymklo z úst zmyslov už pozbaveného
      Jaroslava.
   </p>
   <p>
    Bátory dal Jaroslava odviesť, zasadol znovu na súdnu stolicu svoju i opýtal sa: „Akou
      pokutou trestávate obyčajne velezradu, páni moji?“
   </p>
   <p>
    Najstarší sudca odpovie: „To sa rozumie, že smrťou; ale v tomto páde —“
   </p>
   <p>
    I nedal mu dohovoriť predsedník, ale sa opýtal každého osobne to isté, a od všetkých tú
      istú odpoveď dostanúc, vyriekol: „Ja teda, v mene kráľa a pána môjho Matiáša, kráľa uhorského
      a českého, pána Moravy, Rakús, Štajerska a Korutánska, vyslovujem tu, ako plnomocník a
      námestník jeho, na spáchanú velezradu Jaroslava Bozkovického pokutu — smrti.“
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505768">
       </a>
       VIII
      </h2>
     </div>
    </div>
   </div>
   <p>
   </p>
   <p>
   </p>
   <p>
    Temný žalár, len maličkým oknom, hrubou mrežou prepleteným, vkráda sa doňho slnečná žiara.
      Z mokrých stien padá potuchnutá voda; povetrie je zdusené a pustá nemota tu prebýva. Ďaleko
      odtiaľto bude hlučné divadlo sveta, lebo sem žiaden ľudský hlások nepreniká. Na prostriedku
      žalára je rozprestrená slama a na slame odpočíva sem uvrhnutý Jaroslav. Jeho telo, v mučiarni
      hrozne skrižované, teraz bez pohnutia leží; duša ale zabrala sa ďaleko do krajín snov a
      obrazných preludov.
   </p>
   <p>
    Zdá sa mu, že je už na popravisku, už cíti dušu slobodne z tela vyprostenú a pravdu
      uhliada neskaleným okom. Čuje, ako svedomím znepokojený a prenasledovaný Bátory vyznáva, že
      najal skrivodlivých svedkov, aby prisahali na veci ním vymyslené; vidí kráľa plačúceho nad
      smrťou nevinného miláčka. A zas sa mu zjavuje Dobeš, pomstiaci jeho smrť, a celé prúdy krvi
      celých krajín tečú po jeho otcovskej zemi.
   </p>
   <p>
    No ďalej ho zvádza jeho obrazotvorná myseľ; vidí on svoj národ v budúcnosti slnečnou
      slávou ligotať sa, vidí statočný kmeň moravský a kmeň zbrataných Čechov a Slovákov vznášať sa
      na vrcholec svojej slávy.
   </p>
   <p>
    No pásmo natvorených slov je v zdaní jeho pretrhnuté hrmotom kľúčov, i potrháva sa jeho
      tvár, i pozdvihujú sa ruky a ústa samy pre seba šomrú: „Prečo ma teraz, keď sa mi tak pekne
      zdá, mordujú? Zastaň, zastaň, žalárnik! Ja sa k činom mnou nikdy neobmýšľaným nepriznám —
      priveď kata — poddám sa pod jeho meč, ale mučiť sa nedovoľujem — smrť chcem, život
      nepotrebujem.“
   </p>
   <p>
    Takto volal Jaroslav, tvár svoju do stuchnutej slamy hlbšie zarývajúc, bo myslel, že ho
      zas nútiť chcú, aby sa priznal k zločinom — ktoré Bátory vymyslel.
   </p>
   <p>
    Ale poznovu utíchol.
   </p>
   <p>
    Po brehoch Dunaja ubehuje jazdec, túli sa ku koňovi, bodá ho ostrohou, a kôň a jazdec
      sotva dýchať môže. Privlečie sa ustatý kôň naostatok predsa len ku Viedni, zastane, spadne a
      už ho viac niet; uhnaný a prehnaný kôň sa viac ani nehnul. Len jazdec ide prosto k žalárnikovi
      a teraz vstupuje do temnice Jaroslavovej.
   </p>
   <p>
    „Milosť a kráľovské pozdravenie,“ počal onen jazdec a vyslanec Matiášov hovoriť
      Jaroslavovi. „Prichádzam od jeho kráľovskej milosti Matiáša, donášajúc vám, vzácny pane,
      radostnú novinu, že sa kráľ nad vami zľutoval a nič iného od vás nežiada, len aby ste sa
      priznali k skutkom, z ktorých ste obžalovaný a sprostí vás žalára.“
   </p>
   <p>
    Posol sa zamlčal a hrobovú tichosť nepremohol ani Jaroslav. Premýšľal on, nie síce čo má
      odpovedať, ale či toto nie nový Bátorym usnovaný podvod. Nakoniec prehovoril: „Nie mi je viac
      milosti kráľovskej treba, tým viac ale zavrhujem takú milosť, ktorá by mojou cťou a mojím
      svedomím bola kúpená. Ničím som sa neprevinil proti zaslúženej milosti kráľovskej, vždy som mu
      vernosť a vďačnosť zachoval, a predsa ma kráľ uväzniť kázal, vytrhnúc ostatok môjho života
      nielen z chrámu slávy a šťastia, ale zošliapol ma bez ľútosti tu do hnusnej tejto temnice.
      Vydal ma súdu mojich najhorších nepriateľov, ktorí ma krivo obžalovali a nespravodlivo súdili!
      Iď teda ku kráľovi a povedz mu, že mi už viac nič vziať nemôže, a ja od neho nemám väčšej
      milosti očakávať nad tú, aby ma pozbavil bremena života! — Nie, nie, nechcem inšej milosti od
      neho.“
   </p>
   <p>
    Slová tieto len mdlo vypovedal a obrátiac sa zaryl do slamy svoju hlavu. Poslovi slzy
      vypadli, pohliadol ešte raz naň, a žalárnik zavrel za ním železné dvere.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505924">
       </a>
       IX
      </h2>
     </div>
    </div>
   </div>
   <p>
   </p>
   <p>
   </p>
   <p>
    Svitlo… Nebo je hustými oblakmi zasklepené, celá príroda podriemkava a berie podiel v
      ľudskej žalosti; slnce neprebleskuje cez oblaky, ale len skrz tieto akoby z druhej, tretej
      ruky podáva prírode svetla. Bol to deň žalostný, akého sa Viedeň ešte nebola dožila.
   </p>
   <p>
    Bátory bol kráľovským poručníctvom prinútil starších mesta Viedne privoliť k smrti
      Bozkovcovej. Títo sa síce odvolávali na kráľov súd; ale on dokazoval, že on je teraz kráľom,
      majúc v svoje ruky celú záležitosť práve od kráľa zloženú. Viedenskí mešťania prísne nakladali
      starším, ba hrozili im, aby Jaroslava neosudzovali; ale predsa našli sa niektorí, čo tu
      zlatom, tam hrozbami Bátoryho sa prinútiť dali k podpísaniu výroku smrti.
   </p>
   <p>
    Dnes teda mal byť odpravený Jaroslav Bozkovický. Celá Viedeň bola nepokojná, ulice boli
      plné ľudstva, kadiaľ mal byť Jaroslav zo žalára vedený. Nie obyčajná zvedavosť, ale sútrpnosť
      hnala smutný, sudcov preklínajúci, odsúdenca požehnávajúci ľud vo veľkom dave na ulice.
      Rozličné povesti sa už z úst prednášali, lebo čo si človek žiada, to i rád verí, a nikdy
      neopúšťa nádeja za dačím vrúcne túžiaceho. Jedni hovorili, že ho majú potajomne odpraviť,
      druhí tvrdili, že len na popravisku milosť obdrží, tretí zas, že kata uplatili, aby ho len
      ranil, a iní zas inak dôvodili.
   </p>
   <p>
    Neďaleko mesta sa vtedy rozprestierala veľká priestranina, na ktorej bol dakedy padol
      mešťanosta Vorlauf i s radnými pány a kde sa teraz nádherný palác, Lobkovický zvaný, nachádza.
      Tu bolo zrobené povýšené, červeným súknom obtiahnuté miesto. K tomuto miestu hrnul sa s
      úženými prsami zástup, ale na čele viedenského vojska bol Jaroslav vedený v nádhernom rúchu.
   </p>
   <p>
    Ľud by už bol vzbúrenie urobil, ale mienka, že Jaroslav obsiahne milosť na popravisku,
      zdržala jeho rozjatrenosť na uzde; už Jaroslav vystúpil na popravisko a po vyčítaní mu výroku
      smrti pevným hlasom zvolal: „Bátory, Bátory! Ja umieram tvojou rukou, ľahkou smrťou, bo nie
      som si povedomý viny a skoro budem spojený s predky svojimi. Čo začneš ale ty, biedny,
      svedomím hryzený červík, v poslednej hodinke smrti? Ja ti nezávidím.“ I odhalil si sám krk i
      zavolal: „Tni!“
   </p>
   <p>
    Zástupy ľudstva zavolali: „Milosť, milosť, milosť!“ Ale kat, majúci rozkaz, vyšvihol
      široký cvendžiaci meč rukami a hoc i ľud volal: „Neopovažuj sa, ty biednik,“ švihol a meč,
      blesknúc vo výške, zaviazol v rameni Jaroslavovom.
   </p>
   <p>
    Kat ho vytiahol, prúd krvi vystrekol z poraneného miesta, už po druhý raz sa chystajúc
      obnoviť svoje dielo. Vzbúrený ľud začal hádzať zo všetkých strán, akoby na jedno slovo, do
      kata kamenie, a to práve keď ho zozadu Dobeš za hrtan ulapil a ním o zem trepol tak, že sotva
      kedy viacej prevodzoval svoje remeslo.
   </p>
   <p>
    Dobeša dal zatvoriť Bátory v hospode i dal ho silne striezť; tento ale, uhliadnuc viesť
      bratanca z mesta, pochopil, čo to má značiť, i strhol zo steny svoj meč a ako rozdráždená
      levica nad vytrhnutým plodom prerazí stráže a prudkosťou blesku beží holohlavý na popravisko,
      i prerazí húfy ľudu, i pľaští kata, i hodí meč o zem, i v okamihnutí vyzdvihne svojho
      bratanca, dušu svoju, silnými ramenami a bez slova, bez slzy uberá sa s ním do mesta, v
      najbližšom dome ho zložiac. Vojsko to vidí, i Bátory to vidí a bohzná, prečo sa neopovažuje
      výjavu tomu prietrž urobiť; či sa bojí rozľúteného ludu, či ho svedomie hryzie?
   </p>
   <p>
    Ľud kričí radosťou i hrnie sa v divom dave nazad do mesta, ale tým práve zapríčiní, že
      lekári sa len ťažko a neskoro predrať môžu. A tak on ležal celý zaliaty krvou, bez nádeje, bez
      možnosti zastavenia krvi. Dobeš škrípe zubami a ako zbesnený kľaje Bátoryho, kľaje Matiáša,
      oči jeho vystúpili z jamôk i stípkom stoja a kŕčovite zbrzdené ústa volajú: „Pomsta, pomsta!“
   </p>
   <p>
    Ale Jaroslav vždy tichý, rozumný, dobrý, zbadajúc to, slabým, milostným hlasom vypovie:
      „Brat môj radostný! Nie tak, nie tak! Odpusť im! S ostatným vzdychom mojím prestane i ich
      revnivosť a boh vzbudí v ich duši city, čo ich sto ráz horšie trápiť budú ako mňa ich zločiny
      alebo teba tvoja ľútosť!“ — A potom uchytiac, tak horúce, ako mohol, a stisnúc ruku Dobešovu,
      vypovie: „Brat môj, potecha moja jediná, zdrav sa mi maj a odpusť — odpusť mi moje
      previnenia.“
   </p>
   <p>
    Oko ticho zahorelo, pery ustávali, vzdych posledný primŕza a krásna duša krásnym hrdlom,
      krásnymi milostnými perami ubieha do krajov, kde niet smútku, niet závisti.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578115">
       </a>
       X
      </h2>
     </div>
    </div>
   </div>
   <p>
   </p>
   <p>
   </p>
   <p>
    Skoro prišla správa do Budína o usmrtení Jaroslava Bozkovického. Na kráľovskom hrade bolo
      ticho o tom, lebo kráľ dnes zakázal všetky návštevy a držal počet s manželkou svojou.
   </p>
   <p>
    „Beatrix,“ počal Matiáš, skúmavým zrakom ju merajúc, „tvoja sťažoba a žaloba na Bozkovca
      bola teda pravdivá?! Ako? Bože! Ty slzíš a si rozpálená?! — Pre spravodlivosť božiu — hádam —“
   </p>
   <p>
    „Milosť, kráľovský manžel môj!“ volá Beatrix hlasom trasavým, citlivým. „Milosť! — Len aby
      neskoro nebolo. — Jaroslav je nevinný vzhľadom mojej krivej žaloby; a ak je takým spôsobom
      nevinný i z ohľadu žalôb mojich nepriateľov — ó, ponáhľaj, ponáhľaj, aby nebolo neskoro.
      Zvinila som, trestaj ma, ako sa ti páči, ale — ponáhľaj, ponáhľaj!“
   </p>
   <p>
    Hovorila to s citom tak prenikavým, že by každý z toho spozorovať mohol, čo je cit ženy,
      ženy, ktorá každé opovrhnutie svojej osoby až k smrti pomstou prenasleduje, keď ale vyžiadané
      to okamihnutie príde, seba, svoju česť, svoju bytosť vstave je obetovať, aby ľúbený predmet
      ušiel každej pohrome. Taká je milujúca žena. Jedno okamihnutie, jedna prísna chvíľa zvráti
      osnovy úmyslov dlhé časy kovaných. A Beatrix ľúbila Jaroslava vrúcne, z celej duše, ako iného
      nikdy na svete. I žiaľ, i zúfalstvo, i dobrota, i mäkkosť srdca, i odvážlivosť lomcovali jej
      dušou, takže sama seba a všetko na svete by bola vstave obetovať pre odvrátenie každého zlého
      od hlavy Jaroslavovej.
   </p>
   <p>
    Nikdy nie je žena krajšou ako v podobných okamihoch.
   </p>
   <p>
    Muž to ale docela z druhej stránky berie; a tak i Matiáš. On zmŕštil obočím a akoby
      zlorečenstvo celého sveta naň upadlo — zaryl tvár do dlaní a stál dlho bez pohnutia, až
      naostatok zvolal: „Ha, zlorečená žena, ty! — Vidím — ó, Jaroslav môj, vidím, aké ti strojili
      úklady! Áno, krása tvoja dojala a láska moja k tebe vzbúrila — ale cnosť a šľachetnosť tvoja
      úlisne podkopala tvoju slávu a — dôveru moju a hádam i život tvoj. — Ó, večný bože, nedopusť!“
      I zahalil si znovu tvár dlaňami.
   </p>
   <p>
    Zazvoní Matiáš; dnu vstúpi komorník. „Hneď má byť posol do Viedne hotový!“
   </p>
   <p>
    „Už od rána tu z Viedne poslancovia čakajú,“ odpovie komorník.
   </p>
   <p>
    „Pusť ich dnu!“ odpovedal strmo kráľ.
   </p>
   <p>
    Dvaja starší mesta Viedne vstúpili v čiernom obleku a poklonia sa hlboko pred kráľovnou a
      dotknúc sa rýdzeho lemu kráľovho, odstúpili na niekoľko krokov od kráľa a jeden z nich držaný,
      čiernou pečaťou zapečatený list s hlbokou poklonou odovzdal panovníkovi.
   </p>
   <p>
    Mráz obišiel kráľovnú, čítajúcu smutné zvesti na tvárach poslancov i zatriaslo ju
      predčutie také trpké, tak nevýslovne bôľne, že nesmúc dať najavo pohyb svojej duše, dlhým
      šlárom sa zahalila a obrátila k oknu, akoby sa kráľovskému výsluchu nechcela klásť v cestu.
   </p>
   <p>
    Kráľ pohliadnuc na list, zostal za chvíľu nepohnutý i oprel oči svoje na jedno miesto, čo
      bývalo vždy znakom hlbokého jeho zamyslenia.
   </p>
   <p>
    „Čo mi nového donášate, moji milí?“ opýtal sa kráľ bez myšlienky, bez vedomia.
   </p>
   <p>
    Poslanci hľadia naň so začudovaním, až konečne jeden z nich starší prehovorí: „Utratili
      sme nášho ochrancu Jaroslava Bozkovického.“
   </p>
   <p>
    „A svedectvo, že je nevinne odpravený, drží vaša milosť v ruke,“ dodá k tomu mladší.
   </p>
   <p>
    Kráľ sa teraz prebudil zo zamyslenosti, obrátil oči na list a čítal, potom zložiac list,
      hovoril: „Teda sú lapení vojaci viedenskou vrchnosťou, čo krivo prisahali? A Jaroslavova
      nevinnosť sa ukázala? A kedy bol — a na čí rozkaz odpravený Jaroslav?“
   </p>
   <p>
    Také dával otázky kráľ — oči zas na jedno miesto upieral, ruky klesali a list padol na
      zem.
   </p>
   <p>
    I vztýčil sa poslednou silou a kýval vyslancom, aby sa vzdialili. Uchýliac potom list —
      hodil ho k nohám kráľovniným i zvolal: „Tu máš svedectvo popravy a Jaroslavovej nevinnosti!“ a
      odišiel.
   </p>
   <p>
    Čo hovoriť o biednej žene so zlomeným srdcom? O žene, čo milovala muža, neobsiahla jeho
      lásku, pomstila sa nad ním smrťou, a teraz by ho rada nechtami vlastnými zo zeme vyhrabať
      alebo slzami vlastnými vymyť, hoc sa k nej i nesklonil, hoc ňou i opovrhoval. Zaplakala,
      zatúžila, zabolestila, utiahla sa do samoty, a čo tu robievala, nikto nevidí, nikto nepočuje.
      Musí to zle vyhliadať v jej duši.
   </p>
   <p>
    Kráľ Matiáš dopustil sa skutku na Jaroslavovi takého, ako Alexander na Kleitovi, zakalil
      značne slávu svoju. Sám od tej doby dlho nežil, lebo roku 1490 vo Viedni dokonal. Jaroslav bol
      odpravený roku 1485.
   </p>
   <p>
   </p>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2578341">
       </a>
       XI
      </h2>
     </div>
    </div>
   </div>
   <p>
   </p>
   <p>
   </p>
   <p>
    Po Jaroslavovej smrti zasadol smútok na celú Viedeň, ktorá sa nemohla odmeniť svojmu
      dobrodincovi. Bátory odišiel k uhorskému vojsku, Dobeš zas, pochovajúc bratanca svojho,
      utiekol k cisárovi, ktorý strašného muža nielen láskavo prijal, ale mu i svoje pluky pod moc
      vydal, aby tak tým skorej stratené zeme nazad mohol vydobyť. Dobeš zverenému vojsku vo dne v
      noci pokoja nedá, neustále napredujúc. Kto ho pozoruje, zaviera na pomätenosť mysle, bo o
      jedlo, o pokoj nestojí, zúri ako lev, hrozí rukou, škrípe zubami a zas má okamihy, v ktorých
      sadnúc si, nemo oddáva sa myšlienkam.
   </p>
   <p>
    Prišiel k Viedni, ale ani slovom jej neuškodí, bo má nielen tie miesta ustavične pred
      očami, na ktorých dakedy, a to viac ráz s Jaroslavom víťazne bojovával, ale je spolu povďačný
      mešťanstvu za sútrpnosť jeho. Ale potom vtrhnúc do Moravy, ktorú tiež Matiáš držal, a upadnúc
      do šialenej zúrivosti, hubil vlastnú svoju vlasť, až porazil docela kráľovské vojsko, a ho zo
      zeme docela vytisol. Prehodil sa potom s víťazným vojskom cez Dunaj a Heinburg začal
      šturmovať.
   </p>
   <p>
    Dobývanie netrvalo dlho, pevnosť padla a posádka prišla v jeho moc i s jej vodcom —
      Bátorym.
   </p>
   <p>
    Čím viacej mal v poslednom čase príležitosti v oči hľadieť smrti, tým viac sa vlnila
      zúrivosť v jeho prsiach, dostávajúc potravy i rozplamenilo sa jeho oko ohňom nevídanej pomsty,
      akonáhle počul, že vrah jeho duše najodpornejší a najneznesiteľnejší nachádza sa v jeho
      rukách.
   </p>
   <p>
    Zasadnúc tak rozľútostnený Dobeš vo veľkej palote so svojimi vodcami, dá predviesť
      Bátoryho a zočiac ho, hrozne sa zamračí, zmŕšti obrvami i hlasom pomstiteľa vyvolá: „Ha,
      prekliaty hanobník! Predsa ťa ruka božská priviedla do rúk mojich, tras sa pred pravicou
      mojou!“ I vytrhol z pošvy svoj ohromný meč.
   </p>
   <p>
    Ale kňaz, starý Pavol, čo vychovancovi svojmu vždy po boku stál a zvlášte od smrti
      Jaroslavovej ho z očú nespúšťal, ozve sa prenikavo: „Syn milý! So zničením tela nezatracuj i
      dušu a dovoľ, aby aspoň poslednú povinnosť, svätú spoveď, vykonal.“
   </p>
   <p>
    „Áno! Spovedaj ho z hriechov, nešľachetníka bohaprázdneho,“ kričal rozľútený Dobeš.
   </p>
   <p>
    Priznal sa Bátory k hrozným skutkom svojim, a ako to Dobeš čuje, tak mu zlosť, nenávisť,
      pomsta zas zatieni rozum i pozdvihne znovu meč i mieri proti Bátorymu: „Zhyň, potvora pekla!“
      volajúc.
   </p>
   <p>
    Pavol mu vstúpi v cestu i prudko hovorí: „Zastaň, syn môj! Rozpamätaj sa na ostatnú prosbu
      Jaroslavovu!“ A na tieto slová ľúty lev Dobeš premenil sa na slabé decko; meč mu vypadol z
      ruky i zarinčal na podlahe, on ale zbledol ako stena, ramená mu opadli, slzy sa zo zrakov
      vytlačili a ústa vyriekli: „Áno, vyplň sa vôľa Jaroslavova, maj si život na bremeno vlastné,
      ja ti ho darúvam, hoc ty mne viac môj navrátiť nemôžeš, bos’ vyrval dušu z tela môjho a
      umoriac dušu, umoril si i telo.“
   </p>
  </div>
 </body>
</html>
